Classificazione
AMBIENTE
Stoccaggio e smaltimento rifiuti
CONSIGLIO REGIONALE
Attività consiliare d'aula



Oggetto del Consiglio n. 977 del 15 ottobre 2019 - Resoconto
OGGETTO N. 977/XV - Ritiro di mozione: "Impegno del Governo
regionale per la revoca o revisione delle delibere di
autorizzazione all'uso della discarica di Pompiod in Comune di
Aymavilles. (Approvazione di una risoluzione)".
Rini (Presidente) -
Punto n. 1 all'ordine del giorno. La
parola al collega Aggravi per l'illustrazione.
Aggravi (LEGA VDA)
- Questa mozione - come vi ricorderete
- era stata presentata sotto forma di risoluzione e, oltre
all'impegnativa che andiamo a reiterare, conteneva anche la
richiesta di accogliere le proposte fatte dal Comitato "Discarica
Sicura Pompiod", che si sono poi tradotte appunto nella petizione
oggi in carico alla III Commissione. A seguito della trasmissione
della petizione la risoluzione fu ritirata, ma si tenne e si
tengono ancora due punti che oggi andiamo qui a proporre in questa
mozione. Prima di arrivare all'impegnativa, però, credo sia
opportuno cercare di seguire un po' il percorso che ha portato alla
costruzione, all'insediamento di questa discarica.
La discarica per rifiuti speciali inerti è ubicata nel comune di
Aymavilles, in località Pompiod; è stata anche oggetto di altri
interventi fatti da altri gruppi di questo Consiglio ed è stata
realizzata all'interno della vecchia area di cava utilizzata a suo
tempo dalla società di gestione dello smaltimento Cogne. La
discarica è stata realizzata nel 1998, la prima DGR è del dicembre
1998 e, successivamente, con un ulteriore provvedimento
dirigenziale è stata concessa a favore della Monte Bianco Spurghi.
Con l'entrata poi in vigore nel 2003 del decreto legislativo n. 36,
che ha sintetizzato e disciplinato al meglio la realizzazione e la
gestione delle discariche, è stato presentato un piano di
adeguamento approvato poi il 13 giugno 2005. Secondo la nuova
disciplina la discarica è stata riclassificata come discarica di
seconda categoria tipo A, ovvero una discarica per rifiuti speciali
inerti a cui è stata rilasciata l'autorizzazione della gestione per
cinque anni. Cinque anni dopo, nel dicembre 2010, tramite un
provvedimento dirigenziale, è stata rilasciata alla stessa società
autorizzata il rinnovo dell'autorizzazione dell'esercizio per
ulteriori 10 anni, tempistica prevista dall'articolo 208 del
decreto legislativo n. 152. Nel luglio 2016, con una delibera di
Giunta, è stato approvato un nuovo progetto per il potenziamento
dell'adeguamento tecnico della discarica nonché rilasciata la nuova
autorizzazione alla realizzazione delle opere e alla gestione. Con
una nuova autorizzazione è stata altresì approvata la concessione
alla deroga di alcuni valori limite di accettazione di alcuni
rifiuti.
Nel marzo 2017, tramite un provvedimento dirigenziale, è stata
trasferita la titolarità dell'autorizzazione rilasciata alla
società di cui prima a una nuova impresa, la Ulisse 2007 S.r.l.,
per l'esecuzione anche delle opere e di ulteriore adeguamento
tecnico, nonché di gestione della discarica. Qui vorrei fare un
piccolo inciso che poi riguarda gli ulteriori due passaggi che
citerò. Questo passaggio è avvenuto tramite un provvedimento
dirigenziale. È bene considerare che le autorizzazioni, o meglio
l'utilizzo dei provvedimenti dirigenziali in tal senso, sono
condotte in forza del dispositivo della delibera di Giunta n. 1853
del 2017, che al punto 12 statuisce di stabilire che, oltre agli
atti che sono attribuiti dalla legge 22/2010 (articolo 3) e da
altre specifiche disposizioni normative, restano riservati alla
Giunta gli atti di approvazione di progetti per la realizzazione di
impianti di trattamento e smaltimento dei rifiuti ai sensi del
"152". Fondamentalmente quindi l'autorizzazione è in capo alla
Giunta perché questo disposto lo prevede, ma tutti gli ulteriori
passaggi, come per l'appunto il trasferimento di titolarità,
sostanzialmente vengono demandati a dei provvedimenti dirigenziali
che, si sa, non passano al vaglio della Giunta bensì sono in capo
alla dirigenza. Questo è il caso del marzo 2017. Perché dico
questo? Perché abbiamo ritenuto abbastanza importante questo
passaggio, in quanto l'autorizzazione per l'utilizzo e la
costituzione di una discarica avviene attraverso una delibera di
Giunta e ha un soggetto autorizzato. Il passaggio successivo,
ovvero il subentro ad un nuovo soggetto per "n" motivazioni però
avviene con un altro documento, ovvero con un provvedimento
dirigenziale che ha comunque una forza dal punto di vista di
diritto amministrativo differente rispetto alla delibera di Giunta.
È bene considerare che quest'autorizzazione è stata rilasciata a
seguito dell'esecuzione da parte della struttura competente di
tutte le verifiche, almeno da quello che è stato possibile
appurare, sul possesso dei requisiti tecnici e morali da parte
della nuova impresa, tra cui i certificati necessari per concludere
l'istruttoria. Inoltre il nuovo titolare - sempre da quello che si
è appreso - ha provveduto a realizzare opere di adeguamento tecnico
previste nel progetto a cui è seguita la verifica di conformità
tecnica delle deputate strutture, in particolare ARPA e Corpo
forestale.
Ai fini dell'avvio della gestione della discarica, a seguito
dell'okay delle due autorità, il titolare ha presentato la garanzia
finanziaria delle attività di conduzione dell'impianto previsto
dalla normativa. A tal riguardo vorrei dare uno spunto di
riflessione ulteriore. Il calcolo delle garanzie finanziarie
avviene in forza della delibera di Giunta n. 3284 del 2006. Qui
all'interno dell'allegato A), se non erro, si va a suddividere un
tariffario per le esecuzioni di questo tipo di attività, in
particolare al punto C, laddove è rubricato come "Discarica", in
particolare operazioni D1 che, come visto dalle autorizzazioni,
riguardano nella fattispecie la discarica di Pompiod, applica una
tariffa relativa al punto C.1.a, ovvero una discarica per rifiuti
inerti che prevede "
moltiplicando la quota di tre euro per la
capacità autorizzata complessiva della discarica espressa in metri
cubi, così come indicata nell'atto autorizzativo
". In
particolare, per quanto riguarda Pompiod, i 3 euro sono
moltiplicati per 213.000 metri cubi per un ammontare di 640.000
euro circa. È la stessa tariffa - visto che sono stati oggetto di
iniziative sempre di questo Consiglio - che viene applicata per la
discarica di Issogne, quindi 3 euro. Lo do come spunto all'Aula per
fare una valutazione, ma potremmo sicuramente parlare
successivamente della validità o comunque dell'opportunità oggi di
questo tariffario, che ha comunque delle particolarità riguardo a
rifiuti che forse andrebbero approfonditi maggiormente rispetto al
2006, perché sono passati più di 13 anni.
Con il passaggio del febbraio 2018, sempre con un provvedimento
dirigenziale, viene per l'appunto formalizzata l'accettazione della
garanzia finanziaria nell'ammontare che ho indicato in precedenza
e, in particolare - passaggio non banale -, viene rettificato il
punto 3 del dispositivo autorizzatorio della delibera di Giunta n.
909 del luglio 2016. Viene infatti previsto che al completamento
della gestione delle operazioni di ripristino ambientale dovrà
essere avviata, previa autorizzazione della struttura regionale
competente, una gestione post operativa di durata di almeno 5 anni.
Cito anche questo passaggio, perché è stato uno dei passaggi che
sia durante le audizioni di Commissione, sia anche nel corso
dell'incontro pubblico organizzato ad Aymavilles è stato oggetto
del contendere tra il Comitato e, appunto, le strutture deputate.
Di fatto si può dire che l'attività di discarica è iniziata solo
successivamente al febbraio 2018. Vi è un ultimo PD del giugno 2018
in cui sono state apportate delle modificazioni alla lista dei
rifiuti ammessi allo smaltimento in deroga. Sapete che uno dei
punti che il Comitato pone all'attenzione della Commissione tramite
la petizione riguarda appunto le tipologie dei rifiuti che vengono
stoccati e trattati nell'impianto.
Presidente -
Un po' di silenzio, colleghi, per
cortesia.
Aggravi (LEGA VDA)
- La petizione, come sappiamo, è
firmata da più di 1.000 cittadini ed è al vaglio della III
Commissione consiliare. Come dicevo, vi è già stata un'audizione
del Comitato, in particolare di un rappresentante di Legambiente -
poi tornerò al termine della mia esposizione su questo passaggio -
ed è stato organizzato anche un sopralluogo presso la discarica
organizzato dalla Commissione.
Ora, perché noi abbiamo reiterato la presentazione di questa
mozione? Perché abbiamo sicuramente concordato con l'appunto fatto
dagli uffici del Consiglio correttamente: quello che veniva chiesto
in seno alla mozione - quindi parlo del dare corso alle richieste
del Comitato - dovrà essere gestito in seno della petizione che la
III Commissione sta e starà valutando. Questo è corretto, in modo
tale che si potranno, al di là di un'iniziativa in Aula, fare degli
approfondimenti in Commissione che qui, in Aula, sicuramente non
possiamo fare, e sicuramente il sopralluogo è uno di questi. So che
ci sono delle novità la prossima settimana e sicuramente il
Presidente di Commissione ce le dirà, ed è per quello che
giustamente abbiamo ritenuto corretto dover ritirare la prima parte
dell'impegnativa.
A compendio di quest'analisi, abbiamo però ritenuto che fosse
utile aggiungere un passaggio ai lavori della Commissione e,
soprattutto, al Governo regionale. L'impegnativa di questa mozione
infatti impegna il Governo regionale a valutare, con il supporto da
parte dei competenti uffici, la percorribilità giuridico-tecnica
della revoca o revisione delle delibere di autorizzazione all'uso
della discarica, della revisione delle delibere di autorizzazione
successive all'originaria. Tutti i passaggi di cui ho
sinteticamente dato lettura hanno incrementato le tipologie di
rifiuti che potevano essere per l'appunto stoccati e quindi il
secondo punto prevede la revisione delle delibere di autorizzazione
successive all'originaria per valutare la possibilità di tornare
all'autorizzazione originaria e, a seguito di questa valutazione,
presentare alla Commissione competente i risultati. Noi diamo circa
un 20 giorni dall'approvazione della mozione, ma comunque che sia
in tempo utile affinché si arrivi verso la conclusione dell'iter
della III Commissione, in maniera tale da avere, oltre agli
approfondimenti che dovrebbero dare una risposta alla petizione,
una valutazione di natura giuridico-tecnica utile sia al Governo,
sia alla Commissione, che possa mettere in luce e rendere chiare le
conseguenze di eventuali revoche, revisioni o revisioni verso
l'originaria della deliberazione. Non è null'altro che una forma di
valutazione - l'ho già detto più volte con altre mozioni - e, in
parte, di autotutela per l'Amministrazione, per comprendere quali
possono essere le problematiche relative ad azioni conseguenti che
possono scaturire magari anche da verifiche condotte sul sito e che
daranno origine a delle considerazioni, situazioni tra l'altro
messe parzialmente in luce anche durante gli incontri pubblici e
durante le audizioni in Commissione.
Come dicevo precedentemente, una delle audizioni che ha
riguardato la III Commissione ha coinvolto, oltre al Comitato, un
referente di Legambiente. È notizia - lo dico già, perché così è
meglio prevenire piuttosto che poi rispondere successivamente ai
giornali - che il sottoscritto con il collega Cognetta ha
presentato un esposto al Corpo forestale, direi un esposto di
evidenza. Ovvero, a seguito dell'audizione e soprattutto della
ricezione della nota del tecnico di Legambiente, ci si trova di
fronte ad un'incongruenza: il soggetto interessato e audito ha
posto in luce una problematica relativa all'impermeabilizzazione e
all'isolamento della discarica rispetto al progetto presentato. Di
fronte ad un'incongruenza di questo tipo abbiamo ritenuto di
chiedere alle competenti autorità di valutare ed indagare sulla
situazione. Attenzione, è una semplice richiesta in modo tale da
avere contezza di questa incongruenza che comunque è agli atti ed è
stata non soltanto detta in Commissione, ma sottoscritta in una
nota ufficiale pervenuta all'organo consiliare. È uscito sulla
stampa, lo dico già in modo tale che l'ho citata. È però un
elemento che va al di là dell'obiettivo di questa mozione perché -
come ho detto precedentemente - questa mozione non ha nessun tipo
di effetto applicativo, se vogliamo, sull'attuale rapporto con il
gestore della discarica e con il percorso che la Commissione
consiliare farà, che la petizione farà e, soprattutto, che
l'Assessorato potrà e farà. È una richiesta di valutazione
funzionale a predisporre un ulteriore studio-lavoro utile alla
Commissione e ai decisori politici per le eventuali azioni che
potranno essere messe in campo.
Io mi auguro che, al di là delle posizioni politiche, il
dibattito su questa mozione vada al di sopra e si possa anche
concentrare su quella che potrà essere la scelta di appoggiare o
meno questo atto ma, ripeto, sempre a tutela dell'Amministrazione,
perché l'impegnativa va al di là di una scelta politica. È una
scelta espressamente tecnica a tutela dell'Amministrazione.
Presidente -
La discussione è aperta. La parola al
collega Cognetta.
Cognetta (MOUV')
- Solo a breve integrazione di quanto
esposto dal collega Aggravi rispetto a questa mozione.
Io chiedo all'Aula di aggiungere sin da subito alla discussione
un emendamento che riguarda la delibera n. 1853 del 2017. Questa
delibera in particolare assegnava, o per meglio dire non assegnava
alcune funzioni alla Giunta rispetto a quello che viene invece
prescritto dai provvedimenti dirigenziali. In particolare al punto
12.17 in questa delibera viene detto che gli atti di approvazione
di progetti per la realizzazione di impianti di trattamento e di
smaltimento dei rifiuti, ai sensi del decreto legislativo n. 152
del 2006 e successive modificazioni, sono fatti direttamente dalla
Giunta, mentre non sono fatti dalla Giunta; come ha già detto il
collega, le eventuali modifiche rispetto a quanto viene stabilito
sono fatte con provvedimenti dirigenziali.
Noi pensiamo che questo punto sia da togliere in delibera e che
debba restare in capo alla Giunta pure la decisione di fare
modifiche su quanto già deliberato. Credo sia importante che un
atto anche di natura amministrativa, coerente con le decisioni di
una Giunta, sia valutabile dalla popolazione, non demandando quindi
esclusivamente a un dirigente. Di conseguenza chiediamo - lo
aggiungeremo rispetto a quanto scritto nell'impegnativa, e ho visto
che anche altri colleghi presenteranno altre modifiche - di
aggiungere anche questo punto, ovvero un punto che stabilisca di
eliminare questo specifico punto della delibera n. 1853 del
2017.
Presidente -
Ha chiesto la parola il collega Mossa.
Mossa (M5S)
- Abbiamo ritenuto un po' scarna questa
mozione, sia nelle premesse che nell'impegno, di quelli che sono
gli elementi sostanziali che evidenzino le reali criticità ruotanti
intorno alla discarica di Pompiod, nonché di quelli che potrebbero
essere anche i margini d'azione del Governo al fine di andare al
fondo sull'idoneità della stessa, sia per quanto riguarda la parte
relativa al collaudo e messa a norma della discarica, sia sulla
regolarità della tipologia del materiale già conferito all'interno
della cava, problema giustamente sollevato dai cittadini di
Aymavilles e Jovençan. Per questo abbiamo proposto degli
emendamenti che evidenziano la disarmonia della discarica con
l'ambiente e le attività circostanti e che impegnano la Giunta, per
quanto di competenza, ad attivare un'iniziativa ispettiva da parte
del Comando dei Carabinieri Tutela ambientale, al fine di
verificare la fondatezza delle preoccupazioni emerse e, nel caso,
tranquillizzare la popolazione residente in merito alle attività
svolte nella discarica di Pompiod.
Mi preme sottolineare che gli altri membri di minoranza, anche
quelli che si vogliono distinguere ritenendo di essere più
democratici degli altri, hanno deciso di escludere le nostre
iniziative dal Consiglio straordinario di oggi ritenendole
probabilmente poco importanti, e parliamo di problemi
ambientalistici derivanti dai cambiamenti climatici e problemi
inerenti la nostra sanità, che potevano anche essere messi in coda,
ci mancherebbe, ma l'esclusione, a nostro avviso, è un chiaro
segnale di indifferenza nei confronti di questi temi.
Detto questo, però, il nostro gruppo consiliare, che non pondera
le sue decisioni in base a giochetti politici ostruzionistici o
strumentali, ma entra sempre nel merito di tutte le questioni
usando come unico criterio di scelta il buon senso, ha ritenuto
giusto apportare un contributo a questa iniziativa da noi
assolutamente condivisa.
Al di là di quello che sarà il risultato finale di questa
mozione, vorrei però evidenziare una cosa che, a mio avviso, è
molto grave. Questa cava è stata riempita solo per il 4 percento
della sua capacità; per fare questo ci sono voluti 500 camion
provenienti da tutta Italia carichi di materiale di scarto da
conferire che hanno transitato in entrata e in uscita sul nostro
territorio. Visto che vi è l'intenzione da parte del gestore del
sito di riempire interamente la cava, dal facile calcolo
approssimativo questo equivarrebbe a far transitare sul nostro
territorio ben altri 48.000 camion carichi di materiale da
conferire con quel che ne comporta in termini di traffico e di
inquinamento.
Mi chiedo quindi come sia possibile che la stessa Giunta, così
sensibile ai problemi ambientali, che persegue l'obiettivo del
carbon fossil flue free
, che ha permesso appena pochi giorni
fa di approvare una legge per ridurre il numero dei mezzi più
inquinanti sostituendoli con quelli più virtuosi, possa permettere
un tale disagio ambientale mettendo in croce i nostri cittadini.
Chiediamo pertanto alla Giunta di fare un passo indietro e mettere
fine a questi scempi sul nostro territorio. Chiediamo che il nostro
ambiente e i nostri cittadini siano tutelati.
Presidente -
Ci sono altri interventi in discussione
generale? La parola alla collega Minelli.
Minelli (RC-AC)
- Il disagio e le preoccupazioni del
Comitato per la discarica di Pompiod, che abbiamo condiviso fin
dall'inizio, anzi direi da prima ancora che il Comitato stesso si
costituisse, chiedendo - lo ricordo - delle informazioni e dei
chiarimenti già nell'estate del 2018, i temi evidenziati nella
petizione, nell'incontro pubblico di luglio che si è tenuto proprio
a Pompiod, ci pongono un problema serio che va sicuramente
affrontato in modo incisivo. Il rilascio delle autorizzazioni a cui
si fa riferimento è stato, a nostro avviso, un atto incauto e poco
attento rispetto alle esigenze degli abitanti che vivono in
prossimità della discarica, però adesso c'è evidentemente un
pregresso. Queste autorizzazioni sono state rilasciate, esistono, e
noi crediamo che occorra individuare un percorso di uscita o di
mitigazione di quello che viene evidenziato come un danno e che sia
fattibile sul piano tecnico e giuridico. In questa prospettiva i
controlli, i campionamenti e i prelievi sono necessari, anzi sono
indispensabili, per poi immaginare un percorso che porti ad una
revisione o addirittura ad una revoca delle autorizzazioni
rilasciate. Questo, secondo noi, non esclude delle valutazioni
sull'impianto e sulle sue dimensioni, anche a prescindere dai
controlli, perché effettivamente si tratta di un impianto molto,
molto grande e usato per il momento ancora in modo limitato.
Noi crediamo che oggi sarebbe positivo, sarebbe bene, approvare
una posizione di tutto il Consiglio che prenda atto della gravità
del problema, e questo non deve essere soltanto un impegno a tutela
della Regione come qualcuno ha evidenziato, ma io direi soprattutto
a tutela dei cittadini. Bisogna individuare un percorso per
intervenire. È a questo scopo che abbiamo concordato e sottoscritto
un testo che è stato distribuito e che recepisce, in sostanza, la
sollecitazione della mozione; un testo che nelle sue premesse
ricostruisce in maniera puntuale la storia amministrativa della
discarica, prende atto del disagio che si è manifestato, evidenzia
che sono in corso dei controlli, perché effettivamente questi
controlli sono in corso, e contiene un impegno della Giunta di
riferire rapidamente in Commissione sull'esito di questi controlli;
ma anche di compiere delle ulteriori valutazioni sull'intera
tematica, senza escludere nessuna delle soluzioni possibili, ivi
comprese le modifiche o le revoche delle autorizzazioni, dei
provvedimenti successivi già rilasciati. Questo è quello che
contiene l'impegno del testo proposto. Ovviamente però questo non
può essere fatto in 20 giorni, come viene richiesto dalla mozione
presentata. L'appuntamento, a nostro avviso, deve essere spostato
nel momento in cui si concluderà l'iter della petizione, nel
momento in cui arriverà in quest'Aula la petizione popolare che è
già all'esame della Commissione consiliare competente. L'impegno
che noi riteniamo essere più adeguato a quella che è la situazione
è proprio quello di tenere conto di tutte queste verifiche sulle
matrici ambientali ed è importante che i dati vengano resi
pubblici. Nell'impegno che noi abbiamo contribuito a sottoscrivere
c'è scritto questo: i dati devono essere resi pubblici e,
successivamente, occorre individuare le azioni correttive che
dovessero rendersi necessarie, compresa la revoca o la revisione
dell'autorizzazione attualmente in vigore. A me sembra che questo
testo, di cui si può leggere anche tutta la parte del dispositivo
che, come dicevo, è articolato, tenga conto di tutte le esigenze
che sono state sottolineate, sia da parte del Comitato nelle
audizioni durante il sopralluogo, sia anche dalla popolazione
nell'incontro di luglio, così come delle riflessioni che sono state
fatte successivamente.
Presidente -
La parola alla collega Pulz.
Pulz (ADU VDA)
- La cronistoria della discarica in
località Pompiod, che originariamente era una cava a ridosso di
miniere dismesse tra i comuni di Aymavilles e Jovençan, è lunga e
articolata. Le gallerie della parete rocciosa venivano sfruttate in
origine per estrarre il calcare, la castina, utile nella
lavorazione dei metalli presso lo stabilimento Cogne. Il sito di
Pompiod è stato adibito a discarica per inerti già negli anni
Novanta, definiti oggi inerti speciali nel senso di non urbani, non
domestici e non pericolosi; il che però non è sinonimo per forza di
non nocivi, questo è bene specificarlo. Nella sua storia è stata
anche chiusa, a suo tempo, per gravi irregolarità di gestione.
Noi vorremmo però ora focalizzare l'attenzione sulle
motivazioni, tante e più che giustificate, che ci fanno impegnare
da tempo a raccogliere tutti gli elementi per condividere le
preoccupazioni dei residenti di Aymavilles e Jovençan, e non solo,
e ritenere inopportuna la scelta di conferire in un sito di
importanza naturalistica ben 70 tipologie di materiali tra sostanze
e rifiuti industriali di ogni genere e inopportune, secondo noi,
anche le deroghe sulla quantità di sostanze contaminanti
provenienti per lo più da fuori Valle, dal nord Italia.
Vediamo questa serie di motivi che ci fanno impegnare a
fondo.
Il primo (adesso forse sorriderete, ma credo non ci sia tanto da
sorridere): sfogliando il documento della valutazione ambientale
(VAS) e il rapporto ambientale sullo studio per la valutazione di
incidenza ambientale (VINCA) del Piano regionale dei rifiuti della
Regione Valle d'Aosta, quello del 2015, scopriamo una cosa molto
interessante: l'area di Pompiod rientra tra i siti costituenti la
Rete Natura 2000. La Rete Natura 2000 costituisce la più importante
strategia di intervento dell'Unione europea per la tutela del
territorio e per la conservazione della biodiversità. I siti che
compongono la rete sono rappresentati da siti di importanza
comunitaria e da zone di protezione speciale. Per darvi solo
un'idea dell'importanza e del rilevante valore parliamo delle
Grotte di Pompiod. Lì c'era questo complesso minerario dismesso che
oggi, già da alcuni anni, si presta ad essere un luogo ideale per
ricoveri di almeno otto specie di chirotteri, che poi sarebbero i
pipistrelli per chi non conoscesse questo animale. Questi
chirotteri si sono stabiliti a Pompiod, hanno scelto Pompiod come
loro casa già dal 1993. Nel documento della VAS alla voce
"Valutazione delle potenziali interferenze" si legge, testuali
parole: "
Attualmente l'esercizio della discarica è sospeso
-
ma si parla di questo documento del 2015 -
e pertanto si esclude
la presenza di qualsiasi tipo di impatto anche indiretto. Per le
discariche di inerti ai centri di conferimento comunali, i
principali potenziali impatti indiretti sulla fauna, che potrebbero
generarsi, sono legati alla produzione di rumore e alla
contaminazione di corpi idrici e suolo
". Questo nel 2015.
L'appartenenza del sito di Pompiod a questa rete ecologica europea,
secondo noi, sarebbe già di per sé sufficiente a escluderlo dalla
destinazione di discarica per inerti speciali. Ma andiamo al
secondo motivo, perché tanto se non ci interessano gli umani
figuriamoci i pipistrelli!
Secondo motivo: la località di Pompiod negli ultimi anni è
sempre più apprezzata per il suo percorso del Ru Arbérioz, che
sulle tracce dell'antico canale lungo 11 chilometri e insieme alla
Maison Des Anciens Remèdes
hanno contribuito a valorizzare
il Comune di Jovençan. Lo sa molto meglio di me il nostro Assessore
al turismo - che purtroppo non c'è e potrebbe confermare -, perché
lui è indigeno. I lavori di recupero del percorso pedonale sono
iniziati nel 2014 e avevano lo scopo di favorire il turismo
pedonale ciclabile e ippico. Se qualcuno di voi volesse fare questa
tranquilla passeggiata potrà trovare un pannello che illustra la
storia del Ru Arbérioz e questo pannello si trova proprio in
corrispondenza della discarica privata. Lo so che non vi è piaciuta
questa proposta che avevo già fatto per il Castello di Issogne, la
discarica che purtroppo si chiama Chalamy, ma anche qui potremmo
fare un
dépliant
integrato per i turisti mettendo Ru
Arbérioz e la discarica, magari sui due lati.
Terzo motivo: accanto alla cancellata della discarica, proprio a
pochi metri, si scorge l'entrata di una cava adibita alla
stagionatura delle fontine. Vi abbiamo trovato numerose tavole di
legno, proprio circa un mese fa, lasciate lì ad asciugare al sole
ed erano appoggiate alla rete che delimita l'area della discarica.
Abbiamo provveduto a fotografare il tutto, anche perché sembrava
sinceramente un'immagine pittoresca, quasi da cartolina; senonché,
a due passi, si individuavano cumuli di terra e polveri delle
lavorazioni di processi tecnico industriali da fonderia lasciate lì
per giorni in balia degli agenti atmosferici, nonostante l'obbligo
di cui abbiamo parlato sia in Commissione che durante il
sopralluogo, di bagnare e di coprire per abbattere appunto queste
polveri, perché il vento non perdona e le diffonde. Va però detto
che quando abbiamo fatto il sopralluogo non c'era più traccia di
questi cumuli che avevamo fotografato.
Quarto motivo. Scusate, mi sto scaldando. Tutto intorno la vista
è bellissima, mozzafiato: ci sono stalle di bovini, prati coltivati
a foraggio, vigneti doc a perdita d'occhio, frutteti e diciamo che,
al di là di queste sostanze rifiuto che hanno l'autorizzazione ad
essere conferite tutte e 70 insieme appassionatamente, c'è anche da
chiedersi se il passaggio di questi mezzi pesanti e numerosi per la
loro portata - si tratta di camion - su quelle stradine di campagna
non abbia già di per sé un impatto ambientale dannoso per le
colture che sono ad altezza d'uomo o anche più basse. Noi siamo
stati lì per tre giorni a fare osservazioni e abbiamo contato in
poche ore una media di 12 camion al giorno tra polveri sollevate,
emissioni di carburante e ci chiedevamo chissà come stanno quei
grappoli d'uva che stanno cercando di maturare e che poi
diventeranno un ottimo vinello. Forse è per quello, ci siamo detti,
che la chiamano "agricoltura eroica".
Quinto motivo,
dulcis in fundo
: a circa 80 metri dalla
discarica ci sono delle abitazioni e questo, secondo noi, rende
proprio impossibile per un amministratore non mettersi nei panni
degli abitanti, perché chi lì vive continua a denunciare una
gestione inaccettabile delle polveri scaricate dai mezzi;
continuano a dire che le pompe d'acqua vengono usate limitatamente,
solo per pochi veicoli e poi testimoniano di emissioni odorigene,
di odori sgradevoli che obbligano questi abitanti residenti a
vivere con le finestre chiuse. Io vi dico sinceramente, poiché
soffro di claustrofobia da quando mi sono trovata in viaggio
d'istruzione con i ragazzi ad Auschwitz, per me sarebbe un motivo
sufficiente per cambiare casa. Quelle persone le capisco proprio
molto bene. Stiamo parlando di fanghi e di scarti da lavorazioni
metalliche, di raschiamenti di camini da processi tecnico
industriali, polveri che provengono da varie zone del nord Italia
secondo questo lungo elenco di 70 codici CER che definiscono queste
sostanze che normalmente il medico... almeno, la mia dottoressa di
famiglia non mi dice di usare questi codici per l'aerosol, non so
il vostro medico. Ci chiediamo anche e crediamo che sia legittimo
quanto gli amministratori dei due comuni coinvolti abbiano
veramente colto il rischio per un
habitat
così delicato nel
momento in cui hanno concesso queste autorizzazioni per la
realizzazione della discarica e per il conferimento di tutti questi
rifiuti insieme. Eppure, gli adempimenti, gli obblighi di legge
sono molto chiari e rigorosi; pensiamo solo al decreto legislativo
del 2003, che prevede 15-20 anni di bonifica ambientale
post
mortem
della discarica contro i 5 anni a cui sono soggetti gli
inerti intesi come materiali provenienti dalla demolizione di
edifici. È previsto un piano di monitoraggio specifico, la
copertura di tutte le pareti e non solo della parte superiore con
una guaina impermeabile, non solo il fondo come per gli inerti;
cinque strati di terra nelle operazioni di chiusura contro i tre
previsti per gli inerti. La caratterizzazione dei materiali è un
obbligo di legge che viene assolto dal conferitore e dal gestore a
sua volta, che chiaramente è tenuto a controllare.
Diciamo ancora che le autorizzazioni speciali e le deroghe
concesse alla discarica di inerti di Pompiod hanno avviato
un'intensa affluenza di rifiuti industriali perché in Valle d'Aosta
diciamo che è tutto un po' speciale, perfino le deroghe. Tutto
questo viavai sembra creare un mercato dello smaltimento e una
situazione anche di
dumping
, nel senso che vengono attirati
rifiuti che vengono prodotti a grande distanza dalla nostra regione
e allora viene da chiedersi spontaneamente perché. Come mai questi
camion sono pronti ad affrontare un viaggio anche lungo e costoso
per venire tra le nostre montagne a conferire? Ci viene da
rispondere che evidentemente le tariffe di conferimento sono più
vantaggiose rispetto a quelle fatte da altre discariche, altrimenti
non sappiamo spiegarci il motivo. In più ci chiediamo ancora come
possiamo stare tutti tranquilli sulla base delle analisi che sono
state fatte nel famoso pozzo, profondo circa 4 metri, quando
l'esperto che era venuto in Commissione - poi ne abbiamo parlato
anche durante il sopralluogo - diceva che quel pozzo non è
sufficientemente profondo perché quelle analisi siano davvero
tranquillizzanti. Ci chiediamo ancora perché non si proceda poi a
questi famosi carotaggi che sono stati chiesti, come facciamo a
sapere che cosa c'è sotto se non si procede con le analisi, perché
l'Assessorato non li richiede, come mai poi ci vuole - noi lo
sappiamo, e lo dicevano anche i colleghi prima - una barriera
geologica, un substrato che abbia uno spessore notevole e a Pompiod
questa barriera non risulta. Ci chiediamo ancora perché le
associazioni ambientaliste non possano fare dei controlli
indipendenti che davvero tranquillizzerebbero tutti, e perché poi
non si possono fare analisi urgenti per escludere, per la
tranquillità della comunità, tutta la presenza di amianto e di
uranio nel cosiddetto smarino, che non è l'assenza di mare come uno
potrebbe pensare, ma è il materiale proveniente dallo scavo nelle
gallerie.
Insomma, in definitiva, la ragione per cui è stata fatta la
scelta di fare delle nostre splendide zone della Valle d'Aosta una
pattumiera per i rifiuti industriali dell'Italia del nord
occidentale sinceramente resta per noi un mistero e non ci sembra
convincente dire: "vabbè, siamo immersi in un'economia capitalista
che è inarrestabile, vabbè a te piace Marx, però fattene una
ragione, l'economia capitalista non ci guarda in faccia come
cittadini". A noi questo sembra francamente inaccettabile e tra
l'altro a questo cercheremo di dedicare un momento di dibattito
pubblico venerdì a Issogne. La presenza di questa discarica a
Pompiod e il prossimo riempimento della molto più estesa discarica
di Issogne, sempre per rifiuti inerti speciali cosiddetti non
pericolosi, ma non è detto non nocivi, accresce in noi la
preoccupazione nella convinzione che si stia facendo strada -
l'abbiamo già detto anche in un'interrogazione - un sistema diffuso
su tutto il territorio valdostano dove sono gli interessi dei
privati a essere tutelati ben prima e forse a discapito degli
interessi dell'intera comunità. Noi puntiamo l'attenzione sul
principio di precauzione, perché è quello che dovrebbe guidare le
nostre scelte per il bene di tutti, per la tutela dell'ambiente.
D'altronde non è che lo diciamo noi, ce lo dice l'Unione europea e
lo stabilisce come principio guida.
Per concludere, perché credo di aver già stressato abbastanza
almeno qualcuno, non esiste alcun obbligo di legge
nell'applicazione delle deroghe; si chiamano deroghe appunto perché
le diamo in deroga, quindi sono delle concessioni date in alcuni
casi eccezionali a favore di qualcuno. La nostra preoccupazione è
che questo tipo di deroghe si diffonda e venga concesso ad altre
discariche. Pensiamo - e chiudo veramente - che tranquillizzare i
cittadini non voglia dire sminuire le problematiche, dire: "bravo,
bravo", magari un buffetto sulla spalla, "dormi pure tranquillo".
Rispettare i cittadini - che possiamo anche noi cittadini, mi pare
- significa pubblicare puntualmente i dati sui materiali, sui
conferitori e sui gestori, non tenere nulla nel mistero. Scusate la
polemica, ma ho bevuto un po' troppo caffè forse prima di venire
qua, noi davvero vorremmo capire dove sono finiti gli orgogliosi
autonomisti, quelli che normalmente ai nostri occhi sono persino
troppo pronti a difendere il territorio. "
Non possiamo rifiutare
i rifiuti
- scusate il gioco di parole -
che arrivano da
fuori Valle
" ci ha detto un giorno l'Assessore, perché comunque
anche noi li esportiamo. Ma noi quanti rifiuti esportiamo?
Esportiamo così tanti rifiuti tossici? Questo ci sembra che sia il
momento di alzare la testa del galletto o la criniera del leone. Ci
sembra strano che lo debba fare chi non ha né criniere, né creste,
perché - e chiudo veramente - nessuna amministrazione che voglia
davvero fare gli interessi dei propri cittadini può consentire di
danneggiare l'ambiente, l'economia e forse perfino la salute di chi
ci fa stare qua dentro, perché noi non dobbiamo dimenticare che
siamo stati eletti.
Presidente -
La parola al collega Vesan.
Vesan (M5S)
- Volevo centrare il mio intervento sulle
richieste fatte dai cittadini di Aymavilles e Jovençan con la loro
petizione. Noi, per venire incontro a questa loro esigenza, li
abbiamo accompagnati in un sopralluogo presso la discarica, grazie
al Presidente della Commissione, Nogara, il 26 di settembre. Oggi è
il 15 ottobre, sono passati 19 giorni, quasi tre settimane e,
rispetto a quel sopralluogo, quanto possiamo tranquillizzare la
popolazione che ha firmato la petizione? Vediamo che cosa è stato
chiesto in occasione del sopralluogo.
I tecnici dell'ARPA ci hanno spiegato che i carotaggi erano
particolarmente costosi, imprecisi, non si poteva individuare
un'area, che se si voleva si poteva fare a campione in uno, due o
tre punti, che però farlo in modo complessivo non sarebbe stato
esaustivo, sarebbe stato troppo costoso. Ci hanno detto che
comunque l'analisi di eventuali componenti solubili in acqua si
sarebbero rivelati comodamente e chiaramente dall'analisi sul
percolato, che veniva regolarmente preso e che loro avevano già
campionato ai fini di controllarlo, e che comunque per
tranquillizzare la popolazione si erano fatti tenere da parte due
cumuli, cioè il conferimento di due dei camion che sono venuti, per
poter analizzare che quello che veniva dichiarato nella
documentazione corrispondesse esattamente a quanto veniva
conferito. Sempre in quell'occasione noi abbiamo chiesto,
trattandosi di un numero di codici CER spropositato, quelli
dell'autorizzazione come integrata - stiamo parlando di 90 codici
specifici più una decina di codici base per cui vale qualunque
tipologia di rifiuto che discenda da quelli, stiamo parlando di
centinaia e centinaia di diversi tipi di rifiuti -, ebbene, gran
parte di questi hanno quello che è il cosiddetto "codice CER a
specchio". Questo vuol dire che esistono due codici diversi: uno
contenente sostanze pericolose e uno non contenente sostanze
pericolose. La differenza fra l'uno e l'altro la fa solo la
verifica e l'analisi del contenuto, perché la definizione del
rifiuto è la stessa identica e quindi si tratta di fare analisi su
quello che viene espressamente portato e verificare che non
contenga sostanze pericolose. Sulla scorta di questo, alcuni dei
codici CER previsti che fosse consegnato in quella discarica sono -
cito un esempio qualunque - fanghi prodotti dalla pulizia dei
filtri degli impianti di incenerimento dei rifiuti. Capite bene che
i fanghi prodotti dalla pulizia dei filtri e degli impianti di
incenerimento possono contenere sostanze nocive veramente di
qualunque tipologia e quindi ci siamo permessi di chiedere ai
tecnici dell'ARPA presenti queste analisi che stavano facendo, che
naturalmente per ragioni di evidenza di costo non vanno a cercare
qualunque sostanza pericolosa, ma a quali facessero riferimento e
quali erano le sostanze sulla base delle quali venivano
tranquillizzati i cittadini.
Vediamo che cosa è successo in questi 19 giorni. Ci sono due
possibilità: o l'ARPA ha fornito queste indicazioni all'Assessore
Chatrian e l'Assessore Chatrian fa fatica a fornircele a causa di
una certa quale omertà particolarmente diffusa presso il suo
Assessorato, oppure l'Assessore Chatrian, come noi, non ha nessuna
autorità sull'ARPA o l'ARPA non ha la possibilità di fare le
analisi e quindi i cittadini aspettano tre settimane per sapere se
le sostanze depositate lì, e sulle quali nella data del sopralluogo
i prelievi erano già stati fatti, sono pericolose o non sono
pericolose. Nel frattempo con la media dei camion arrivati in
questi 19 giorni sono arrivati circa altri 15 camion, cioè molto di
più di quello che stavamo analizzando e probabilmente non abbiamo
nessuna possibilità di stare dietro alle verifiche se i tempi con
cui facciamo le analisi sono queste. Sulla scorta di questo, ci
siamo permessi di presentare una mozione per chiedere un aiuto,
confidando che invece il problema non sia di cattiva volontà nel
dare informazioni ma proprio di insufficienti risorse e strutture
per avere delle analisi adeguate, di chiedere la collaborazione ai
nuclei che fanno le verifiche ambientali diciamo in modo più
attento, soprattutto per quello che riguarda i rifiuti
pericolosi.
Diciamoci la verità: in Valle d'Aosta - a parte questi due casi
- non abbiamo mai fatto né facciamo di solito analisi sui rifiuti
pericolosi, perché le uniche due discariche presenti, al di là di
quelle di cui stiamo parlando, ricevono solamente o rifiuti urbani
oppure rifiuti inerti e comunque, nel caso della discarica di
Pontey, con un indice di pericolosità nullo e una possibilità di
contaminazione - prendendo se non ricordo male solo 5 o 6 diversi
codici CER -, la possibilità di verificare se siano pericolosi i
rifiuti conferiti in discarica dei rifiuti speciali di Pontey è
facilmente effettuabile. Diversa è una discarica come quella che è
stata autorizzata a Pompiod e quella che è in fase di
autorizzazione... se non ho capito male, presto cominceranno i
conferimenti in quel di Issogne, sulla quale probabilmente conviene
farsi aiutare da chi fa analisi in questo tipo di discariche in
modo più diffuso e ha più anni di esperienza, magari anche delle
strutture che ci permettono di contenere i costi, perché quando
all'ARPA abbiamo chiesto più analisi ci è stato evidenziato
direttamente in fase di sopralluogo che le analisi erano
particolarmente costose, come se la tutela dei cittadini fosse solo
una questione di prezzo.
Veniamo allora alle discariche. Sempre in occasione del
sopralluogo, noi abbiamo chiesto quante discariche per rifiuti
speciali ci sono - perché qui continuiamo tutti a chiamarli inerti,
ma da quando sono stati aumentati i codici CER il termine di
inerti, cioè rifiuti da demolizione edile non hanno più nessun
significato - e ci è stato detto direttamente dai tecnici della
discarica: 2 in Piemonte, 2 in Veneto, 3 o 4 in Lombardia, nessuna
in Emilia-Romagna, nessuna in Toscana e nessuna neanche in tutte le
altre regioni più a sud della Toscana. Questo vuol dire che noi, su
un territorio che corrisponde approssimativamente al 2 percento del
territorio nazionale, abbiamo all'incirca il 10 percento del totale
di questo tipo di discariche. Probabilmente per lo sviluppo futuro
dell'economia della Valle d'Aosta intendiamo avvalerci di questa
importantissima risorsa che è l'importazione dei rifiuti. Riteniamo
personalmente che lo sviluppo della Valle d'Aosta debba seguire
altre strade, che la presenza di un numero di discariche
particolarmente abbondante sul territorio rispetto al resto della
nazione... stiamo seriamente parlando di un numero in scala che è
pari a quello del Piemonte, una regione molto più grande della
nostra e del Veneto, una regione a sua volta con molti più abitanti
ancora del Piemonte, stiamo parlando di una regione che ha 120.000
abitanti e che si prende la briga di raccogliere il 10 percento del
totale di questi rifiuti prodotti in Italia.
Sulla scorta di questo, il nostro Movimento, come già annunciato
da Luciano Mossa in precedenza, intende appoggiare la richiesta
della mozione presentata ed esprime delle perplessità sul fatto di
posticipare eventuali azioni aspettando pazientemente di avere dei
risultati di analisi che, come vediamo, da parte di questa Giunta
non sono sollecitate con il dovuto impegno.
Presidente -
Ci sono altre richieste di intervento? Ha
chiesto la parola il collega Nogara.
Nogara (AV)
- Devo dire che come Presidente di
Commissione ho l'impressione di essere stato un po' preso in giro,
perché non so da quanto tempo sentiamo in quest'Aula che le
Commissioni dovrebbero essere la base, il fulcro di tutto quello
che si fa all'interno anche di questo Consiglio, ma da una parte e
dall'altra si cerca di bypassare tutto il lavoro che, secondo me, è
un onesto lavoro - lasciatemi dire questo - che sta cercando di
fare la Commissione. Tra l'altro tante cose che ho sentito dire
ieri e anche oggi qui, in quest'Aula - è il solito problema,
probabilmente è l'effetto telecamere e l'effetto microfono -, in
Commissione non le ho sentite dire, però quando si è qua in
Consiglio si cerca di enfatizzare un po' tutto. Fortunatamente io,
come Presidente di Commissione... ma guardate, io mi sento pure di
parlare a nome della Commissione, poi se c'è da smentirmi fatelo
pure: si sta cercando di fare un lavoro onesto, si cerca di vedere
se ci sono delle problematiche importanti e, alla prima
problematica importante, vi assicuro che la Commissione - parlo di
nuovo di "Commissione" - bloccherà o prenderà dei provvedimenti
rilevanti se ci sarà la motivazione per farlo.
Non sono qui per difendere né la discarica di Pompiod, né
qualsiasi altra discarica si volesse fare, ma sto parlando dei
fatti oggettivi di cui stiamo discutendo oggi. Ho sentito
soprattutto i sempre coloriti interventi della Consigliera Pulz,
che ha parlato di cose che non so, ma lei, quando era su
all'incontro che abbiamo fatto a Aymavilles - ed eravamo tutti lì
per la discarica -, a un certo punto ha preso e se n'è andata
perché aveva una conferenza stampa che aveva organizzato, e
probabilmente ha perso dei pezzi, poiché ha detto cose che invece
sono state spiegate lì, proprio lì, sulla discarica. Se si vuole
giocare... parlate sempre di giochini politici; ora io non so che
giochini fate, ma io sto parlando proprio di questioni
tecniche.
Parliamo dell'ARPA? Parliamo dell'ARPA. Ci è stato distribuito
il verbale n. 19 dell'11 luglio 2018 e là si dice che si ha la
massima fiducia dei servizi regionali che abbiamo, sia del Corpo
forestale che dell'ARPA. Allora se c'è qualcosa che non funziona,
Consigliera Pulz, abbia il coraggio di dirlo, perché a me un mese
fa ha detto che quelli dell'ARPA erano bravissimi. Adesso, siccome
forse hanno detto cose che a lei non vanno a genio, non bisogna più
tenere conto dei tecnici dell'ARPA, bisogna far fare dei prelievi a
qualcun altro, dobbiamo fare altre cose, il tecnico di Legambiente
ha detto... Noi non abbiamo bloccato e non abbiamo voluto fermare
le iniziative proprio per la discarica di Pompiod... e qua mi
riferisco a quello che ha detto il collega Vesan... sì, siamo
andati 15 giorni, ma lì siamo rimasti d'accordo che ci saremmo
ritrovati di nuovo dopo che il tecnico di Legambiente avesse
stilato tutte le domande. Me le ha date lunedì. Siccome sapete
benissimo che come Commissione non è che siamo lì a far niente e
abbiamo tante altre incombenze da portare avanti, per martedì
prossimo ho nuovamente organizzato l'incontro con tutti gli attori,
all'interno dell'Aula consiliare del Consiglio, per non avere poi
un qualcuno che dica: "ma io non ho detto, io non ho fatto". Vi
esorto, quando saremo qui, con tutti, a prendere la parola e
spiegare bene quello che si pensa, e non solo qua, perché
altrimenti davvero ci stiamo prendendo in giro! Ricordatevi poi di
una cosa: noi stiamo parlando di pregresso. Qui non stiamo parlando
di aprire una discarica, noi stiamo parlando del pregresso e stiamo
vedendo se c'è un qualcosa che non funziona. Io mi sono studiato
tutti i documenti, perché volevo essere preparato come cerco di
essere sempre, ma tante volte non ce la faccio, però mi sono letto
tutto. Mi sono letto tutte le Conferenze di servizio da quando c'è
quella discarica lì. Trovatemi una Conferenza di servizi in cui
qualcuno dice: "no, è terribile, è pericoloso". Sono i nostri
servizi dell'Amministrazione regionale che hanno fatto questo
lavoro. C'è stata una discussione - perché è giusto che sia chiaro
davanti a tutti - tra l'ARPA e l'Assessorato su 4 codici che l'ARPA
non era così d'accordo ad inserire ma che poi sono stati inseriti,
e su una Conferenza di servizi c'è anche la spiegazione del perché
sono stati inseriti. Se volete vi leggo tutti i nomi, tutte le cose
e tutti i servizi che hanno studiato per degli anni questa
discarica, compresi i Comuni.
A questo punto io vi voglio davvero leggere quello che ho
chiesto all'ARPA e all'Assessorato come Presidente di Commissione.
Come Commissione ci siamo segnati tutti i problemi e tutti i dubbi
che c'erano: la provenienza del materiale che viene portato,
chiaramente, perché deve essere tutto caratterizzato, ci devono
essere i documenti, i controlli della caratterizzazione, i singoli
trasporti di camion, le analisi dei carotaggi. I tecnici dell'ARPA
ci hanno spiegato perché... non è che non vogliono fare i
carotaggi, loro dicono "facciamoli pure, però per avere un dato
oggettivo bisognerebbe fare un carotaggio ogni 5 centimetri per
tutta l'area", perché se facciamo dei carotaggi a campione, se c'è
qualcosa che non va magari lo trovi se hai tanta fortuna,
altrimenti non lo trovi. Per carità, sono tutte cose che si possono
fare, per la salute pubblica e per tranquillizzare la popolazione
sono cose che si dovrebbero e si potrebbero fare.
Si è poi parlato di aria e qua mi riferisco di nuovo alla
Consigliera Pulz. I tecnici dell'ARPA ci hanno spiegato che hanno
messo le centraline per un anno intero nel centro di Pompiod,
vicino alla discarica, e cosa è venuto fuori? Che le polveri fini
lì sono a 0,4 (il massimo dovrebbe essere 0,10). L'aria è molto più
pulita lì che qui ad Aosta e in altri posti della Valle. Capite che
con tutte queste cose o diciamo che c'è qualcuno in malafede e ci
racconta delle storie, ci dà delle documentazioni sbagliate o
false, o sennò mi sembra che parlare così sia un po' come dire
delle cose gratuite, dare delle colpe a qualcuno che magari forse
non le ha neanche.
Ribadisco una cosa che abbiamo sempre detto in Commissione: noi
saremo attentissimi e rigidissimi su qualsiasi dato, su qualsiasi
documentazione, su qualsiasi segnalazione che ci verrà data, e
saremo i primi a comunicare a chi di dovere se ci arrivano
segnalazioni particolari. Mi sento di dire questo e penso di essere
anche un po' alla fine di questo percorso, perché bene o male noi,
come Commissione, abbiamo 90 giorni di tempo per tornare qui, in
Aula, e ridiscutere sulla discarica di Pompiod. Abbiamo 90 giorni
di tempo, ma io vorrei proprio concludere anche prima, non tanto
per fare le cose in fretta, quanto perché capisco la preoccupazione
da parte della popolazione.
L'unico rammarico che ho è che noi, come Commissione, abbiamo
preso questo lavoro seriamente, ma dagli interventi svolti
praticamente sembra che la Commissione non esista neanche, che sia
bypassata, bellamente bypassata! Anche quello che ha dichiarato il
collega Aggravi, che è stata fatta una segnalazione... okay, è
stata fatta una segnalazione... Noi abbiamo chiesto all'Assessorato
e all'ARPA tutte queste cose che vi ho elencato, e non le ho
finite, perché abbiamo la barriera geologica, abbiamo chiesto di
fare un controllo, di sapere qualcosa di più sulla barriera
geologica, l'analisi della radioattività, abbiamo chiesto anche
questo. Noi abbiamo fatto il possibile. Mi fa specie che ogni tanto
le Commissioni vengano beatificate al punto che dovrebbero
prolungarsi per degli anni o dei mesi perché vengono considerate la
cosa più importante che c'è, ma in questo caso, questa Commissione,
che a mio parere si è data da fare - e non perché la presiedo, ma
perché tutti si stanno dando da fare al suo interno -, praticamente
è stata bypassata, e mi viene da dire che forse è stata anche un
po' ridicolizzata.
Presidente -
Vi ricordo che siamo in discussione
generale. Ha chiesto la parola il collega Manfrin.
Manfrin (LEGA VDA)
- In apertura di questo mio intervento
volevo semplicemente rispondere al collega Mossa che ci
colpevolizzava per non aver voluto iscrivere delle iniziative del
Movimento 5 Stelle in questo Consiglio straordinario. Primo: caro
collega Mossa, lei aveva l'opportunità di discutere le iniziative
nello scorso Consiglio semplicemente non votando l'inversione
dell'ordine del giorno. Secondo: la volta scorsa e lo scorso
Consiglio avevamo chiesto di convocare un Consiglio straordinario
per discutere esclusivamente la legge sulla mobilità sostenibile e
non avete voluto portare avanti quell'iniziativa, quindi
evidentemente non è che noi non diamo il giusto peso alle vostre
iniziative. Noi ritenevamo che ci fossero iniziative di peso - che
sono quelle che discutiamo oggi - e voi ritenevate che fosse più
importante discutere la legge sulla mobilità sostenibile, mettendo
le vostre iniziative in secondo piano. Questo è stato fatto e
chi è causa del suo mal pianga sé stesso
.
Venendo invece a quanto ha detto il collega Nogara, nonché
Presidente della III Commissione, comprendo lo scoramento di un
Presidente che magari cerca di convocare e cerca di approfondire...
Io la comprendo, Presidente, però i sopralluoghi hanno la pregevole
caratteristica di poter permettere di verificare con mano sul
terreno le condizioni di una determinata area, di una determinata
zona, di una determinata criticità. Se dovessi dire che quel
sopralluogo e che le spiegazioni forniteci hanno fugato i miei
dubbi non potrei assolutamente sostenerlo e così, insieme a me, i
colleghi che hanno sottoscritto questa iniziativa. Lei ci ha detto:
"L'ARPA ha giustificato il fatto di non poter fare dei carotaggi
perché bisognerebbe farne uno ogni 5 centimetri". In realtà io
credo che tanti colleghi, anche all'interno di quest'Aula e che
erano presenti sul posto, si siano accorti, come me,
dell'atteggiamento un pochino scostante da parte della collega
dell'ARPA che è intervenuta e di cui adesso non ricordo il nome, la
quale, ad un certo punto, ha detto: "Non possiamo fare i carotaggi,
perché altrimenti se non troviamo nulla poi voi non siete
soddisfatti". Mi è sembrata sinceramente una giustificazione che
definire puerile è dire poco. Quando io mi trovo di fronte ad una
reticenza e ad una giustificazione di questo tipo sinceramente non
posso dire di essermi tranquillizzato rispetto alle criticità
sollevate da coloro che abitano in quella zona. Non posso essere
nemmeno tranquillizzato dalle informazioni che ci vengono date,
ovvero che i controlli vengono fatti solo su base documentale. Ci è
stato detto: "No, ma noi facciamo controlli sui documenti che ci
vengono forniti". Grazie, ma io credo che difficilmente se una
persona commette delle illegalità le scriva anche sui documenti!
Pertanto anche questo non è un elemento di certezza, ma un elemento
di dubbio. Non è un elemento di certezza anche quanto ci è stato
detto da uno dei responsabili della discarica: "Sì, sì, noi
l'abbiamo visto il Corpo forestale che faceva i controlli, erano
lì, erano là...". Quando si effettuano dei controlli
tendenzialmente bisognerebbe farli e non bisognerebbe notarli
questi controlli, altrimenti io posso porre in essere degli
accorgimenti atti a evitare che vengano evidenziati certi miei
comportamenti che non rispettano le regole, eppure è questo che ci
è stato detto direttamente da coloro che gestiscono la
discarica.
Ha sollevato il problema delle polveri, della rilevazione dei
dati e della rilevazione dell'ARPA. Benissimo, però anche su questo
la rilevazione
in loco
ci ha permesso di vedere che,
nonostante le dichiarazioni di coloro che lavorano all'interno
della discarica e che dicono: "Ma noi facciamo l'abbattimento delle
polveri con questi irrigatori", gli irrigatori sembravano nuovi di
zecca, installati da pochissimo. Questi stessi dati ce li ha
forniti la popolazione che era lì, perché effettivamente ci ha
detto: "Noi questi irrigatori li abbiamo visti installare pochi
mesi fa". Anche questo è un dato che io credo molto importante. Nel
momento in cui si dice "noi abbattiamo sempre i fumi" e poi in
realtà questi sistemi per abbattere le polveri sono nuovi di pacca,
probabilmente un dubbio viene. Vengono dubbi guardando anche
soltanto visivamente i materiali che si trovavano all'interno della
discarica, perché si poteva vedere benissimo affiorare un elenco di
plastica abbastanza importante, pezzi di vetro e tutto il resto,
che tendenzialmente non risultano proprio degli inerti.
È quindi evidente che, proprio a supporto di queste motivazioni
e delle preoccupazioni degli abitanti che ogni giorno guardano e si
confrontano con queste criticità, sia giusto chiedere e percorrere
le impegnative che abbiamo inserito all'interno di questa
iniziativa, perché riteniamo che possa andare nella direzione di
tutelare i cittadini e le persone che vivono nella zona.
Presidente -
La parola al collega Vesan.
Vesan (M5S)
- Volevo rispondere al collega Nogara, ma il
collega Manfrin mi ha anticipato e quindi merita anche lui una
risposta, perché lasciarlo privo di questo mio parere? Il collega
Manfrin tende a ricordare della Conferenza dei Capigruppo solamente
le parti di discussione e di votazione favorevoli alle sue
teorie.
Il nostro Movimento ha espressamente chiesto in Conferenza dei
Capigruppo, fin dal primo giorno, di procedere con la seduta
notturna in entrambe le giornate, visto che vi era la certa
possibilità di non arrivare in fondo che a pochissimi argomenti -
come si era potuto verificare - e alla nostra espressa richiesta
anche il Capogruppo della Lega e i suoi colleghi si sono espressi
con un parere contrario. Pertanto la volontà di affrontare tutti i
punti probabilmente viene fuori solo in certe occasioni e in altre
no, a seconda di quanto fa comodo e di quanto i punti che si
vogliono affrontare sono quelli che interessano la singola forza
politica.
Vengo invece a dare una risposta al Consigliere Nogara, nei
confronti del quale io mi ero espresso positivamente ringraziandolo
per il sopralluogo, ma non ho capito perché ha voluto precisare
tutti questi punti per cui si vuole addirittura scavalcare il
lavoro della Commissione. Quello che io ho chiesto, in realtà, l'ho
chiesto fondamentalmente all'Assessore, visto che la sua stessa
richiesta è andata in quella direzione. In fondo dal giorno del
sopralluogo ci siamo riuniti in III Commissione ben tre volte: il
primo ottobre abbiamo parlato del lupo, di contratto dei rifiuti e
di altri punti rinviati che non riguardavano Pompiod; l'8 ottobre
di nuovo del lupo e delle proposte di legge n. 38 e n. 39 e questa
stessa mattinata di nuovo del lupo e del disegno di legge sui
lavori pubblici. In nessun momento è stato mai discusso qualcosa
sulla discarica di Pompiod e quindi, sulla scorta di questo, io
confido che la documentazione da lei richiesta all'ARPA e
all'Assessorato non sia ancora entrata in possesso della III
Commissione, perché altrimenti ce l'avrebbe data subito.
Il problema vero, che ho evidenziato - e quindi non ho capito
perché si sia preso la briga di rispondermi - è che in 19 giorni
dei dati concreti sulla pericolosità di Pompiod non li abbiamo
avuti. L'ARPA ha detto che aveva prelevato l'acqua del percolato
della discarica e che era in attesa dei risultati delle analisi, ma
questi risultati non li abbiamo avuti. Non ho sentito da lei citare
nella sua lettera di richiesta i risultati delle analisi del
percolato. Magari non li abbiamo avuti solo perché non li abbiamo
espressamente richiesti, e probabilmente non è stato capito nemmeno
dai colleghi dell'ARPA quando li abbiamo chiesti a voce durante il
sopralluogo. Però sono analisi importanti, proprio perché loro,
dicendo che non aveva tanto significato fare un'analisi con i
carotaggi sul posto, hanno evidenziato che questo era superato dai
valori che si riscontravano nel percolato, il quale veniva estratto
periodicamente e portato via con enormi autocisterne, quindi in
quantitativi non da poco. Tuttora non sappiamo se la discarica sia
perfettamente impermeabile; sappiamo che produce un quantitativo di
percolato consistente, ma non abbiamo nessuna certezza sulla
pericolosità di questo percolato. È questo il punto che ho
evidenziato. Questa risposta i cittadini la stanno aspettando da
mesi e noi non siamo riusciti, in tre settimane, neanche dopo aver
campionato le cose, a dire se sono pericolose o non sono
pericolose. Questa è assoluta inefficienza da parte della pubblica
amministrazione.
Sorvoliamo poi dal punto di vista delle analisi, quando abbiamo
chiesto quali erano i parametri di pericolosità oggetto di analisi.
I parametri di pericolosità oggetto di analisi sono quelli sui
quali si stanno già facendo le analisi ed è un elenco che,
mettendoci tanto, si può fornire nel giro di 24 ore. Noi, però,
dopo 19 giorni e 3 riunioni della III Commissione, questa
informazione non l'abbiamo. Questo è il limite della scarsa
risposta che diamo nei confronti dei cittadini. Non sto dicendo con
questo che la III Commissione non lavori e che il suo impegno come
Presidente sia lacunoso; sto dicendo che non abbiamo risposte dal
nostro organo tecnico, che è l'ARPA, e non abbiamo risposte dal
nostro Assessorato competente in materia di tutela dell'ambiente.
Tutto lì. Il tempo è passato, le riunioni le abbiamo fatte, le
informazioni non le abbiamo avute noi, non sono state date agli
organi di stampa, non sono state pubblicate come tutti sognavamo
succedesse, e quindi la paura degli abitanti di Jovençan e di
Aymavilles non può dirsi completamente risolta dalle dichiarazioni
alla stampa dell'Assessore Chatrian, che tendono a tranquillizzare
tutti quanti ma senza avere i risultati in mano.
Presidente -
Ha chiesto la parola il collega Manfrin, che
mi segnala per fatto personale.
Manfrin (LEGA VDA)
- È stato detto che la LEGA ha votato
contro la seduta notturna in Conferenza dei Capigruppo e voglio
semplicemente dire che non corrisponde a verità, quindi che si dica
ovviamente il vero e non si affermi il falso.
Presidente -
Siamo in discussione generale, ha chiesto la
parola il collega Restano. Prego.
Restano (GM)
- Solamente per alcune precisazioni. Io non
faccio parte della III Commissione, per motivi di tempo devo fare
delle scelte, come ho già avuto modo di dire, e quando si è soli
non si può essere ovunque, a presenziare ad una Commissione
piuttosto che ad un'altra. In alcuni casi, però, come proprio in
questo, non aver partecipato alla Commissione mi permette di fare
una valutazione un pochino diversa e di puntualizzare alcuni
aspetti.
Non voglio entrare nel merito delle mozioni e degli emendamenti
successivamente presentati, però mi permetto di dire che la
Commissione ha un ruolo politico e credo che sia stato egregiamente
svolto dal Presidente di Commissione, che siano stati fatti i
dovuti approfondimenti; poi vi sono i ruoli tecnici, chiamiamoli
così, che vengono svolti dall'ARPA e il ruolo di vigilanza che
viene svolto in questa regione dal Corpo forestale valdostano. A
tale proposito intendo esprimere la nostra totale fiducia e
apprezzamento nel lavoro che svolgono questi due organi: ARPA e
Corpo forestale valdostano. Noi ci caratterizziamo per svolgere in
prima persona queste competenze e quindi ritengo doveroso che
queste vengano portate avanti da chi noi abbiamo scelto per
svolgere questo lavoro, di non doverlo delegare ad altri organi
dello Stato che godono comunque della nostra totale stima e
fiducia, ma se qua sono state fatte delle scelte di campo, era
stato formato del personale, ritengo che debbano continuare a
svolgere il loro lavoro e non si debba delegare ad altri. Mi
permetto di rispondere che è altrettanto giusto, se ci sono dei
problemi di salute pubblica, che gli organi tecnici intervengano al
di là dell'opinione e della discussione politica; hanno il dovere,
in primis
l'obbligo, ma soprattutto la sensibilità
professionale di comunicare immediatamente le risultanze analitiche
ai vari organi preposti ad intervenire. Io non credo che qualcuno
abbia omesso di fare il proprio dovere perché, quale funzionario
pubblico che svolge proprio un'attività in questo settore, ho
totale fiducia in questi organi regionali. Mi permetto anche di
dire che non sono giochi politici alle spalle di chi purtroppo in
questo momento vive una situazione di disagio. Ognuno svolge il
proprio ruolo, svolge i propri approfondimenti e, a seconda delle
proprie sensibilità politiche e personali, porta avanti le proprie
istanze in quest'Aula. Mi premeva precisare solo questo.
Presidente -
La parola, per secondo intervento, al
collega Nogara.
Nogara (AV)
- Vorrei collegarmi subito a quanto detto dal
Consigliere Restano, che condivido in pieno. Non vorrei che da
quest'Aula uscisse il messaggio che la discussione sulla discarica
di Pompiod è una discussione politica, perché qui stiamo tutti
dicendo la stessa cosa: che vogliamo avere chiarezza e che vogliamo
fare le cose più presto possibile.
Consigliere Vesan, io non mi riferivo a lei, probabilmente
guardavo da una parte e dall'altra. L'unica cosa riferita a lei e
che volevo chiarirle è solo il fatto che noi aspettavamo - perché
eravamo rimasti d'accordo così - che il Comitato ci mandasse la
relazione da parte del loro tecnico; in base a quella relazione,
vagliata poi dall'Assessorato, avremmo immediatamente convocato una
Commissione ed è quello che è successo. Le do perfettamente
ragione, noi abbiamo una mancanza che è quella delle analisi
perché, come le sta aspettando lei, le stiamo aspettando anche noi
della Commissione, e spero che al più presto l'ARPA ce le dia,
proprio per renderle pubbliche e per tranquillizzare - speriamo -
la gente del posto.
Un'altra cosa che mi era sfuggita è la questione dei pozzi. Qui
si fa un po' di confusione con i pozzi, Consigliera Pulz. C'è un
pozzo che raccoglie il percolato, che non è il percolato della
discarica, perché una discarica di inerti, se sono inerti, non fa
percolato. Il percolato che va in quel pozzo è l'acqua piovana,
come oggi per esempio, che passa attraverso tutta la terra che c'è,
arriva sul telone, ci sono i tubi, e viene incanalata nel pozzo. Da
quello che ho capito - perché chiaramente non sono un tecnico -, i
tecnici ci hanno detto che analizzando quell'acqua puoi già avere
delle indicazioni, puoi già avere delle idee. Perciò con tutte le
analisi che hanno fatto di quell'acqua, di quel percolato,
chiamiamolo così, non sono mai emerse problematiche sotto questo
punto di vista di elementi pericolosi. I pozzi che dice lei sono
più profondi e dovrebbero essere fatti, da come aveva detto il
tecnico di Legambiente, al di sotto della discarica, a profondità
superiore a 4 metri per capire se al limite il percolato della
vecchia discarica - non quello di adesso, ma della vecchia
discarica - può avere dei problemi. Qui c'è il discorso della
barriera dei 50 centimetri, c'è il discorso del telo che è stato
messo. Queste sono cose che devono essere verificate e vi assicuro
che come III Commissione - non parlo di me personalmente, ma della
Commissione -, quando avremo delle notizie in tal senso, se è il
caso ci metteremo di traverso, altrimenti non so che cosa si può
fare.
Presidente -
Altri in discussione generale? La parola al
collega Peinetti.
Peinetti (UV)
- Io sarò brevissimo nel mio intervento,
anche perché non sono un esperto, ma sono un membro della III
Commissione.
Non sono qui a difendere il Presidente Nogara o il lavoro che è
stato fatto in Commissione, però su una cosa mi trovo perfettamente
d'accordo: il lavoro svolto è stato molto serio e noi - un po' come
neofiti, io almeno come tale - ci siamo impegnati per cercare di
capire quali potevano essere le reali criticità che emergevano
dalla discarica di Pompiod, soprattutto in relazione alla petizione
portata avanti da più di 1.000 residenti. Credo che il lavoro sia
stato fatto in maniera molto seria e molto approfondita. Sono
emersi dati che ad oggi sono abbastanza inequivocabili, altri che
devono - come ha fatto rilevare il Consigliere Vesan - ancora
giungere, e siamo tutti in attesa che giungano al più presto, però
hanno sgomberato il campo, almeno in questo momento, da un
equivoco. Ci è stato detto chiaramente dai tecnici dell'ARPA, in
maniera più o meno corretta, se vogliamo, dal punto di vista
formale - io credo che ci stato anche uno scambio di opinioni un
po' colorito, ma assolutamente nei limiti della normale dialettica
- che in questo momento la discarica di Pompiod, secondo i tecnici
dell'ARPA, non rappresenta un problema per la salute pubblica. In
particolar modo non rappresenta un problema nella parte relativa a
tutti quegli eventuali disturbi respiratori che venivano in parte
adombrati e che non ci sono, perché l'aria in quel posto dovrebbe
essere - almeno da quello che dice l'ARPA - assolutamente sotto
controllo. È indubbio che tutte le verifiche che dovranno essere
fatte o che verranno fatte sono benvenute e, come ha detto il
Presidente della Commissione, credo sia nostro compito, nel momento
in cui ci fosse anche solo un dubbio, al di là dei discorsi forse
anche un po' coloriti che abbiamo sentito qui, in quest'Aula,
immediatamente segnalare questo al Governo regionale affinché si
prendano i dovuti provvedimenti.
Ho avuto occasione per puro caso di incontrare alcuni membri del
Comitato promotore. Ebbene, loro mi hanno detto, dopo l'incontro
svoltosi a Pompiod, che sono stati molto soddisfatti dell'incontro
che c'è stato, perché hanno avuto la percezione che il mondo
politico - non il Governo, ma il mondo politico rappresentato in
quest'Aula - si sia finalmente interessato e mosso in maniera
adeguata ed erano molto rammaricati - cosa che abbiamo anche fatto
rilevare - che il loro tecnico, il tecnico di Legambiente, non
fosse presente quel giorno, perché sarebbe stato sicuramente utile
al dibattito verificare con i tecnici regionali e con il tecnico di
Legambiente quali potevano essere le eventuali contraddizioni
emergenti da questo tipo di ragionamento. Credo che il tempo per
poter valutare tutti i possibili rischi ambientali ci sia e sarà
compito di quest'Aula, della Commissione, ma anche di tutti i
Consiglieri e del Governo, monitorare che ciò avvenga; questo
nell'interesse non solo ovviamente di coloro i quali hanno firmato
la petizione, ma nell'interesse di tutti i cittadini e credo anche
proprio nell'interesse di una politica che debba essere una volta
tanto un po' diversa dal fatto di tirare la giacchetta da una parte
dall'altra e fare magari bella mostra di sé.
Io credo che sia utile portare il nostro contributo in maniera
seria, ognuno con i propri limiti e con le proprie sensibilità, al
lavoro che verrà ancora fatto, mi auguro il più rapidamente
possibile, e in questo credo di associarmi a quanto detto prima dal
Consigliere Vesan. Noi siamo indubbiamente a disposizione per
questo e speriamo di riuscire a chiudere il più presto possibile,
così come auspicava il Presidente della Commissione.
Presidente -
La parola al collega Lucianaz.
Lucianaz (LEGA VDA)
- Ho sentito spesso dire in
quest'Aula, colleghi, che se c'è il minimo dubbio bisogna farsi
sentire. Io ringrazio questo Comitato che ha raccolto le 1.300
firme, perché effettivamente non avremmo neppure discusso in
quest'Aula se non ci fosse stato il loro impegno e la ricerca della
verità da parte loro.
Io qui però oggi voglio parlare più che altro
dell'Amministrazione di Jovençan e di Aymavilles perché, a quanto
risulta... da quando nel 1998 è stata autorizzata questa discarica,
tutte le autorizzazioni sono state rilasciate con deliberazione di
Giunta regionale; le Amministrazioni comunali di Aymavilles e
Jovençan hanno preso parte alle Conferenze dei servizi - Jovençan
mi risulta solo dal 2016 -, quando gli Amministratori erano
preoccupati appunto per quanto stava succedendo in discarica, ma
non hanno fatto alcun atto autorizzativo e mai è stato loro
richiesto, e quindi non hanno mai avuto modo né di rilasciare, né
di negare questi atti, essendo totalmente e unicamente regionale la
competenza in materia, ai sensi del decreto legislativo n. 152.
La discarica dei rifiuti speciali di Pompiod, realizzata nel
1998 poi ha visto successive ordinanze e provvedimenti, a seguito
dell'entrata in vigore del decreto del 2003. Il titolare della
discarica ha dovuto presentare alla Regione il Piano di adeguamento
richiesto, piano che è stato approvato con la delibera del 2005;
nel 2010 poi, come sappiamo tutti, il rinnovo è stato rilasciato
per 10 anni ancora con un provvedimento dirigenziale. Nulla ne
potevano i Comuni e questo per dieci anni, appunto, nel giugno del
2010. Lo stesso provvedimento stabiliva che al soggetto gestore
spettava la presentazione del Piano della gestione operativa, del
Piano di sistemazione finale di recupero ambientale, del Piano
della gestione post operativa, del Piano di monitoraggio e di
controllo, del Piano economico finanziario e tariffario; veniva
inoltre concesso lo smaltimento di alcune tipologie di rifiuti non
pericolosi da ammettere allo smaltimento previa
caratterizzazione.
Nel 2016, a seguito di una prima convocazione di un tavolo
tecnico, i rappresentanti di Jovençan e Aymavilles, Sindaci e
Assessori, hanno richiesto diversi incontri per conoscere e
approfondire meglio il progetto gestionale della discarica. In un
primo momento si era convinti che la discarica fosse ancora chiusa
- parlo del 2016 - e che la Conferenza si incentrasse su una
richiesta di apertura della stessa, tant'è che i Sindaci di
Aymavilles e Jovençan avevano informalmente espresso all'Assessore
regionale - che, se non sbaglio, all'epoca era Luca Bianchi - il
loro parere contrario a quella che credevano essere una nuova
apertura della discarica prima di scoprire che la realizzazione,
l'esercizio e la gestione dell'impianto di smaltimento dei rifiuti
inerti in questione erano già stati autorizzati con questo
provvedimento dirigenziale. Come indicato sul provvedimento, la
dirigente del servizio regionale competente ha ritenuto non
motivate dal punto di vista tecnico le esclusioni che l'ARPA aveva
indicato, tenuto conto che dalle verifiche effettuate, sia da
quest'ultima che dalla suddetta struttura regionale, emergeva che
tali tipologie di rifiuto sono invece ammesse in discarica per i
rifiuti speciali inerti ubicati in altre regioni del nord Italia e
quindi non può essere a tale scopo rilevante che una parte dei
rifiuti faccia riferimento a lavorazioni che non sono assolutamente
presenti in Valle d'Aosta.
Tra le varie richieste che le Amministrazioni comunali avevano
avanzato alla struttura regionale ve ne voglio ricordare alcune,
alle quali la dottoressa Mancuso aveva risposto puntualmente, come
ad esempio la possibilità di definire gli orari precisi per il
transito dei camion, soprattutto nel periodo delle vendemmie. La
Mancuso aveva risposto: "Sicuramente in alcuni periodi dell'anno si
potranno concordare con il gestore orari di conferimento che siano
compatibili con le esigenze particolari quali la vendemmia".
Avevano richiesto la verifica periodica del manto stradale, delle
opere di sostegno e della struttura a protezione della carreggiata,
visto che passano camion che tengono completamente la sede stradale
e anche a questa richiesta la Mancuso aveva risposto: "È una
prescrizione che si può proporre". Però altri quesiti non hanno
ottenuto risposte tanto incoraggianti, sulla "concessione della
deroga solo per alcune tipologie di inerti" è stato risposto: "È
già così come riportato nel documento integrativo". Alla richiesta
di adozione di modalità di accettare esercitazioni attuate ad
esempio alla discarica di Pontey è stato risposto: "Solo quelle che
ora sono proposte nel Piano di gestione operativa". Alla richiesta
di mappature delle zone di smaltimento in base al tipo di inerte è
stato risposto: "Anche questo è già indicato nel Piano di gestione
operativa" Altre due richieste non hanno ottenuto risposta
positiva.
Sulla richiesta di realizzazione di due terrapieni ai lati
est-ovest per limitare l'innalzamento delle polveri, sia in fase di
conferimento che di inattività, essendo la zona molto ventosa...
Collega Nogara, garantisco che l'aria di Pompiod è eccezionale, tra
l'altro ha sposato una ragazza di Pompiod ed è bella come il sole,
proprio perché l'aria è eccezionale. Però se ci sono scarichi di
materiale che fa polvere è chiaro che poi la qualità cambia. Le
garantisco che l'aria di Pompiod era eccezionale... certo, se non
scaricano è chiaro che l'aria rimane integra.
Dicevo, sulla richiesta dei terrapieni ai lati est e ovest, la
Mancuso risponde: "Questo aspetto l'ho verificato con i
progettisti, non è possibile attuarlo. La morfologia della
discarica non lo consente. Peraltro, si può prescrivere la
bagnatura delle aree di discarica con regolarità soprattutto nei
periodi da marzo ad ottobre, quando il vento è sempre più o meno
presente con bagnature anche nei giorni di chiusura". L'ultima
richiesta era quella di monitoraggi frequenti, ma la Mancuso
risponde: "Quelli previsti nel Piano di monitoraggio e controllo
sono previsti dalla normativa del decreto legislativo del 2003 e
credo che, piuttosto che aumentare i monitoraggi, sia importante
far rispettare la prescrizione della bagnatura della discarica
costante". Alla richiesta di posizionamento di ulteriore telo si
risponde: "Questa prescrizione non ha tecnicamente alcun senso. La
normativa prevede che vi sia uno strato di impermeabilizzazione di
50 centimetri di origine naturale tipo argilla. Quanto proposto dai
progettisti è molto di più di quanto previsto dalla normativa. Già
un solo telo, quello già presente, sarebbe sufficiente". I
progettisti ne prevedono altri due con uno strato intermedio di
geocomposito e materiale drenante di cui abbiamo già parlato prima
e sicuramente ne parleremo ancora in Commissione.
Tra l'altro, collega Nogara, devo dire che io ho apprezzato
tantissimo il lavoro della Commissione, siamo diventati dei grandi
esperti in questo settore, proprio perché sono state fatte tante
audizioni e non è stato fatto un dibattito, poiché giustamente è
questa l'Aula del dibattito. Non trovo nulla di strano se ci sono
posizioni contrastanti. Termino dicendo che da giugno 2016 sono
stati fatti innumerevoli incontri da parte delle Amministrazioni di
Aymavilles e Jovençan - lo voglio ancora ripetere -, che poco
possono incidere in questa problematica, ma tanto a mio avviso
hanno cercato di fare, pur potendo concretamente dare poche
risposte.
Volevo concludere sulle importazioni di rifiuti speciali.
Collega Pulz, la richiamo sul fatto che si pronuncia "Arbérioz" e
non Arberiòz, Arbérioz e "Chalamy", come lo avevo già detto la
volta scorsa, comunque la nostra sarà una sfida infinita. Se questo
Governo autonomista si caratterizza, con i precedenti governi
unionisti, per importare porcheria e rifiuti di cui non conosciamo
bene l'origine e, nello stesso tempo, dare pochissima competenza,
anzi nulla ai Comuni, pur dicendo che c'è una grossa attenzione
agli enti locali, ecco che forse non siamo sulla strada giusta.
Termino dicendo soltanto che ci siamo appuntati una bandiera
della Catalogna e una del Kurdistan proprio per ricordare le
sofferenze di questi popoli che cercano solo la libertà.
Presidente -
Ha chiesto la parola il collega Marquis.
Marquis (SA)
- Non mi addentrerò nei dettagli tecnici,
vorrei fare alcune considerazioni di carattere più generale.
Sicuramente il tema è molto sensibile per la comunità, perché
quando si parla di rifiuti spesso e volentieri si va a pensare alle
ricadute ambientali, si parla di sanità pubblica e quindi è ovvio
che, laddove c'è un sito destinato allo stoccaggio di rifiuti
ancorché siano speciali e non pericolosi, si possano generare delle
preoccupazioni nella popolazione che vive nelle sue vicinanze. A
questo riguardo credo che sia importante anche la petizione che è
stata raccolta, dimostra la sensibilità di una comunità che ha
voluto cercare di fare chiarezza su una situazione sicuramente
articolata e complicata.
A questo riguardo credo sia importante anche il ruolo della
politica. La Commissione si è presa carico di fare un'istruttoria,
di cercare di capire quali sono le problematiche che può generare
questo tipo di attività sul territorio e in merito a questo ha
fatto tutta una serie di attività istruttoria, di richieste agli
uffici tecnici competenti in materia riguardo alla sicurezza della
sanità pubblica e anche del rispetto dell'ambiente.
Trovo però un po' singolare che si venga a portare in Aula un
argomento per la discussione politica prima che l'istruttoria sia
completata. Generalmente sarebbe più utile e corretto, soprattutto
per dare concretezza poi all'azione della politica per far sì che
un argomento così complesso e delicato possa essere trattato, che
vi siano delle conclusioni che possano essere divulgate, perché
diversamente tutto questo dibattito può essere anche positivo, ma
di fatto può generare ulteriori allarmismi oppure disinformazione a
tutti coloro che sono interessati dalla questione di cui stiamo
parlando.
A mio avviso sarebbe stato forse sufficiente aspettare ancora
qualche giorno, aspettare le risultanze e gli esiti di queste
istruttorie che vengono fatte negli uffici, completare il lavoro
della Commissione per poi portare la materia in Aula per la
discussione politica in funzione delle evidenze che vi sarebbero o
che potrebbero emergere. Dalle evidenze possono emergere diverse
situazioni: una è che non ci siano problemi di compatibilità di
questa attività con la vita che viene svolta nelle vicinanze oppure
possono anche emergere altre situazioni che meritano degli
approfondimenti e che possano portare anche a quello che poi è
stato anche avanzato da qualcuno di voi, a revisioni di concessioni
o, in subordine, nell'ipotesi peggiore, anche a risoluzioni di
contratti. Credo quindi che sia molto opportuno procedere con
serietà su questo argomento dal momento che il nostro ruolo è un
ruolo politico perché, se ci fossero pericoli imminenti - come è
già stato sollevato ed evidenziato da qualche collega intervenuto
prima di me -, credo che ci siano degli uffici che per loro dovere
devono prendere immediatamente delle determinazioni sull'argomento.
Il nostro - bisogna ricordarselo - è uno stimolo politico, è un
gestire un
dossier
alla luce delle emergenze che vengono
evidenziate. Pertanto credo, al di là delle conclusioni di questo
momento di dibattito, che l'importante sia aspettare gli esiti di
tutte queste valutazioni in corso per poi fare una sintesi e fare
un giusto dibattito politico che può portare a trattare questo
argomento nell'interesse definitivo delle comunità, dei paesi di
Jovençan, di Aymavilles e di coloro che vivono nelle vicinanze o
che possono anche avere delle ripercussioni da questa presenza, ma
farlo con cognizione di causa e con contezza, avendo a disposizione
tutti gli elementi necessari per dare una soluzione concreta.
Presidente -
La parola alla collega Pulz.
Pulz (ADU VDA)
- Scusate, colleghi, è metà pomeriggio e
mi pare che ci sia un po' un calo di palpebra e allora ne
approfitto per raccontarvi che la vicenda della discarica di
Pompiod mi ha così intimamente coinvolta che sabato notte l'ho
sognata e, se mi permettete, vorrei descrivervi la scena onirica
perché, pensandoci, non credo che sia estranea al nostro discorso,
tant'è che al risveglio, appena aperto un occhio, me la sono subito
appuntata perché dormo con un
block notes
sul comodino e ho
sempre paura che i pensieri notturni - i migliori che ho, devo dire
- mi scappino dalla mente. Chiaramente qualsiasi riferimento a
fatti o persone realmente esistenti è puramente casuale.
Vi devo raccontare che in sogno mi sono comparse due strane
figure. Il primo mi si è presentato come il proprietario di una
cava dismessa e mi ha detto che quella cava si chiama Cava di
Vattelapesca. Questo signore era molto triste perché il suo terreno
non valeva più nulla, non poteva né edificare, né coltivarlo e
allora stava pensando di farci una bella discarica per inerti.
All'improvviso poi questo signore nel sogno è diventato felice,
perché tutti volevano portare lì i rifiuti e c'era un gran viavai
nel paese, anche il sindaco era tutto contento. Dopo un po' però si
è accorto che non si divertiva più abbastanza perché, come ogni
gioco nuovo, poi ci si annoia. Allora ha pensato di rendere più
vivace questa discarica e ha chiesto l'autorizzazione di metterci
tanti codici CER di rifiuti classificati come non pericolosi e nel
sogno questi codici CER erano tutti colorati, ballavano e rendevano
molto allegra questa discarica. Poi si è sviluppato nel sogno -
penso che capiti a tutti, io spesso i discorsi me li scrivo di
notte, come si può notare - un discorso, un dialogo tra questo
signore e un signore enorme che lavorava presso l'Assessorato.
Questo signore enorme era una specie di gigante buono - non so se
voi avete mai letto Roald Dahl, io lo leggevo prima di dormire a
mia figlia -, era il Grande Gigante Gentile, il GGG. In questo caso
era il GDG, il Grande Dirigente Gentile. Era un dirigente. Allora
c'è questo dialogo. "Buongiorno", gli ha detto il primo, "sono il
proprietario della discarica di Vattelapesca. Vorrei un centinaio
di codici CER di rifiuti classificati come non pericolosi. Su una
quindicina, se possibile, veda lei, mi piacerebbe avere anche la
concessione di deroghe in modo da innalzare dal 200 al 300 percento
la percentuale di contaminanti. Se lei mi facesse questa cortesia,
io tra l'altro avrei risolto tutti i problemi economici che ho. C'è
infatti una grossa richiesta di discariche per rifiuti inerti
speciali che accettino di smaltire rifiuti industriali non
pericolosi a buon mercato, così lei non solo si assicurerebbe la
mia riconoscenza ma, pensi un po', anche quella di tutti gli
industriali italiani". E qui il GDG, il Grande Dirigente Gentile
riflette un po', ma non tanto, per cui risponde velocemente e gli
dice: "Egregio signor di Vattelapesca, certo che lei ha veramente
un gran
toupet
, a chiedere a me, che sono qui per tutelare
l'ambiente e la salute dei miei concittadini, un'interpretazione
così distorta della legge. Se mettessimo insieme così tante
sostanze diverse non potremmo escludere che alcune di esse possano
reagire tra di loro dando luogo a composti pericolosi. Guardi che
nelle regioni del nord Italia non esistono altri esempi di
discariche che accettino così tanti tipi di rifiuti diversi. Perché
io dovrei prendermi la responsabilità di contravvenire al principio
di precauzione, quello che ci impone l'Europa, e che impone in caso
di dubbio la soluzione più conservativa. Permettere lo smaltimento
a buon mercato di rifiuti inquinanti in una discarica per inerti
andrebbe poi contro il principio "chi più inquina più paga" e quel
principio le dico mi è molto caro. Poi li paga lei i costi per
smaltirli? Se sono rifiuti pericolosi non vorrà mica metterli nelle
discariche per rifiuti non pericolosi? È una contraddizione in
termini. Cosa direbbe Aristotele? Guardi che così poi lei non educa
gli industriali ad adottare processi produttivi meno inquinanti e
genera anche concorrenza sleale che premia chi inquina. Se aderissi
alle sue assurde richieste farei accorrere nella discarica di
Vattelapesca un numero considerevole di autotreni che intaserebbero
le strette vie di accesso alla sua discarica. Ciò genererebbe
disagi che indurrebbero la popolazione a prendere coscienza di
quello che sta succedendo. I più attenti del paese comincerebbero
indagare e non sentendosi sufficientemente tutelati comincerebbero
a raccogliere firme per una petizione. E poi va lei a dire
all'Assessore che la gente direbbe che favoriamo gli interessi di
un privato a danno della comunità? No, ma dico, lo conosce lei
l'Assessore? Ma lei lo sa, caro signore, che c'è uno specifico
articolo della Costituzione che afferma che in caso di contrasto
l'interesse pubblico supera quello dei privati? Eh? Senta un po',
la sua richiesta è irricevibile. Se ne vada, mi scusi, torni nella
discarica di Vattelapesca e si accontenti di gestire in modo
corretto gli inerti veri, che ce n'è anche un gran bisogno".
Il sogno finisce qui e mi sono svegliata tutta accaldata e poi
l'ho raccontato ai miei compagni che mi hanno vietato l'uso di
qualsiasi tisana prima di dormire e insieme abbiamo poi proposto
una sorta di autoemendamento che però vi illustro dopo. Apro solo
una breve parentesi finale per questo sogno che avrei voluto
raccontarvi meglio. Il problema qual è stato? Che io ho fatto un
accesso agli atti per avere tutte le documentazioni del caso, come
diceva il Presidente Nogara, e questo accesso agli atti l'ho fatto
il 10 settembre. Purtroppo i dati non mi sono ancora arrivati e
anche nel mio caso, come nel caso del collega Vesan, si tratta di
fotocopie che probabilmente si fanno in 10 minuti. Che cosa ho
chiesto in questo accesso agli atti? Ho chiesto i dati delle
analisi dell'acqua raccolta nel pozzo, quello profondo circa 4
metri che l'esperto Legambiente ci ha detto che non è abbastanza
profondo - e volevo dire al Presidente Nogara che io sto attenta,
sono una persona seria, anche se lui forse ritiene di no - e poi ho
chiesto il parere negativo dell'ARPA perché un tempo ormai lontano
l'ARPA aveva dato un parere negativo e trattasi della Conferenza
dei Servizi del 10 giugno 2010. Questi dati spero che mi
arriveranno in tempo per potervi aggiornare meglio.
Dalle ore 16:56 assume la presidenza il Vicepresidente
Farcoz.
Farcoz (Président) -
La parole au collègue Restano.
Restano (GM)
- L'intervento del collega Peinetti mi ha
stimolato e in effetti quanto da lui detto corrisponde al vero: gli
esiti analitici dell'area hanno dato determinati riscontri.
Permettetemi però una suggestione. In questi casi, se noi
avessimo riguardo all'Assessorato alla sanità una struttura
semplice di Epidemiologia all'interno del Dipartimento di
prevenzione, potremmo chiedere i dati epidemiologici e potremmo
dire e rispondere oggi, in questa sede, che "non vi sono patologie
dal 1998 ad oggi, non vi sono broncopatie, non vi sono altri tipi
di malattie", quindi i dati analitici dell'aria trovano riscontro
in quelli che sono i dati epidemiologici. Purtroppo questa
struttura ad oggi, dopo parecchie sollecitazioni, non è ancora
presente e quindi non possiamo dare questa risposta.
Président -
Collègue Vesan, pour? Lo espliciti.
Vesan (M5S)
- Relativamente alla dichiarazione del
collega Manfrin, che mi ha accusato di citare falsità in Aula.
Presidente -
Prego.
Vesan (M5S)
- Il verbale della Conferenza dei Capigruppo
del 2 di ottobre non è ancora disponibile agli atti, quindi le
chiedo scusa se le rispondo con così grave ritardo rispetto alla
sua asserzione, però sono andato a verificare la bozza e in data 2
ottobre il Movimento 5 Stelle ha chiesto, vista l'importanza e il
consistente numero di punti da affrontare, di procedere in seduta
notturna in entrambi i giorni del Consiglio. Non c'è una presa di
posizione della LEGA in forma assoluta, né una votazione, ma il
Vicepresidente Distort in quell'Aula dichiarò che non valeva
assolutamente la pena di infierire nei confronti del personale del
Consiglio andando in seduta notturna, ma che sarebbe stato meglio
invece affrontare i punti mancanti grazie ad un Consiglio
straordinario. Abbiamo potuto verificare quale sia l'intenzione dei
colleghi della LEGA su quali sono i punti da affrontare nei
Consigli straordinari.
Président -
Manfrin pour? Lo espliciti.
Manfrin (LEGA VDA)
- Come anche il collega Vicepresidente
Distort potrà affermare in maniera chiara, e come ha affermato lei
stesso, non vi è traccia di votazione contraria rispetto alla
proposta di seduta notturna da parte del Movimento 5 Stelle e
quindi la LEGA non ha votato contro la notturna. Per giunta non è
stato neanche proposto un Consiglio straordinario. È stato proposto
di aggiungere un giorno di Consiglio in più, motivo per cui appunto
non abbiamo certo detto che non volevamo lavorare, ma che volevamo
trattare tutti i punti aggiungendo un giorno di Consiglio, che non
è un Consiglio straordinario, è semplicemente un giorno di
Consiglio in più. Pertanto anche i verbali smentiscono quello che
lei ha affermato.
Presidente -
La parola al Vicepresidente, immagino per
fatto personale.
Distort (LEGA VDA)
- Confesso che mi imbarazza occupare
lo spazio di quest'Aula per una questione così marginale. Ribadisco
semplicemente questo fatto: lo spirito era questo, chiariamolo una
volta per tutti, così ci rassereniamo e andiamo avanti: era quello
di non caricare i lavori in seduta notturna per evitare di
impegnare il personale proponendo, in alternativa, un giorno in
più. Questa è la nostra linea e questo è espresso. Questa è la
chiarezza, adesso la questione è chiara. Io direi che la questione
può essere considerata chiusa, quindi andiamo avanti con gli
argomenti. Comunque grazie di avermi nominato e dato questa
occasione per poter effettuare questo chiarimento, ma era in questa
linea costruttiva. Poi altre elucubrazioni le lascio ad altri
ambiti e spero fuori da quest'Aula, perché avremmo altro lavoro da
portare avanti. Grazie a tutti, comunque.
Président -
Nous sommes en discussion générale. La parole
au collègue Aggravi.
Aggravi (LEGA VDA)
- Vorrei anch'io fare il mio primo
intervento dopo la presentazione per fare alcune considerazioni e
poi, al termine del mio intervento, chiedere gentilmente una
sospensione... Lascio la parola, ma volevo solo comprendere se non
chiudiamo la discussione generale... perfetto, benissimo.
Collega Mossa, è vero, la mozione magari era scarna, ma è stata
a disposizione per molto tempo e soprattutto è stata a disposizione
della vostra firma senza nessun tipo di problema, al vostro
contributo per arricchirla, poteva tranquillamente arrivare. Sono
curioso di sentire tutti i membri del vostro gruppo pronunciarsi su
questo aspetto, perché sinceramente vedere oggi la vostra proposta
di emendamento, mi perdoni, che arriva presentata da un uomo d'arme
che chiede tramite una mozione ad altri uomini d'arme di agire...
Io penso che lei ci possa insegnare che il
modus operandi
,
laddove ci sia un dubbio o un'incongruenza, come è stato fatto
magari senza attendere la fine lavori di III Commissione... ma con
il collega Cognetta abbiamo ritenuto di fare una segnalazione
all'autorità competente, senza la necessità di dover passare da una
mozione, perché le mozioni hanno altri obiettivi sinceramente.
Però, ripeto, c'è chi è sempre più bravo degli altri e quindi mi
premeva sottolinearglielo. Mi stupisce che venga proprio da
lei.
Per quanto riguarda invece in generale le considerazioni fatte,
l'avevo detto in sede di presentazione, speravo sinceramente che
l'impegnativa fosse compresa un po' da tutti e soprattutto il suo
obiettivo. Ricordo, visto che qualcuno ne ha fatto questione di
tempi, che la risoluzione prima e la mozione poi arriva da lungo
corso, non è stata presentata oggi. Purtroppo - lo sappiamo - negli
ultimi tempi le mozioni finiscono sempre per essere ribaltate ai
Consigli successivi, spesso anche perché qualcuno prende delle
lunghissime sospensioni e poi accusa altri di non aver votato le
notturne, ma questo è un altro paio di maniche,
à chacun sa
méthode
.
Collega Minelli, capisco che in una maniera un po' populistica -
visto che i populisti sono i leghisti - è bene dire che al di là
della tutela della regione vale la tutela dei cittadini; per carità
di Dio, questo è vero, ma l'ho detto in precedenza: sono la
Commissione e le autorità competenti che faranno le dovute
valutazioni sulla salute e sulla tutela dei cittadini. Questa
mozione - qualcuno ha giocato a mischiare le due cose - non ha
questo obiettivo, ne ha uno a livello amministrativo: fare una
valutazione tecnica su quello che potrebbe avvenire in caso di
revoca o di modifica dell'autorizzazione. Non prendiamoci in giro e
non facciamo del puro populismo o comunque cerchiamo di strizzare
l'occhio a chi abbiamo magari ha fatto delle promesse al di fuori
di quest'Aula. Sono 20 giorni, non sono molti. Di pareri legali ne
sono arrivati in maniera rapida e spesso dolorosa, non indolore.
Penso che 20 giorni per un buon legale... penso che abbiamo delle
strutture molto valide in questo Palazzo, 20 giorni sono ampiamente
capienti e sicuramente possono essere fatte tutte le valutazioni
necessarie. Non è una questione di tempo, è una questione di
volontà politica in questo caso.
Mi spiace invece che il Presidente della III Commissione abbia
parlato di presa in giro e del fatto che non si voglia lavorare in
Commissione. So che mi ascolterà dal di fuori, ma nessuno ha voluto
prendere in giro nessuno. Ripeto: questa mozione ha iniziato il suo
percorso molto prima. Come ho già detto e lo ripeto, abbiamo voluto
giustamente togliere la parte relativa all'impegnativa che derivava
dalla petizione proprio perché la petizione è in valutazione alla
III Commissione. Abbiamo avuto presentare due punti ulteriori,
diciamo tre, visto che ci sarà una proposta di emendamento
sicuramente per quanto riguarda quanto detto dal collega Cognetta e
poi valuteremo tutte le proposte che sono comunque arrivate; la
volontà era di integrare il lavoro e rendere il lavoro della
Commissione completo anche dal punto di vista amministrativo.
Ripeto, eravamo partiti da prima e non vedo perché avremmo dovuto
rinunciare a presentare questa mozione che riteniamo molto
importante. Non abbiamo voluto prendere in giro nessuno.
Ha detto bene il collega Restano: sono le autorità deputate che
devono operare per valutare il rischio della salute pubblica.
L'esposto che di cui parla la stampa è stato fatto proprio perché
quell'incongruenza che è stata rappresentata in Commissione ci
sembrava qualcosa di molto serio e appunto non abbiamo aspettato
una mozione per chiedere che l'autorità del Corpo forestale, in cui
abbiamo piena fiducia, possa fare luce sull'avvenuto fra le sue
considerazioni, ma abbiamo agito in questo senso. Ripeto:
l'obiettivo della mozione non era assolutamente quello di
mortificare il lavoro delle Commissioni, non era assolutamente
quello di fare una chiarezza sull'ambito della salute pubblica,
perché sono altre sedi e altri percorsi che lo devono fare. Era ed
è semplicemente una volontà di natura politica per cercare di
comprendere dal punto di vista tecnico quali possono essere i
rischi e le opportunità che quest'Amministrazione può giocarsi
sulla vicenda.
Président -
La parole au collègue Gerandin.
Gerandin (MOUV')
- Davvero è stato detto tanto e vorrei
tornare un po' su quelle che possono essere delle considerazioni
più di carattere politico.
Questa discarica viene autorizzata a luglio del 2016 con
delibera di Giunta regionale e a partire da quella data, chiunque
abbia ricoperto il ruolo di Assessore competente in materia, è
stato sollecitato a rispondere. Per un breve periodo è toccato
anche a me, adesso tocca all'Assessore Chatrian e, prima di me, a
qualcun altro. Però all'epoca siamo stati sollecitati a chiarire e
a verificare un po' qual è stato l'iter, soprattutto come si era
arrivati a questo tipo di autorizzazione. Dico questo perché oggi
penso che i contenuti di questa mozione siano altri. Non si
chiedono più delle informazioni o si manifestano legittime
preoccupazioni come quelle dei firmatari della petizione; immagino
che oggi siamo di fronte ad un tentativo da parte della politica di
riprendersi quel ruolo fondamentale, per una regione piccola come
la Valle d'Aosta, che non può permettersi di avere una discarica
con questi metri cubi autorizzati, con queste 70 tipologie e codici
da poter conferire. Io penso sia questo il vero problema che questa
mozione evidenzia. Non possiamo permettercelo per la discarica di
Pompiod e men che meno potremo in prospettiva, tenuto conto che sto
parlando di una discarica in fase di autorizzazione, permettercelo
per la discarica di Issogne, ex area Follioley.
Da oggi probabilmente si aprirà un percorso. Immagino che ci sia
la volontà di tutti, le preoccupazioni di tutti... sono stato
presente in Commissione, sono stato presente al sopralluogo, e sono
state condivise da tutti, per cui in questo momento torno dire che
la politica deve fare un passo avanti. In una regione come la Valle
d'Aosta due discariche di questo genere, di circa 600.000 metri
cubi, non hanno senso di esistere. Se da altre parti, in altre
regioni, discariche simili non ne hanno autorizzate neppure una,
probabilmente qualche ragione c'è, qualche ragione c'è.
Quando io dico che la politica deve tornare a farsi parte
fondamentale delle scelte - e questa io ritengo sia una scelta
politica - allora, a maggior ragione, bisogna approvare questa
mozione che dà soprattutto due indicazioni molto chiare; per
esempio il punto 3, quello che abbiamo aggiunto, laddove si dice di
modificare i contenuti della delibera di Giunta e di riportare
all'organo politico tutte le varie fasi autorizzative, non solo
quella definitiva, ma tutte le fasi. Non voglio fare processi a chi
nel 2016 ha autorizzato o era presente politicamente, ma forse
abbiamo sbagliato a delegare troppo ai dirigenti. Io immagino che
non ci siano atti illegittimi, tutto era legittimo, tutto era
possibile, ma i dirigenti valutano sulla base di cosa?
Probabilmente sono valutazioni tecniche, di Commissioni, di
Conferenze di servizio e quant'altro, non fanno scelte politiche.
Noi, in questo momento, con questa delibera chiediamo di fare una
scelta politica, vale a dire di verificare la percorribilità
giuridica e tecnica per vedere se c'è magari la possibilità non di
revocare, ma almeno di limitare le tipologie conferibili. Pertanto
è una scelta assolutamente importante.
Non se ne abbia a male, collega Minelli, ma quello che lei ha
firmato è tutt'altro, perché di scelta politica ce n'è davvero
poco. Voi chiedete delle risultanze analitiche. Se ci fosse
qualcosa di non conforme alle risultanze analitiche non c'è bisogno
della nostra mozione per dire che questa discarica qua va chiusa il
giorno dopo. Per cui, quando voi citate al punto 2 dell'impegno "in
base alle risultanze ottenute" vuol già dire che se questa
discarica non dovesse avere dei risultati analitici non conformi
continuerà a portare e a conferire esattamente come adesso, che non
è quello che vogliamo. Noi vogliamo fare una verifica per vedere se
c'è la possibilità, una percorribilità giuridico tecnica per
riscontrare se per questa discarica, al di là che abbia o meno
delle risultanze analitiche diciamo conformi, si può limitare il
conferimento, se vengono limitate le tipologie da conferire. È
tutt'altra cosa quello che voi avete scritto, è tutt'altra cosa!
Non occorre alcuna delibera, alcuna mozione per fermare
eventualmente un conferimento in una discarica qualora non vengano
rispettati i termini di detto conferimento.
Non voglio dilungarmi oltre, ma lo ripeto: questo è il momento
di fare una scelta di carattere politico, se vogliamo
responsabilizzare. Siete entrati in questa maggioranza, volete
incidere? Allora chiedete di fare questa verifica, dopodiché
scatterà una scelta politica, se possibile; lo dico, attenzione,
"se possibile". Se possibile, scatterà una scelta politica che va
al di là del dire: "Chiudiamo la discarica qualora i rifiuti non
vengano conferiti in maniera legale o comunque non con tutte le
caratterizzazioni necessarie". Questa è la partita, come la partita
vera - glielo dico, Assessore - è quella di riportare in seno alla
politica le scelte. Torno a dire: non mi interessa far processi a
chi, all'epoca, era politicamente più esposto, ma qualcuno
sicuramente ha delegato troppo e qualcuno si è ritenuto in dovere
di non fare scelte, bensì esclusivamente di leggere le tabelle
possibilmente conferibili. Sono sicuro che altre Regioni hanno
fatto scelte diverse, che non ci sono discariche autorizzate di
questo tipo; la responsabilità politica l'hanno presa e
probabilmente qualche indicazione ai dirigenti l'hanno data, ma al
momento opportuno.
Président -
La parole au collègue Mossa.
Mossa (M5S)
- Per fatto personale.
Presidente -
Lo espliciti.
Mossa (M5S)
- Sono stato citato dal collega Aggravi e
volevo semplicemente chiarire la questione.
Presidente -
Prego.
Mossa (M5S)
- Collega Aggravi, le rispondo. La mozione
inizialmente, se si ricorda, l'avevamo firmata anche noi quattro.
Poi c'è stata un'altra volontà, e non sappiamo il motivo per il
quale avete deciso di ritirarla e ripresentarla, senza prima
confrontarsi con noi. Ne avremmo parlato, ne avremmo discusso e
probabilmente ci avremmo lavorato insieme, non è soltanto la
richiesta di una firma all'ultimo momento che può cambiare le cose.
Non so se questi sono i soliti giochetti a cui ormai siamo
abituati... ma vabbè. In ogni caso può andare a verificare negli
atti e vedrà che la prima mozione che era stata presentata ha in
calce anche le nostre quattro firme. Detto questo, veniamo un
attimino a quello che riguarda l'impegno della nostra mozione.
Presidente -
Mi scusi, collega, vuole intervenire come
secondo intervento oppure vuole continuare per fatto personale?
Immagino che questo...
Mossa (M5S)
- Fa sempre parte della risposta sul fatto
personale, perché sono stato citato anche in veste della mia
divisa...
Presidente -
Non lo ha esplicitato all'inizio. Vuole
integrare il fatto personale per?
Mossa (M5S)
- Appunto perché sono stato citato come
militare delle Forze dell'ordine.
Presidente -
Prego.
Mossa (M5S)
- Come ha già evidenziato il collega Vesan,
vista l'inerzia dell'organo amministrativo e la lentezza delle
risposte dell'organo deputato al controllo, abbiamo ritenuto
opportuno coinvolgere un organo terzo specializzato proprio in
questo settore semplicemente per snellire l'attività di indagine e
dare una risposta concreta in tempi brevi ai nostri cittadini, né
più, né meno.
Presidente -
Collega Aggravi, immagino per fatto
personale.
Aggravi (LEGA VDA)
- Anche nell'interesse degli uffici
del Consiglio. Come avevo esplicitato a chi avevo proposto di
firmare la mozione, ho detto che gli uffici del Consiglio hanno
giustamente fatto notare che quella mozione conteneva
un'impegnativa su un contenuto che sarebbe poi stato messo ad
analisi della III Commissione. Per questo è stata ritirata la
versione originaria, ripresentata la versione di oggi e sottoposta
alla vostra firma. Io non lo so poi perché non l'avete firmata.
Questa è una scelta vostra. Specifico il perché e come sono
avvenute le cose, se poi vogliamo raccontarcela va benissimo. Sul
fatto dell'uomo d'arme, le ho già detto che se ci sono dei dubbi ci
sono procedure molto più snelle da poter mettere in atto.
Président -
La parole au collègue Bianchi.
Bianchi (UV)
- Non è un fatto personale il mio, anche se
chi ha parlato prima di me ha cercato in ogni caso, in maniera
molto velata, di ripercorrere dei passaggi.
Voglio partire intanto con un ringraziamento e riconoscere
l'onestà intellettuale del collega Lucianaz, perché ha ripercorso,
prendendo dei punti se non sbaglio della delibera del Comune di
Jovençan del 31 luglio 2019, tutta una serie di passaggi.
Intellettualmente la ringrazio, non come chi ha parlato dopo di lei
che dice che l'autorizzazione è stata data nel 2016, quando si sa
benissimo invece che è del 2010, dura per 10 anni, e quindi scade
nel 2020. Sicuramente non era quello che avrei voluto dire
intervenendo nella spiegazione, perché a mio avviso non si tratta
solo di una questione; il problema delle discariche esiste, il
problema dei rifiuti anche, e in ogni caso bisogna cercare di dare
delle risposte. Poi giustamente, come bene o male ha detto chi è
intervenuto, tutti devono rispettare le autorizzazioni che sono
state date loro.
Torno alla delibera del Comune di Jovençan, perché tra tutta la
documentazione che abbiamo, a mio avviso è quella che ripercorre in
maniera molto puntuale tutto quanto è stato fatto. Parlo
sicuramente di Amministrazioni, ma potrei dire sia il sindaco di
Aymavilles che il sindaco di Jovençan, che già nel 2016 - prima non
posso, non c'ero - hanno cercato, per quanto loro possibile, di
mitigare - e parlo di mitigazione perché l'autorizzazione era già
stata data fino al 2020 -, quanto questa discarica potesse portare
problemi al territorio confinante ed è stata riportata puntualmente
tutta una serie di punti.
Collega Gerandin, non vorrei fare un caso di nuovo personale,
però lei sa benissimo che ci sono delle leggi puntuali e che la
modifica di alcuni codici CER non è avvenuta nel 2016. Se vuole
proprio ripercorrere le cose, le deve dire tutte perfettamente, ma
non voglio entrare in questo perché nella delibera di Jovençan -
ora la ripercorro - c'è un suo incontro con le Amministrazioni,
comunque con i sindaci di Aymavilles e Jovençan, per una riunione
con l'ARPA, il Corpo forestale e i gestori della discarica,
incontro che loro chiedono di organizzare il 7 agosto e che avviene
l'11 novembre del 2018. Bene o male ha preso anche lei quindi tutto
il tempo; anzi, molto verosimilmente, se da quell'incontro del 2018
ci fossero state risposte più adeguate, molto probabilmente non ci
sarebbe stata neanche la raccolta delle firme.
Detto questo, e tralascio questa parte più puntuale che non
avrei voluto ripercorrere, parto dal presupposto che se all'interno
della discarica di Pompiod vengono portati dei rifiuti che non sono
consoni, questo deve essere verificato, cosa che l'Assessorato si
impegna a fare. Qui vorrei evidenziare quanto a mio avviso siano
importanti le collaborazioni sia con l'ARPA che con il Corpo
forestale, e li ringrazio per il lavoro che fanno, perché sono
professionali. Sono sicuro che si arriverà ad un qualcosa di
concreto nel valutare, diciamo in maniera definitiva, se i rifiuti
conferiti erano consoni o no. Chiaramente io vado avanti: ci sarà
la scadenza nel 2020, sappiamo quali sono le leggi e sappiamo quali
sono le modalità. Voi chiedete di verificare una revoca. È indubbio
che avrebbe già potuto essere stata fatta, lo potrei dire, anche in
un breve passato, ma in ogni caso io immagino che si debbano fare
tutte le opportune valutazioni, e l'Assessorato le sta facendo.
Sicuramente l'Assessore sarà più preciso di me. Le tempistiche non
dipendono politicamente da chi siede in quest'Aula, ma stiamo tutti
aspettando con trepidazione, perché a tutti è caro l'aspetto sia
ambientale che di salute. Sotto quel profilo, per chi oggi ha
evidenziato tutta una serie di cose, per chi fa dei sogni... spero
che nel breve futuro i sogni siano di altra natura, collega Pulz,
perché ero fermo a quando sognava un mio collega ed erano
sicuramente sogni migliori; le chiederei di tornare a quelli.
Comunque mi auspico che nel più breve tempo si possa fare chiarezza
e, nello stesso tempo, che sicuramente questo Consiglio, per quanto
sia possibile con l'Assessorato e la Commissione competente, possa
valutare in maniera concreta anche in funzione alla raccolta delle
firme che ci sono state, così come possa valutare se quel sito è
consono ai codici CER, quindi se sono stati portati dei rifiuti
compresi nell'elenco dei codici CER oppure se non rispondono a
questi. Se si è su una strada benissimo, se si è sull'altra
sicuramente la strada è già tracciata di cosa succederà. Sotto
quell'aspetto, quindi, io non aggiungerei altro.
Président -
La parole à la collègue Minelli.
Minelli (RC-AC)
- Io volevo entrare un attimo nel merito
di quello che i colleghi hanno cercato di spiegare per quanto
riguarda l'impegnativa della mozione.
Voi ci avete detto che puntate all'attenzione sulla
percorribilità giuridico tecnica da valutare con il supporto dei
competenti uffici e quindi, in base a questa percorribilità, dite
di prendere poi delle decisioni. Nella vostra mozione non si tiene
conto quindi delle analisi, e lo avete spiegato: avete detto che
dipende dalla Commissione, dall'ARPA e dall'Assessorato fare le
verifiche e quindi analizzare i risultati di tali verifiche. Se
però si vuole fare un'azione amministrativa e quindi anche arrivare
ad una valutazione giuridico tecnica, a mio avviso le indagini e i
controlli in corso non sono ininfluenti. Nel momento in cui si deve
valutare una percorribilità giuridico tecnica lo si deve fare sulla
base di risultanze concrete, che non sono soltanto "idee". È questo
che non capisco: non è soltanto la percorribilità giuridica, che è
l'atto con cui si può revocare o meno un'autorizzazione, una
delibera, un provvedimento, perché qui si parla di percorribilità
giuridico tecnica. Io credo che all'interno di una valutazione -
poi voi parlate di "valutazione" di questa natura, delle risultanze
delle analisi che si stanno facendo, che l'ARPA e il Corpo
forestale sono stati deputati a fare e di cui a tutt'oggi non
abbiamo ancora degli esiti, almeno io non li ho - le due cose non
siano disgiunte.
Lei ci ha spiegato che questa è una delibera di tipo chiamiamolo
più tecnico per valutare i percorsi; però, secondo me, per fare
questo, chi deve dare un parere sulla percorribilità lo deve fare
sulla base di qualche atto concreto. Io credo che tra questi atti
concreti ci debbano essere "anche" le risultanze, tant'è vero che
in quel testo che abbiamo chiesto di prendere in esame e su cui io
inviterei a fare una riflessione comune - l'ho già detto e lo
ripeto -, quello che secondo me è significativo è l'impegno che
abbiamo cercato di condividere.
Due sono le cose importanti che vengono direttamente da ciò che
era stato richiesto, ricordo sia in sede dell'incontro di luglio, a
Pompiod, sia durante l'audizione e anche durante il sopralluogo.
Una è questa: rendere pubblici i dati relativi. Io questa cosa non
l'ho trovata nell'altra mozione e mi sembra importante rendere
pubblici i dati relativi alle risultanze. La seconda cosa è
individuare le azioni, compresa la revoca o la revisione
dell'autorizzazione attualmente in vigore.
Ora lei ha sicuramente più competenze di me, collega Aggravi. Io
non sono un tecnico, però, per quanto capisco io, se si deve fare
una verifica di percorribilità tecnico giuridica c'è bisogno anche
dei risultati delle indagini e quindi dovevano essere inseriti. In
un qualche modo c'è quindi un limite in questo senso. Lo dico fuori
da ogni polemica, proprio perché questa questione credo che
interessi davvero tutti: possiamo provare allora a ragionare su un
testo che funzioni e che tenga insieme le cose? A mio avviso quello
che dovrebbe uscire di qui è una presa in carico, come già sta
facendo la Commissione che sta svolgendo il suo lavoro; però, se
vogliamo, una presa in carico ulteriore su quello che riguarda
un'eventuale revoca o revisione delle autorizzazioni e le
successive modifiche delle autorizzazioni.
Président -
La parole au collègue Gerandin.
Gerandin (MOUV')
- Due considerazioni.
Nel mio intervento ho cercato di non essere polemico, di non
andare a cercare capri espiatori; però, quando poi qualcuno pensa
di poter predicare omettendo quello che è stato fino ad oggi
l'iter, penso che qualche risposta sia doverosa. È vero, quando ero
Assessore mi fu chiesto un incontro dai sindaci. All'epoca non
conoscevo bene qual era la situazione, per cui la prima cosa che
feci fu quella di provare ad informarmi. Quando ebbi un po' di
indicazioni in più - tra l'altro sollecitai l'ARPA, il Corpo
forestale e quant'altro -, convocai, e le diedi più o meno le
informazioni che avevamo all'epoca e che non risultavano, sono un
po' quelle che sono state fornite in quest'Aula. Io fui anche
oggetto di un'interpellanza e di un'interrogazione all'epoca e
risposi più o meno quello che risposi qui, in quest'Aula.
Sentirmi però rimproverare da Bianchi, che all'epoca dell'8
luglio 2016 era l'Assessore del momento, colui che è l'artefice di
questa scelta politica, scelta autorizzativa, colui che deliberò
quella fatidica delibera di Giunta dell'8 luglio 2016, sentirmi
rimproverare perché io ho messo magari un mese e mezzo o due per
convocare, proprio perché ho dovuto ripercorrere l'iter,
sinceramente mi fa un po' specie. Non ho voluto essere polemico, ma
ho provato a chiedere invece una risposta politica a questo, e la
rinnovo anche dopo il suo intervento, collega Minelli.
Noi chiediamo un'altra cosa. Torno a dire: se ci sono risultanze
che dicono che ci sono dei conferimenti analitici, conferimenti non
conformi o che comunque il tutto non viene rispettato, è chiaro che
si va in quella direzione e c'è una revoca. Noi chiediamo qualcosa
in più. Riteniamo, visto che voi siete stati tra coloro che hanno
fatto la battaglia sul discorso dell'ecosostenibile e tutto il
discorso della mobilità sostenibile o quant'altro... ma vi rendete
conto che, se mettiamo assieme le due discariche, sono 600.000
metri cubi in Valle d'Aosta di rifiuti che vengono da fuori Valle,
da fuori Valle? Allora c'è la possibilità o meno di verificare...
Torno a dire: non abbiamo chiesto
tout court
la revoca, ma
abbiamo chiesto di fare approfondimenti di percorribilità giuridico
tecnica per vedere se ci sono margini: uno, eventualmente per
rivedere la conferibilità di tutti i codici alla discarica di
Pompiod; due, per neanche mai aprire - e lo dico perché sarò
oggetto comunque del prossimo Consiglio - la discarica di Issogne.
Questo è un messaggio politico chiaro. Se invece diciamo "sulla
base delle risultanze ottenute", vuol dire che quello che farà
testo sarà il fatto che sia più o meno confacente o pericoloso il
conferimento di quei materiali su da noi. Noi vorremmo
qualcos'altro, sinceramente!
Président -
La parole au collègue Luboz.
Luboz (LEGA VDA)
- Anch'io ho due brevi considerazioni;
sarò molto breve, però ci tengo a farle.
Sicuramente do atto al Presidente della Commissione, Nogara, di
aver lavorato accuratamente per cercare di sviscerare tutti quanti
i problemi di questa discarica e potenzialmente anche della
discarica che si vorrà aprire ad Issogne.
Il 26 settembre siamo stati a Pompiod e nel sopralluogo a cui
abbiamo partecipato sinceramente sono rimasto un pochino
sconcertato dall'atteggiamento dei tecnici dell'ARPA - lo dico con
tutta franchezza -, perché parevano in qualche modo titubanti,
reticenti, apparentemente a voler operare carotaggi che, secondo
me, sarebbe stato magari appropriato fare, soprattutto in
considerazione del fatto che ogni scarico di inerti è
opportunamente mappato, quindi si sa quale camion arriva e da quale
zona ha scaricato, in quale punto della discarica. Se ci sono
sospetti di versamenti non conformi presumibilmente si può anche
sapere da quale camion e da quale zona può essere giunto questo,
probabilmente ci può anche essere un punto preciso da indicare.
Questo atteggiamento è stato a mio giudizio un pochino anomalo.
Quello che ha sconcertato è anche il fatto che sicuramente -
come è stato evidenziato - la gran parte dei conferimenti giunge da
fuori Valle, mentre dalla Valle d'Aosta neanche rocce e terre
possono essere conferite. Andiamo quindi ad aprire discariche per
interessi non valdostani e questo è un altro punto su cui
riflettere. Un'altra cosa sulla quale probabilmente poi l'Assessore
magari risponderà è se sarà possibile avere una relazione geologica
in contraddittorio rispetto a quanto fattoci pervenire dal geologo
nominato da Legambiente su incarico del Comitato della discarica di
Pompiod. Sulla sua relazione si è letto della necessità di avere
questa barriera geologica dal franco di una certa dimensione, che
sicuramente non è quella fornita dal progetto firmato dal
progettista della ditta Ulisse. Sono perplessità che sicuramente
devono essere chiarite e, a mio giudizio, questo Consiglio,
quest'Assemblea, come anche i lavori che andranno a seguire poi in
III Commissione, dovranno dare luce e dare chiarezza.
Président -
La parole au collègue Peinetti.
Peinetti (UV)
- Io intervengo solo rapidissimamente per
una precisazione.
Io non ho avuto, a differenza del collega Luboz, questa
impressione. C'è stato, come dicevo prima, uno scambio anche vivace
di opinioni, soprattutto con un tecnico dell'ARPA, ma assolutamente
nel rispetto della dialettica. Dagli altri tecnici dell'ARPA io ho
ricevuto informazioni estremamente puntuali su tutta una serie di
dubbi che potevamo avere. Uno di questi, secondo me, riguarda
proprio i carotaggi che sono stati più volte citati, non tanto sul
fatto che sia inutile farli, ma sul fatto che qui c'è stato un
malinteso. Io penso che quello che loro abbiano voluto significare
è il fatto che noi non ci possiamo aspettare di essere
tranquillizzati da un carotaggio negativo, perché il carotaggio
negativo non significa nulla, rischierebbe di dare una falsa
informazione su una cosa che, invece, in realtà probabilmente
potrebbe anche non essere tale. Il carotaggio potrebbe quindi
essere un po' inutile, questo è stato detto. Oltretutto è stato
fatto anche un riferimento ai costi: è vero, c'è stato questo
riferimento, ma è un riferimento che bisogna in qualche modo tenere
presente, fermo restando il fatto che l'impressione che abbiamo
avuto noi è che il carotaggio non risolve il problema, anche
qualora fosse negativo.
E poi un'ultima cosa: mi associo a quello che ha detto il
collega Restano sulla vicenda relativa all'Osservatorio
epidemiologico, perché credo sia molto utile l'osservazione fatta
da lui. Mi pare anche che su questo l'Assessore avesse già in
qualche modo fatto un cenno in uno dei passati Consigli. Io penso
che sia un dato fondamentale e credo che questo ci debba anche
probabilmente spingere a rivedere il prossimo atto aziendale
dell'azienda per inserire l'Osservatorio epidemiologico all'interno
del nuovo organigramma dell'azienda, perché è importante. Purtroppo
forse in questo momento l'Osservatorio epidemiologico ci potrebbe
dare delle risposte più in là nel tempo in quell'area geografica,
ma di sicuro è utile ed è importante la sollecitazione, e credo che
l'Assessore l'abbia già colta tempo fa.
Président -
La parole à l'Assesseur Chatrian.
Chatrian (AV)
- Siamo ancora in discussione generale e se
poi ci sarà la volontà di confrontarsi ulteriormente penso sia
comunque importante e utile, perché la salute delle nostre comunità
e del nostro ambiente ritengo sia alla base di ogni discussione ed
è anche apprezzabile che un Consiglio regionale cerchi di trovare
una sintesi importante.
Detto questo, ho ascoltato in maniera molto attenta quali sono
stati gli interventi più costruttivi, quelli più profondi da parte
di qualche collega che ha voluto entrare nel merito anche per una
competenza tecnico giuridica specifica che ha o piuttosto perché
interessato alla questione. Penso comunque che da parte di tutti ci
sia la volontà di trovare, a seguito di un percorso
dell'Amministrazione regionale, la miglior soluzione, e alle
criticità che sono state messe in evidenza io penso che la
politica, il Consiglio regionale tutto, debba dare delle
risposte.
Prima di entrare nel merito delle argomentazioni contenute nella
mozione, ringrazio i colleghi che hanno voluto presentare questo
atto e ci hanno permesso pure di presentare subito una risoluzione,
in modo che sia chiaro anche nel dibattito. In effetti mi sembra
utile il fatto di avere avuto la possibilità di presentare subito
la risoluzione - che non è del governo, ma è di questa maggioranza
- perché in questi giorni ho avuto modo di sentire i vari colleghi
che hanno presentato questa mozione, se c'era già la possibilità di
trovare un punto di incontro, soprattutto legato all'impegnativa.
Detto questo, io penso sia fondamentale fare anche un po' di
chiarezza su determinati passaggi e sul percorso seguito in questi
anni.
L'area su cui è stata realizzata la discarica era un tempo una
cava di calcare dolomitico - è stato detto - utilizzato come
fondente castina nell'altoforno della società Cogne di Aosta.
Confesso però che quando nelle nuove vesti di Assessore
all'ambiente ho approfondito la materia "discariche pubbliche e
private" sono rimasto anche un po' stupito della collocazione di
una discarica in quella zona, e non possiamo negarlo, perché è
stato detto praticamente da tutti.
La discarica per rifiuti speciali inerti di Pompiod in comune di
Aymavilles è stata autorizzata ed è in esercizio dal 1998. Si
tratta quindi di un impianto attivo tra alti e bassi in quella
zona, dove da quasi vent'anni le autorizzazioni sono state emesse
con cadenza quinquennale fino al 2010 - questo penso sia un altro
passaggio importante -, anno in cui, partendo per la precisione dal
15 settembre 2010, sono state rinnovate per dieci anni. Queste sono
le tre date più importanti del passato. Il collega Restano ha fatto
prima un passaggio proprio su questo: 1998-2010, con rinnovo
comunque decennale. Nel 2017 la titolarità dell'autorizzazione è
stata trasferita all'impresa Ulisse 2007 S.r.l. La discarica nel
corso degli anni non ha cambiato la propria classificazione e non è
neanche conseguente la tipologia dei rifiuti ammessi allo
smaltimento: era ed è tutt'ora una discarica per rifiuti speciali
inerti. L'impianto era già elencato nel Piano regionale di gestione
dei rifiuti del 2003 fra le discariche per rifiuti inerti e lo è
tutt'ora nell'attuale Piano regionale di gestione dei rifiuti
approvato con la legge regionale 22 dicembre 2015, n. 22. Il
riferimento normativo è l'ultimo piano approvato dei rifiuti,
quello di fine dicembre del 2015.
La questione sollevata dalla petizione non è stata nella maniera
più totale sottovalutata né dal Governo regionale, né dal
sottoscritto, tant'è vero che dopo aver consultato i due sindaci
nei due comuni interessati, nel giro di poche settimane ho
accettato di confrontarmi pubblicamente con la popolazione di
Aymavilles. Sapevo perfettamente che la questione era delicata e
che da diversi mesi - per non dire anni - era comunque in
discussione nella comunità, in quella zona, in quella frazione. Ho
capito perfettamente il loro disagio e lo capisco tutt'ora. Da un
lato ho capito quanto il problema era sentito localmente,
dall'altro ho tranquillizzato la gente dando garanzie sul fatto che
la Regione si sarebbe fatta carico di agire con i mezzi a sua
disposizione se fossero emerse irregolarità nella gestione della
discarica. In questo anno e mezzo comunque, oltre alle verifiche di
legge che deve fare il gestore, l'accelerazione è stata fatta a
fine agosto 2019. La sensazione personale che ho ricavato durante
quella serata è stata di una forte esasperazione degli animi, in
parte forse dovute a percezioni reali, perché capisco nel merito e
nella forma le criticità delle persone che abitano a poche
centinaia di metri, ma nello stesso tempo è giusto mettere un punto
e specialmente declinare chi fa che cosa, in che maniera, con che
tempi, soprattutto senza strumentalizzare da una parte, né fare
demagogia dall'altra. Qualcuno - ma fa parte anche un po' della
dialettica, della politica - si è appropriato dei timori nascenti o
latenti delle persone che eventualmente cercavano di enfatizzare,
persone non del
loco
, che forse non sapevano neanche dov'era
Pompiod, però penso che sono cose che sappiamo, le conosciamo,
anche se poi bisogna avere la capacità e il coraggio di
affrontarle. Nel corso di quell'incontro ho ascoltato molti
interventi, qualcuno più spontaneo e altri meno, e al termine mi
sono assunto l'impegno di far eseguire ulteriori controlli rispetto
a quelli di
routine
, proprio per verificare se il gestore
dell'impianto si attenesse alle disposizioni contenute negli atti
autorizzativi e se i piani di gestione della discarica fossero
rispettati scrupolosamente, perché anche qui non dobbiamo uscire
dal seminato: c'è un percorso e ci sono state delle autorizzazioni.
Praticamente quasi tutti avete ripercorso l'iter amministrativo dal
2010 a metà maggio-giugno 2018: chi ha fatto che cosa, cosa è stato
scaricato, chi ha approvato che cosa, come sono stati autorizzati,
le Conferenze di servizio, chi non ha detto niente e chi ha detto
tutto. Io penso non ci sia nient'altro da aggiungere rispetto a
tutte le informazioni che mi sembra avete messo molto bene in
evidenza.
Voglio essere estremamente chiaro: io non intendevo e non
intendo assumere la difesa di ufficio della discarica di Pompiod,
che sia chiaro, e credo di poter dire altrettanto a nome di tutto
il Governo regionale. Le preoccupazioni della gente di Aymavilles e
Jovençan sono però le nostre preoccupazioni. Io penso che questo
sia un passaggio fondamentale e, da come ho potuto attentamente
ascoltare, sono preoccupazioni di tutti. Se davvero dovesse
emergere che la gestione della discarica non è conforme alle norme
di legge, se la discarica - pur se gestita in conformità alla
normativa - dovesse comunque risultare in qualche modo causa di
problemi igienico-sanitari o ambientali, non ci saranno esitazioni
da parte nostra nel mettere in atto tutte le procedure necessarie
per far cessare immediatamente alla base delle lavorazioni le
attività che ne risultassero le cause.
Per fugare in parte anche la cattiva informazione che c'è stata
sulla questione, c'è una precisazione da fare in merito ai
monitoraggi ambientali e ai controlli previsti dalla normativa e
che vengono svolti regolarmente sulle discariche, perché è anche
stato messo in dubbio l'atteggiamento della Regione nei confronti
di queste e di altre discariche, insinuando la sensazione che ci
sia della malafede o, peggio ancora, che ci sia una sorta di
collusione tra l'Amministrazione pubblica e i gestori privati a
danno dei cittadini e per chissà quali interessi. Se qualcuno di
voi - dato che l'ho sentito da parte di qualcuno - ha delle
certezze, faccia quello che si deve fare in questi momenti, perché
altrimenti le chiacchiere o il sentito dire io penso che non
servano a nulla. Mi riferisco soprattutto - dato che ho ascoltato
attentamente - agli atteggiamenti adottati anche in maniera
superficiale nella discussione di qualche minuto fa. Io penso sia
giusto, se ci sono questioni non corrette, che siano comunque messe
in evidenza.
Nelle discariche dei rifiuti speciali inerti la normativa
stabilisce che ogni singolo conferimento in discarica debba essere
accompagnato dalla documentazione che dimostri la provenienza del
materiale e la tipologia del rifiuto. Il gestore è obbligato a
tenere un registro di carico/scarico in cui vengono annotati i
singoli conferimenti. I dati del registro vengono poi trasmessi
annualmente alla Camera di Commercio e vanno a comporre la
dichiarazione ambientale. Il gestore è anche tenuto a far eseguire
analisi chimiche di omologa del rifiuto conferito che ne
controllano la classificazione, la caratterizzazione e
l'ammissibilità. Sia i prelievi che le analisi devono essere
eseguiti da laboratori terzi, indipendenti ed estranei nel
perimetro aziendale. I controlli di monitoraggio ambientale della
discarica sono eseguiti dal Corpo forestale della Valle d'Aosta a
cui sono stati trasmessi i rapporti analitici dei rifiuti
omologati.
Devo dire che prendo le distanze dalla proposta che il Movimento
5 Stelle ha fatto, dal momento che abbiamo un Corpo forestale
regionale che ha la capacità tecnica, operativa; andiamo fieri del
loro apporto a livello di competenza e a livello di capacità.
Dobbiamo eventualmente creare altre condizioni per altri corpi,
affinché facciano il lavoro che dovrebbero fare e che attualmente
fa il nostro Corpo forestale sul nostro territorio. Come da impegni
assunti nel corso dell'incontro pubblico ho comunque disposto, per
il tramite del Corpo forestale e dell'ARPA, che fossero messe in
atto ulteriori immediate attività ispettive nel corso delle quali
sono stati prelevati dei campioni sia di materiali conferiti nella
discarica che del percolato prodotto dal loro dilavamento per
l'effettuazione delle opportune analisi da parte di ARPA. Data la
complessità delle analisi ambientali, soprattutto quelle sui
rifiuti per il fatto che comportano più passaggi tecnici in
relazione alla tipologia di analiti da controllare, ad oggi da
parte di ARPA sono stati comunicati alla Regione in via informale
solo i risultati provvisori relativi alle analisi delle acque
sotterranee sul percolato e questi primi dati sembrano confermare
il rispetto dei valori limite stabiliti dalle norme. I dati
ufficiali saranno comunque resi noti quando saranno validati i
valori rilevati ed emessi i certificati di analisi.
Per quanto riguarda le indagini analitiche sui rifiuti, dato
l'alto numero di analisi da ricercare, le prove sono ancora in
corso. Al momento posso dirvi che sono risultate favorevoli le
indagini eseguite dal laboratorio di ARPA sulle emissioni di
polveri: tutti i valori relativi al pm10, pm5 e pm2,5 sono
risultati ben inferiori al limite di legge. Anche i rilievi
radiometrici richiesti dal Comitato Discarica Sicura non hanno
rilevato alcun problema riconducibile alla presenza e all'attività
della discarica di Pompiod. Questo è quanto mi è stato trasmesso. È
intenzione comunque proseguire negli approfondimenti avviati con il
Corpo forestale della Valle d'Aosta e con l'ARPA attraverso
un'intensificazione del monitoraggio ambientale, analisi della
falda e soprattutto del percolato della discarica, da effettuare
anche in base alle condizioni meteo, in maniera tale che possa
essere rilevato in modo ancor più puntuale quale sia l'effetto di
dilavazione dovuto dalle piogge abbondanti sui rifiuti presenti
nella discarica, il cosiddetto percolato. È nostra intenzione anche
proseguire con ulteriori campionamenti sui rifiuti conferiti presso
la discarica ampliando la tipologia di CER fino ad ora controllati.
Queste indagini ulteriori saranno disposte direttamente dalla
struttura regionale avvalendosi per le fasi operative anche del
Corpo forestale della Valle d'Aosta incaricando espressamente un
laboratorio terzo accreditato. Sarà quindi nostra cura rendere
pubbliche tutte le risultanze dei controlli eseguiti in modo da
dare la massima diffusione alle informazioni acquisite.
Mi è spiaciuto sentire da qualche collega che stiamo perdendo
tempo, non stiamo dando dei dati, stiamo dormendo. Mi sembra anche
veramente disonesto - posso dirlo? - nei confronti delle strutture
che stanno lavorando, è stato detto in maniera anche brutta, poco
educata. Io penso che ci vada del rispetto e poi, nel momento in
cui ci saranno i dati certificati, ognuno trarrà le sue
conseguenze.
Il nostro primo dovere credo sia quello di tutelare la salute
delle persone e l'ambiente. Ciò non toglie che la Regione abbia
anche l'obbligo di non intralciare lo svolgimento di un'attività
che viene esercitata sulla base di un'autorizzazione rinnovata nel
2010, che non presenta, allo stato, dubbi di legittimità o di
irregolarità. Se così non sarà, io penso - non penso, sono certo -
e non per le vie brevi, ma di legge e di normativa interna, che
ognuno dovrà fare il suo pezzo. Faremo comunque tutti gli
accertamenti del caso anche dal punto di vista amministrativo e,
qualora dovessero emergere elementi comprovati di non rispetto
delle disposizioni di legge, procederemo in applicazione a quanto
previsto dall'articolo 208, comma 3, del decreto legislativo n.
152/2006, il quale prevede tre gradi di intervento in relazione
alle irregolarità riscontrate. Questo è il percorso, se può
interessarvi, dal punto di vista giuridico amministrativo ad oggi.
Qual è il percorso possibile? Il percorso possibile è questo: la
diffida, stabilendo un termine entro il quale devono essere
eliminate le inosservanze; la diffida e contestuale sospensione
dell'autorizzazione per un periodo determinato nel caso in cui si
siano rilevate situazioni di pericolo per la salute pubblica e per
l'ambiente, e la revoca dell'autorizzazione in caso di mancato
adeguamento, prescrizione imposta con la diffida in caso di
reiterate violazioni che determinano situazioni di pericolo per la
salute pubblica e per l'ambiente. Questo è l'iter normativo nel
momento in cui la Regione - che ha autorizzato comunque tale
società - ha la possibilità, in base ai risultati in questo senso
non positivi, di iniziare l'iter comunque di diffida per poi
arrivare eventualmente fino alla revoca.
Detto questo, rivendico e rivendichiamo come governo qui,
pubblicamente, di non aver mai sottovalutato la questione posta
dagli abitanti di Aymavilles e di Jovençan; l'abbiamo dimostrato
con i fatti, non tanto con le chiacchiere, che poco ci interessano,
così come rivendichiamo la buona volontà e gli interessi messi in
campo dal Presidente della Commissione e da tutti i Commissari che
sono interessati non solo a conoscere - non basta conoscere -, ma a
trovare delle soluzioni. È su questo che vorrei soffermarmi
terminando il mio breve intervento. I colleghi che hanno deciso di
presentare la mozione avevano come obiettivo - se ci sarà la
disponibilità o meno lo vedremo magari tra un momento - di
incaricare il Governo regionale a valutare con il supporto da parte
dei competenti uffici la percorribilità giuridico tecnica, ma la
percorribilità giuridica tecnica c'è già, quella percorribilità c'è
già.
Quello che noi andiamo a proporre e abbiamo depositato
all'inizio della discussione mi sembra che vada a cogliere qual è
in questo momento la principale criticità, che è quella di
relazionare all'interno della competente Commissione consiliare
sugli esiti e sulle verifiche eseguite dall'ARPA, dal Corpo
forestale, dalla struttura regionale, nonché sulle matrici
ambientali, quindi: acqua, aria, suolo, radioattività, sulla
qualità dei rifiuti conferiti presso la discarica di Pompiod e a
rendere pubblici i dati relativi. Io penso che sia un passaggio
comunque molto, molto importante. Secondariamente, anche se non è
banale, occorre individuare in base alle risultanze ottenute le
azioni correttive che dovessero rendersi necessarie per adeguare
alla gestione della discarica le esigenze igienico-sanitarie ed
ambientali, compresa la revoca o la revisione o l'autorizzazione
attualmente in vigore. Cosa vuol dire il punto n. 2? Il punto n. 2
mi sembra scritto abbastanza in maniera chiara: se ci dovessero
essere delle criticità, il passaggio da diffida a revoca potrà
essere anche lenta o rapidissima, ma all'interno c'è un'ampia
possibilità di riduzione eventualmente dei codici CER, c'è una
possibilità di andare a rimodulare l'autorizzazione, c'è la
possibilità di salvaguardare, che è l'obiettivo principale comunque
di questa nostra risoluzione che abbiamo depositato e scritto a più
mani, che ci ha dato la possibilità comunque oggi di confrontarci
su un tema assolutamente delicato. In questi mesi ho avuto modo di
confrontarmi su questo, e non solo sulla discarica di Pompiod, per
addivenire ad un atto di natura politica, ad una risoluzione, ad
una mozione che ci dia una traccia, un'indicazione che obblighi
comunque l'Amministrazione regionale, il pubblico, a fare dei passi
avanti quali quello della pubblicità, quello degli ulteriori
controlli, proprio per garantire sia l'ambiente che la salute dei
cittadini, di chi ci abita e non solo di chi ci abita. Terzo: c'è
comunque anche la possibilità di cui al punto n. 2. Io penso che
vada bene come è stato esplicitato il punto n. 2: creare il
percorso, le condizioni, la possibilità o ridurre i codici o
eventualmente arrivare fino alla revoca se a monte ci sono comunque
delle criticità che non solo devono essere valutate, ma devono
essere azzerate.
Termino dicendo questo: qualche collega ha citato anche la
discarica Issogne. Sono andato a vedermi qualche atto che era stato
approvato qualche anno fa quando si parlava ancora di
termovalorizzatore, quando si parlava prima del pirogassificatore e
l'idea era quella di fare una discarica a Issogne molto simile a
quella di Pontey e c'era stato l'avvallo praticamente di quasi
tutti i sindaci della zona. Stiamo parlando di 10-12 anni fa. Qual
è lo stato dell'arte di questa discarica? Lo stato dell'arte - l'ho
detto nell'ultimo Consiglio, ma vorrei ribadirlo perché anche su
questo le chiacchiere, il millantare eventualmente cose non vere,
cose false tanto per fare "
mounté la cramma
" [traduzione dal
patois: "montare la crema"], si dice così, no? E poi vedremo. Però
a far così io penso che alla fine l'Amministrazione regionale non
ne esca bene, al di là di chi governa, al di là di chi è in
maggioranza o all'opposizione o al di là di chi legifera. Se a
qualcuno può interessare, farei solo un ultimo passaggio: ad oggi
l'autorizzazione è la stessa dell'ottobre 2014, è un'autorizzazione
per inerti.
Concludo e apro solo un'ultima parentesi per quanto riguarda le
terre da scavo. Forse è il collega Luboz che, nel suo intervento,
aveva messo in evidenza le criticità che abbiamo... sì, le
criticità ci sono, stiamo elaborando comunque un piccolo disegno di
legge per poter dare delle risposte puntuali ai nostri
artigiani.
Dalle ore 17:50 riassume la presidenza la Presidente
Rini.
Rini (Presidente) -
La parola, per il secondo intervento,
al collega Mossa.
Mossa (M5S)
- Assessore, mi pare di capire che l'impegno
della nostra mozione sarà rigettato; se ho capito bene, perché non
è stato chiaro questo punto. Comunque, visto che prevedevamo che il
nostro impegno in questa mozione non sarebbe stato accolto da
questo Governo, e a quanto pare - da quello che ho sentito - anche
dagli altri membri di minoranza, probabilmente perché non c'è la
reale volontà di fare luce sulla questione o forse, ancora più
probabile, perché certi scheletri forse è meglio tenerli ben chiusi
a chiave negli armadi, la nostra Deputata Elisa Tripodi, che ha
anch'essa a cuore le questioni ambientali legate alla nostra
regione, sta presentando proprio in questo momento un'iniziativa
con lo stesso impegno che oggi voi state rigettando, ovvero
chiederà al Ministro dell'ambiente di attivare un'iniziativa
ispettiva da parte del Comando dei Carabinieri per la tutela
ambientale. A tal proposito vorrei ricordare in quest'Assise che il
Ministro Costa, oltre ad essere il Generale di Brigata dei
Carabinieri e Forestali, è legato con l'inchiesta sulla Terra dei
Fuochi, che dai primi anni 2000 ha permesso di fare luce su una
serie di attività illecite legate proprio allo smaltimento di
rifiuti tossici, questo nell'area tra le province di Caserta e
Napoli. Oltre ad essere un Ministro altamente competente in questa
materia, prevediamo che la questione non passerà di certo
inosservata, e quando finalmente faremo luce ed andremo realmente a
fondo su tale questione allora capiremo se siamo noi quelli
polemici che accusano ingiustamente l'inerzia dell'Assessore, degli
organi deputati al controllo o se, invece, come ha accennato prima
l'Assessore, ci sia effettivamente malafede o addirittura
collusione.
Presidente -
Siamo ancora in discussione generale.
Colleghi, ci sono altre richieste? La parola al collega
Aggravi.
Aggravi (LEGA VDA)
- Presidente, volevo chiedere una
sospensione per una riunione fra i firmatari della mozione.
Presidente -
Il Consiglio è sospeso.
La seduta è sospesa dalle ore 18:06 alle ore 19:11 e alla
ripresa dei lavori
assume la presidenza il Vicepresidente
Farcoz.
Farcoz (Président) -
On reprend les travaux. La parole à
l'Assesseur Chatrian.
Chatrian (AV)
- Dopo questa interruzione abbiamo avuto
modo di confrontarci anche con i colleghi che avevano presentato la
mozione e abbiamo trovato, a mio avviso, a nostro avviso come
Governo regionale e come maggioranza, una sintesi. Avremmo quindi
emendato la risoluzione che abbiamo presentato questo pomeriggio e,
se siete d'accordo, leggo i tre punti che praticamente abbiamo
condiviso. L'impegno del Governo regionale è: "
relazionare nella
competente Commissione consiliare sugli esiti delle verifiche
eseguite da ARPA per conto del Corpo forestale della Valle d'Aosta,
sia sulle matrici ambientali (acqua, aria, suolo e radioattività)
che sulla qualità dei rifiuti conferiti e del relativo percolato
presso la discarica, e a rendere pubblici i dati relativi; valutare
la percorribilità della revoca o revisione degli atti di
autorizzazione all'uso della discarica con il supporto dei
competenti uffici; individuare, in base alle risultanze delle
attività di cui ai due punti precedenti, le azioni correttive che
dovessero rendersi necessarie per adeguare la gestione della
discarica alle esigenze igienico-sanitarie ed ambientali, compresa
la revoca o la revisione dell'autorizzazione attualmente in
vigore
". Questo è il testo che praticamente è stato condiviso
con tutti i gruppi. Mi pare una buona sintesi, che sia
principalmente utile poi a quello che penso abbiamo tutti a cuore:
la tutela totale della salute e del nostro ambiente. Soprattutto
che ci sia anche quella franchezza e quell'onestà intellettuale
nell'affrontare questi temi, che sono comunque delicati, perché
sono temi che toccano le persone. L'Amministrazione su questo deve
cercare di fare la differenza in quanto amministrazione, sia dal
punto di vista dell'efficacia che dal punto di vista
dell'efficienza.
Président -
La parole au collègue Aggravi.
Aggravi (LEGA VDA)
- Grazie, Assessore, per aver dato
lettura all'impegnativa. Avete visto che alla fine ci siamo detti
di tutto in Aula, però penso che abbiamo raggiunto un buon
risultato, sia per chi proponeva il binario tecnico, sia per chi,
invece, puntualizzava sulla parte di analisi e quindi poi sulla
chiusura delle risultanze per comprendere e decidere che cosa fare
sulla base delle due analisi. In più - qui poi chiederei
all'Assessore solo una conferma, ma ne parlerà penso anche il
proponente, che era il collega Cognetta - avevamo proposto un
emendamento che a questo punto andremo a ritirare - ve ne parlerà
il collega - riguardante il punto 12.17 della DGR n. 1853 del 2017.
È necessario fare sicuramente degli approfondimenti per comprendere
anche cosa fanno altre realtà, quali possono essere i giusti
correttivi e, se un correttivo deve essere magari anche in forza di
una nuova legge o di una normativa, sicuramente siamo i primi a
essere disposti a discuterne per trovare un percorso condiviso che
possa finalmente metterci al passo, soprattutto su questo tipo di
procedura rispetto ad altre realtà.
Président -
Nous sommes encore en discussion générale.
S'il n'y a plus d'interventions, je ferme la discussion générale.
Je crois que les répliques ont été déjà faites. La parole à
l'Assesseur Chatrian.
Chatrian (AV)
- Come ho avuto modo di dire ai colleghi
pochi minuti fa, per quanto riguarda la questione legata alle
competenze tra Giunta e l'apparato tecnico avremo modo di
approfondire rispetto a cosa si fa in questo momento, a come si
stanno confrontando anche le altre Regioni, sia a Statuto speciale
che ordinario, proprio per entrare nel merito e dividere i due
ruoli.
Mi assumo comunque l'impegno, da una parte, di verificare e,
dall'altra, anche di confrontarci per le vie brevi o in
Commissione. La questione non è inerente solo ai rifiuti, è
inerente all'amministrazione in generale: fino a dove c'è
l'indirizzo della Giunta, quindi della politica con un supporto di
natura tecnica e dov'è, invece, il confine della parte più
applicativa, più tecnica del provvedimento dirigenziale, diciamo
della parte più tecnica dove non c'è nulla di politico o comunque
viene meno la parte di natura più di indirizzo. Per fare un esempio
proprio sulla questione dei rifiuti, in diverse Regioni il Governo
regionale non delibera neanche più sui progetti, l'iter
amministrativo è tutto in capo o al segretario generale o alla
dirigenza tutta. Al di là di cosa fanno le altre Regioni avremo
modo di confrontarci, soprattutto perché è un atto importante che
viene approvato dopo l'approvazione del bilancio di questo
Consiglio; la delibera successiva al posizionamento del Consiglio è
la più importante, perché è lì che si dividono praticamente i due
compiti, quello della Giunta regionale - e quindi del Governo -
rispetto agli atti invece di natura amministrativa che sono i
provvedimenti dirigenziali.
Président -
La parole au collègue Cognetta.
Cognetta (MOUV')
- Grazie, Assessore, perché
l'approfondimento credo sia opportuno e necessario, in quanto è
vero che in altre Regioni succede questo, ma noi siamo molto
diversi dalle altre Regioni, in tutti i sensi: sia per il nostro
Statuto, sia per la nostra storia, che per la nostra dimensione e
per tutto quello che rappresentiamo. È quindi chiaro che questo
spunto, preso su questo argomento, vale per tutto quanto
l'impianto.
Noi vogliamo capire effettivamente dove sono stati messi i
limiti, ma soprattutto vorremmo discutere di questi limiti. Se
bisogna fare una discussione su quali sono i limiti da dare alla
Giunta e quali invece ai provvedimenti dirigenziali, vorremmo che
venisse fatta una discussione da tutto il Consiglio, perché credo
che una decisione di questo tipo investa tutto il Consiglio, non
soltanto il Governo. Ritengo poi che su alcuni argomenti debba
restare in capo al Governo - se non addirittura al Consiglio - la
possibilità di fare determinate scelte, altrimenti troppo spesso
vengono fatte scelte che sono imputate alla politica ma che di
fatto sono solo scelte tecniche. Mi sembra opportuno fare un
chiarimento definitivo su chi fa che cosa. Per fare un esempio
banale, ma che in questo caso va a suo favore, non è lei che
autorizza determinate cose, cosa mettere o cosa non mettere, perché
è un provvedimento che salta completamente tutta la parte politica.
Va detto questo, e va detto molto chiaramente. Io non sono
d'accordo su questo tipo di scelta, però attualmente è così, quindi
è bene che si sappia e, nel caso in cui si debba fare un
ragionamento, secondo me bisogna tornare indietro e far decidere
alla Giunta che se ne assume ovviamente la responsabilità, anche se
sono scelte tecniche inderogabili, ma lo deve fare.
Président -
La parole au collègue Restano.
Restano (GM)
- Per ringraziare della disponibilità
l'Assessore e il Governo regionale a trovare una soluzione, a
trovare un percorso per questa mozione - con la buona volontà di
tutti ci siamo riusciti -, ma soprattutto per evidenziare la
disponibilità ad approfondire l'ultimo emendamento proposto. Sempre
più l'Amministrazione pubblica necessita di dare evidenza dei
percorsi che vengono attuati. Siamo fermamente convinti che il
percorso corretto è quello di disporre di buone norme e poi di
altrettante valide procedure che definiscono i ruoli, ciò che
compete alla politica e ciò che compete alla parte amministrativa.
Solo così facendo, si avrà la massima trasparenza. Spero che questi
approfondimenti ci porteranno in questo senso.
Président -
La parole à l'Assesseur Chatrian.
Chatrian (AV)
- Presidente, solo un passaggio per
chiarire su cosa stiamo discutendo, anche perché abbiamo fatto
degli esempi, ma magari chi ci segue non sta capendo cosa stiamo
affrontando, poiché è una questione molto tecnica, ma nello stesso
tempo molto politica. Cosa fa il Governo regionale? Ogni anno,
praticamente, con la deliberazione di approvazione del bilancio di
gestione - questo la settimana dopo che il Consiglio regionale
approva il bilancio -, viene inserito un punto in cui sono
esplicitati gli atti di competenza della Giunta regionale e gli
atti di competenza dell'organo tecnico, vale a dire dei dirigenti.
Vista la delicatezza, io chiederei eventualmente al Presidente
della II Commissione - perché penso vada ben oltre la questione
rifiuti, all'interno c'è anche la questione dei rifiuti e delle
discariche, ma non solo - di aprire eventualmente un confronto in
Commissione con il Presidente, o comunque con tutti coloro che
hanno competenza in materia per approfondire la tematica.
Président -
La parole à la collègue Minelli pour
l'explication de vote.
Minelli (RC-AC)
- Brevemente anche da parte mia per
esprimere soddisfazione per il risultato ottenuto, con i
ringraziamenti per le disponibilità che ci sono state da più parti
e anche per sottolineare che la mozione, così emendata nella sua
parte dispositiva e nella parte dell'impegnativa, è sicuramente
migliorativa, con tutte le cose che sono state aggiunte. In
apertura di giornata, quando avevo fatto il mio intervento, avevo
sottolineato proprio che sarebbe stato auspicabile un lavoro in
questo senso e con soddisfazione noto che siamo andati in quella
direzione.
Président -
D'autres pour l'explication de vote? La
parole au collègue Aggravi.
Aggravi (LEGA VDA)
-
Monsieur le Vice-président
,
soltanto per sottolineare il fatto che ovviamente noi in questo
momento appoggeremo la versione emendata nel nuovo testo. Soltanto
questo, quindi quello che abbiamo presentato decade.
Président -
La parole au collègue Vesan.
Vesan (M5S)
- Pur dispiaciuti per la mancata accoglienza
del nostro emendamento, confidiamo che comunque questo sia un passo
nella direzione giusta. Siamo particolarmente soddisfatti del fatto
che quest'Aula e l'Amministrazione regionale abbiano finalmente
dato la debita attenzione a questa problematica. Abbiamo avuto
indicazioni anche dagli abitanti che... non fosse altro a causa
della numerosa attenzione nei confronti della discarica, il flusso
dei camion, che era stato praticamente consistente prima, da quando
si sa che i controlli vengono effettuati si è ridotto
sensibilmente. Non vorremmo pensare male, ma anche questo ha
tranquillizzato almeno in parte la popolazione. Confidiamo che i
dati che saranno resi disponibili e pubblicati non saranno solo
quelli dell'ARPA, ma anche quello dei laboratori terzi accreditati
citati dall'Assessore o di altre provenienze.
Voteremo comunque favorevolmente al testo della risoluzione
concordata fra i presentatori e la maggioranza.
Président -
D'autres interventions? S'il n'y a pas
d'autres interventions, je donne la parole à la collègue Pulz.
Pulz (ADU VDA)
- Noi invece ci asteniamo, perché
riteniamo questa soluzione comunque blanda rispetto all'emendamento
che avevamo presentato.
Ribadiamo, secondo il principio di precauzione che stabilisce
che, in assenza di un'indagine indipendente e attendibile... il che
significa di carotaggi, che continuiamo a non capire perché non
siano ancora stati fatti, e di un'ulteriore perizia geologica che
dimostri l'assoluta sicurezza di questa discarica di inerti di
Pompiod ad accogliere rifiuti non inerti, che la discarica, secondo
noi, alla fine debba accogliere solo esclusivamente inerti. Ci
richiamiamo all'articolo 41 della Costituzione, il quale dice
chiarissimamente che se c'è contrasto tra interesse privato e
pubblico ovviamente a vincere è l'interesse pubblico. Noi, quindi,
sulla base di questo ragionamento, pensiamo di doverci
astenere.
Presidente -
Se non ci sono altri interventi, allora
mettiamo in votazione la risoluzione emendata. La votazione è
aperta. Invito i colleghi a votare. La votazione è chiusa.
Presenti: 34
Votanti           
: 33
Favorevoli: 33
Astenuti: 1 (Pulz)
Il Consiglio approva.
