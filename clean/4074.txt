Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 393 del 22 settembre 1981 - Resoconto
OGGETTO N. 393/81 - PROPOSTE GOVERNATIVE DI AGGIORNAMENTO DEL
PIANO QUINQUENNALE FINSIDER. (Approvazione di ordine del
giorno)
Presidente
- L'o.d.g. di questa convocazione
straordinaria è nel testo del telegramma di convocazione e riguarda
l'esame, la discussione ed il pronunciamento del Consiglio
regionale sulle proposte governative di aggiornamento del piano
quinquennale Finsider.
La richiesta di questa convocazione straordinaria ed urgente mi
è pervenuta con la presentazione di un documento sottoscritto in
data 18 settembre da quattordici Consiglieri, con i quali si è
ritenuto di fare la riunione oggi in quanto sembra - e non ci sono
smentite ufficiali fino a questo momento - che il pronunciamento
degli organi competenti quali il Comune e la Regione - per quanto
riguarda la Valle d'Aosta - avrebbe potuto essere preso in
considerazione solo se espresso ovviamente prima del 23 settembre,
data della nuova riunione indetta dal Ministro. Sono stati inviati
ai Capigruppo dei documenti che riguardano il riassunto del piano
Finsider dell'aggiornamento; sono stati anche consegnati - sono
pervenuti ieri sera - dei documenti elaborati dalla organizzazioni
sindacali, non vi sono stati dati dalle organizzazioni sindacali
sia romane che regionali.
Apro la discussione sull'argomento di questi documenti che sono
a nostra disposizione con un certo ritardo non per colpa della
Presidenza, ma in seguito alla trasmissione non tempestiva che noi
stessi ne abbiamo avuta. Ricordo per quanti non fossero stati
presenti, che l'esame di questo argomento ha già avuto luogo con
una riunione informale avvenuta nella sala delle manifestazioni
alla presenza di tutti i Capigruppo regionali, comunali,
l'Associazione industriale, le organizzazioni sindacali, il
Consiglio di fabbrica F.L.M. e i rappresentanti della direzione
della Nuova SIAS. So che il Consiglio comunale ha ieri affrontato
lo stesso argomento, non ho altro da dire se non che tutti i Gruppi
hanno avuto i documenti di cui vi ho parlato; quelli che non
fossero in possesso del primo documento della Finsider possono
ritirarlo in quanto ne abbiamo fatto alcune copie in più.
È aperta la discussione sull'argomento che riguarda il piano
aggiornamento della Finsider.
Ha chiesto di parlare il Consigliere Tamone, ne ha facoltà.
Tamone (UV)
- Innanzitutto vorremmo ringraziare tutti i
colleghi Consiglieri di altri Gruppi che hanno voluto firmare con
noi la richiesta di convocazione del Consiglio. Sappiamo che non
tutti sono entusiasti di essere qui oggi e non lo siamo neanche noi
perché la gravità dell'argomento credo non sia da mettere in
discussione.
Noi che abbiamo passato l'estate qui in Valle senza muoverci
troppo, ci siamo dilettati a leggere i documenti che ci arrivavano
dalla Finsider e che vedete qui allineati davanti al mio banco: il
primo è questo qua giallo e bello spesso con la data del 1° luglio;
il secondo del 3 agosto, è diventato più piccino ed infine il terzo
del 16 settembre è diventato proprio sottile così. E man mano che
lo spessore diminuiva, aumentava la gravità del problema della
Cogne. Il primo piano che avevamo ricevuto al 1° luglio e che
abbiamo letto attentamente, soprattutto la parte che concerne gli
acciai speciali, era un piano che noi potevamo anche condividere
perché in fondo, salvo la eliminazione di un forno elettrico da 70
tonn. Che probabilmente quando era stato fatto, ai primi del 1980,
era diciamo un po' largo per la Cogne - perché con due forni non si
sa bene cosa sarebbe potuto colare - qui ci veniva riproposto il
contenuto del piano del 1980, cioè la revisione della vecchia area
fusoria della Cogne con l'eliminazione dell'LD e dell'alto forno,
con una perdita di circa 200 posti di lavoro che sarebbero stati
riassorbiti senza rimuovere il turn over.
Il secondo piano ci va meno bene perché cominciano ad essere
messi in discussione certi presupposti; per arrivare poi alla
memoria del 16/9 che veramente è un disastro. Il 16 settembre la
Finsider con queste cinque pagine liquida la Cogne perché alla pag.
3 parla di "impianti da fermare la Cogne", mentre in questo piano
"impianti da fermare la Cogne" erano solo altoforno, acciaierie LD,
finitura e trattamenti acciai da costruzione. E se il Sindacato si
dice stupito delle cifre presentate dal Ministro, noi ci stupiamo
che il Sindacato si stupisca, perché è evidente che se il Ministro
o la Finsider hanno intenzione di chiudere questi reparti, le
perdite di 1300-1400 persone non ce le leva nessuno. Qui in aula
c'è qualche tecnico della Cogne che credo non possa che assentire
con me del fatto che se questi reparti sono chiusi, 1300 persone in
meno alla Cogne ci stanno tutte e poi ancora. Quindi dico che il
discorso è diventato a questo punto drammatico perché non solo la
perdita di 1300 persone è già di per sé gravissima, ma anche il
fatto di fare qui ad Aosta solo la fusione dell'acciaio, che non
chiamerei più neppure così, ma - se mi permettete il termine -
"collage di rottami" in quanto arriva il rottame da sotto, lo
ficchiamo in un forno e lo rivendiamo come rottame. Altro che
discorsi dell'ingegnere dell'altro giorno che ci parlava di
superproduzione, di iperproduzione, qui delle 280 mila tonnellate
che andiamo a colare per acciai da costruzione, non ne raduniamo
neanche più un chilo, e ben diversamente dal verticalizzare, qui
non si fa più nemmeno quello che si è fatto fino ad adesso; per cui
riteniamo che se il piano sarà realizzato in questi termini, la
Cogne farà una brutta fine, tanto per parlare chiaro. Non voglio
parlare di effetti politici del piano perché quelli non li
accettiamo, ma questo indubbiamente ci porterà a breve termine a
fare delle considerazioni perché il costo dei nostri prodotti
cesserà di essere competitivo in quanto l'energia elettrica bene o
male aumenterà di prezzo ed allora ci diranno che tutto quello che
stiamo facendo qua ad Aosta, si farà invece a Piombino perché costa
meno e sarà la fine che sarà.
In secondo luogo l'Union Valdôtaine non è assolutamente
d'accordo sulla posizione che la F.L.M. assume su questo argomento
e lo dichiariamo anche a costo di correre il rischio - come lo
abbiamo corso nel 1968 - di essere chiamati localistici; non ci
interessa. Noi siamo sicuramente localistici, ci mancherebbe altro,
anzi quando ci chiamano così ci fanno un piacere. Perché già nel
'68 quando noi dicevamo di non fare le vie di Aosta eravamo dei
localistici; l'ho sentito dire da quel banco lì, dal senatore
Germano e me lo ricordo come se fosse oggi perché ero in tribuna
che ascoltavo. E le stesse cose le ho sentite ripetere l'altro
giorno qui sotto. Noi non vogliamo essere aggregati alla fabbrica
di Piombino che riteniamo sarebbe un errore tecnologico madornale,
perché per fare gli acciai speciali ci vuole "una certa cultura",
nonostante questa sia una parola un po' abusata, e questa cultura
sicuramente non c'è a Piombino. Posso dire anche qualcosa di più
senza tema di smentita: quando la gente di Piombino è venuta ad
Aosta e si è stabilita qui, lo stabilimento siderurgico di Aosta si
è dequalificato. Di conseguenza non possiamo accettare che le
acciaierie di Piombino facciano parte del nostro gruppo, cioè degli
acciai speciali.
La terza questione è molto importante e qui il piccolo documento
diventa assai interessante, perché finalmente dice come andrebbe
scomposta la Teksid che dovrebbe poi passare al comparto pubblico.
Non siamo assolutamente contrari come ipotesi ad un discorso sulla
Teksid, purché sia fatto globalmente ed inglobi anche il discorso
Vertek, altrimenti è inutile che i Ministri facciano gli accordi al
mese di ottobre dell'anno scorso, quando poi sotto banco ci viene
rifilato il bidone della Teksid, perché l'accordo era chiaro: la
Fiat chiudeva la questione, e invece la Teksid - che è una delle
poche parti della Fiat che perdono - ci viene affibbiata come
partecipazione statale.
Riteniamo che il problema della Teksid si debba studiare, perché
se deve entrare nel comparto degli acciai speciali, deve entrarci
tutta e non solo la parte che perde lasciando alla Fiat la Vertek,
che invece rende, proprio per verticalizzare i prodotti che poi
uscirebbero dalle aziende a partecipazione statale.
Non abbiamo molte altre cose da dire; evidentemente ascolteremo
con attenzione la posizione degli altri Gruppi su questo argomento,
sul quale abbiamo presentato un o.d.g. che speriamo possa essere
accettato dal Consiglio - anche se con le dovute modifiche.
Insistiamo perché si faccia presente al Ministro De Michelis, che
sta trattando la questione, che non si può prendere sotto gamba un
problema come quello degli acciai speciali che è ancora uno dei più
drammatici per la bilancia dei pagamenti, perché con l'estero ci
perdiamo ogni anno quasi 500 miliardi. Riteniamo che se questo
discorso sarà fatto seriamente, una buona parte del deficit possa
essere colmata con le acciaierie della Cogne di Aosta; e non solo
non dovranno realizzarsi dei tagli di personale, ma la Cogne può ed
è in grado di rispondere a queste esigenze dello Stato
italiano.
Presidente
- Il Consigliere Tamone ha annunciato la
presentazione di o.d.g. firmato Tamone, Faval, Rolando, Voyat e
Martin, e dal momento che è piuttosto lungo e quindi può servire ai
Consiglieri per il seguito della discussione, la Presidenza ritiene
di farlo distribuire adesso, in modo che i Consiglieri possano
prenderne visione subito.
Ha chiesto di parlare il Consigliere Mafrica, ne ha facoltà.
Mafrica (PCI)
- Questa discussione sui problemi della
siderurgia ed in particolare sul futuro della Cogne è da noi
ritenuta importante, tant'è che l'avevamo già richiesta con una
mozione presentata il 16 settembre inserita nell'o.d.g. del
Consiglio del 29 settembre. Dalla riunione dei Capigruppo del 18
settembre è emersa la volontà di anticipare i tempi della
discussione per rendere noto il parere del Consiglio possibilmente
prima di ulteriori incontri tra il Ministro delle Partecipazioni
Statali, i Sindacati ed i rappresentanti delle Comunità locali dove
sono presenti grandi aziende siderurgiche.
Abbiamo naturalmente aderito a questa richiesta anche se ci
hanno lasciati perplessi alcuni fatti che intendo ricordare perché
significativi. Innanzitutto non ci è chiara la ragione della
richiesta di parere alla nostra Regione. La legge 675 dell'agosto
del '77 che riguarda la predisposizione dei piani di settore,
prescrive all'art. 1, l'obbligo per il CIPI - Comitato
Interministeriale Programmazione Industriale - l'obbligo di
sottoporre i piani stessi e quindi i loro aggiornamenti all'esame
delle Regioni, in particolare all'esame della Commissione
interregionale composta dai Presidenti delle Giunte regionali. È
giunta qualche richiesta ufficiale dal Governo e dal Ministro delle
Partecipazioni Statali in questo senso, ma come mai la nostra
Regione non ha partecipato alla riunione di Bari, promossa dal
Ministro delle Partecipazioni Statali con i rappresentanti delle
Comunità interessate al problema siderurgico? Ci risulta che a
questa riunione era presente solo il Sindaco della città di Aosta e
- cosa che ci lascia perplessi - in questa riunione sembra sia
stato in qualche modo avallato il piano presentato dal Ministro.
Pensiamo che la presenza della nostra Regione sarebbe stata
certamente utile; ci è stato detto che la sua assenza sia da
attribuire ad un disguido nella convocazione. In casi del genere
devono essere sottolineati sia la distrazione del Governo centrale
rispetto ai suoi obblighi di consultazione delle realtà
periferiche, sia la scarsa attenzione verso i gravi problemi
dell'industria valdostana da parte della Giunta regionale, per non
dire il suo voluto disimpegno, confermato dal fatto che sono stati
quattordici Consiglieri a richiedere la convocazione del Consiglio,
tra i quali anche i Consiglieri dell'Union Valdôtaine, e non
direttamente il Presidente della Giunta che, se lo avesse ritenuto
necessario, avrebbe potuto convocare urgentemente il Consiglio
senza altre formalità, specialmente il nostro dove ci si trova
uniti nei momenti difficili, come mi auguro accada anche oggi. Ci
si trova uniti nell'affermare una volontà di difesa dei livelli
occupazionali nell'industria della nostra Regione, ma di fatto la
Giunta regionale ha dimostrato in più occasioni, di avere idee
diverse in proposito. Basta ricordare le dichiarazioni
dell'Assessore all'Industria in merito alla possibile chiusura
della Cogne, rilasciate nell'inverno scorso ad un settimanale
cattolico, oppure le dichiarazioni fatalistiche e rassegnate dello
stesso Presidente della Giunta in merito alla impossibilità della
Regione di intervenire in processi complessi di dimensioni
nazionali ed internazionali quali quelli della siderurgia. Non
siamo di questo avviso e crediamo anche che dall'iniziativa delle
realtà locali possano partire spinte in grado di modificare gli
orientamenti del Governo, come si è dimostrato in occasione della
discussione sul riparto fiscale al Senato che ha modificato gli
orientamenti anti-autonomistici del Governo, mentre per il
Presidente della Giunta era addirittura improponibile la semplice
richiesta di modifica. Per questo siamo dell'idea che il Consiglio
regionale debba esprimersi in modo chiaro e netto
sull'aggiornamento del piano quinquennale per la siderurgia, in
quanto riteniamo che anche l'opinione del Consiglio regionale possa
e debba pesare nelle scelte che verranno fatte. Cominciamo quindi a
pensare che chi teorizza l'impossibilità di intervento nella Valle
d'Aosta sulle grandi scelte nazionali - fatto già grave che
richiederebbe di per sé un cambiamento della Giunta regionale - non
sia solo un tiepido autonomista, ma che in realtà condivida la
prospettiva di una Valle d'Aosta in cui l'industria abbia sempre
meno peso ed al limite possa addirittura scomparire. Una
prospettiva di questo tipo sarebbe a nostro avviso sciagurata e
faremo quanto è nelle nostre possibilità per scongiurarla, perché
non crediamo in un futuro della Valle che prescinda da una
equilibrata integrazione da attività industriali, turistiche ed
agricole.
Veniamo ora ad un esame più ravvicinato dell'oggetto in
discussione, cioè dell'aggiornamento del piano quinquennale per la
siderurgia. Non può essere passato inosservato il fatto che in
realtà quello che c'è stato presentato non è un documento definito
e puntuale, di cui si possano discutere numeri e dati precisi, nel
tempo trascorso dal 1° luglio all'11 settembre - quindi in meno di
due mesi e mezzo - sono già state fornite ben quattro varianti di
questo aggiornamento che sono quelle illustrate prima dal
Consigliere Tamone. È curioso che mentre le grandi scelte
strategiche restano grosso modo le stesse, una grande variabilità è
da registrarsi nei dati finanziari e soprattutto nei dati
occupazionali. Citerò qualche esempio e poi dirò la mia
interpretazione di queste diverse questioni. A pag. 114 della
versione 1° luglio, viene prevista una riduzione degli occupati
Finsider di 8730 unità. A pag. 114 della versione senza data -
presumibilmente del 3 agosto - consegnataci dal Presidente del
Consiglio, senza che sia mutato nulla nel complesso delle
previsioni la riduzione degli occupati Finsider sale a 9158
occupati. Nella versione di qualche giorno dopo - del 7 agosto -
con una revisione delle curve e dei conti economici, ipotizzando
una riduzione sensibile dell'inflazione nei prossimi anni, facendo
quindi un atto di fede nei confronti degli orientamenti del
Governo, il dato complessivo del costo del personale alla data
finale del 1985, viene ridotto da ca. 4000 miliardi a ca. 3600
miliardi. In questa terza versione per ciò che riguarda il futuro
della Cogne, a pag. 46 si scrive che la ristrutturazione in corso
prevede la fermata degli altiforni e dell'acciaieria LD, il nuovo
forno elettrico da 70 tonn., la nuova acciaieria alta lega sotto
vuoto, seconde lavorazioni e finiture ex-Tecnocogne. Non c'è quindi
notizia della grave, ulteriore novità introdotta in seguito nel
promemoria di fonte Finsider dell'11 settembre in cui, per la Cogne
fra gli impianti da fermare compaiono anche la finitura ed il
trattamento degli acciai da costruzione. Da questo pro-memoria
desumiamo, ed è l'unico documento da cui risulti ciò, che gli
occupati Cogne diminuiranno nei 5 anni da 4905 a 3732 - quindi 1173
in meno - e si può accertare in quel documento che l'occupazione
globale per la nuova SIAS non è più di 8920, come appariva nella
seconda versione, ma è già scesa a 8648 addetti e quindi ca. 300 in
meno. Anche l'ultima versione come già le precedenti, lascia nel
vago i rapporti fra Teksid e Finsider; non condivido l'idea che ha
il Consigliere Tamone, che sia già chiarito come andranno a finire
le cose fra Fiat e Finsider, perché molto rimane ancora nel vago.
In quel documento si rinvia infatti ad ulteriori incontri tra le
parti, decisioni che possono avere conseguenze rilevanti sua sulle
quantità di acciaio prodotte dalla Finsider che sui livelli di
occupazione. Gli esempi precedenti confermano a mio avviso tre
ordini di considerazioni: innanzitutto il piano non è credibile per
la sua indeterminatezza e per l'arbitrarietà di tutta una serie di
dati in esso presenti e derivanti da calcoli di una astratta,
teorica, convenienza economica, più che da confronto effettivo con
le realtà impiantistiche e produttive della siderurgia pubblica. In
altri tempi si conservava nelle proprie mani il potere nascondendo
dati economici, finanziari, produttivi; oggi si è un po' cambiato
sistema ma l'obiettivo è sempre quello: si cerca di ottenere lo
stesso risultato creando confusione con continui cambiamenti di
dati di riferimento.
In secondo luogo la logica principale che indirizza tutto il
piano è recessiva. Partendo da una disastrosa situazione
finanziaria della siderurgia pubblica - ca. 2 mila miliardi di
perdite previste per il 1981 - si cerca gradualmente di rientrare
in livelli di indebitamento tollerabili, tagliando sui costi di
lavoro e riducendo drasticamente la quantità di acciaio prodotto
dalla Finsider: per i posti di lavoro c'è una riduzione di 9150
addetti su 121 mila, per le quantità di acciaio c'è una diminuzione
di oltre 2 milioni di tonn. al 1985, di cui 210 mila di prodotti
lunghi in acciaio speciale. Si tratta di una logica perdente e
inaccettabile che prende atto in modo fattivo dell'esistente,
accettando la situazione che è definita abnorme negli stessi
documenti che stiamo discutendo e che è quella di un paese che
continua ad importare quantità crescenti di acciaio - si è passati
a 5,5 milioni di tonn. importate nel '78 a quasi 9 milioni di tonn.
nell'80 - senza reagire. La logica riduttiva deriva da una forzata
subalternità ad orientamenti ed indirizzi decisi in altri paesi
europei che non tengono conto della diversità della realtà
italiana. Infatti, mentre negli altri paesi europei - che comunque
hanno fatto investimenti massicci negli anni scorsi - prosegue una
contrazione nei consumi di acciaio di circa il 9% per il 1980, in
Italia il mercato si mantiene a livelli pressochè stabili e c'è
quindi una diminuzione delle produzioni delle aziende pubbliche che
va a tutto vantaggio della penetrazione di aziende straniere in
questo paese. È perciò necessario puntare non su una riduzione
artificiosa delle produzioni, ma su una riconquista di fette di
mercato interne di acciaio, soprattutto acciaio speciale, che
l'imprevidenza dei Governi ha abbandonato alla mercè di una
concorrenza che spesso è sleale quando non è addirittura
fraudolenta. Si tratta di puntare su una nuova competitività verso
l'estero attraverso un urgente risanamento finanziario delle
aziende pubbliche ed un rilancio qualitativo delle produzioni, a
questo scopo sono necessarie innanzitutto una trattativa del
Governo con gli altri paese europei sugli articoli 58-60 e 74 del
trattato C.E.C.A. per impedire rallentamenti ed ostacoli agli
interventi finanziari e strutturali necessari per la siderurgia
italiana, e poi una accelerazione dei provvedimenti per il
consolidamento dei debiti e la ricapitalizzazione delle aziende
pubbliche. Inoltre occorre definire i rapporti che dovranno
esistere fra Teksid e Finsider in modo che non si implichino né
oneri per lo Stato, né duplicazione di produzione con conseguenti
tagli per la siderurgia pubblica. E ancora è necessario un
approfondimento di effetti importanti rimasti disattesi nella
formulazione del piano, quali gli approvvigionamenti, la
commercializzazione, i consumi energetici, la ricerca.
In terzo luogo non è accettabile - per usare le parole dell'Ing.
Liberati - un affinamento della capacità competitiva che in
sostanza punti esclusivamente sulla riduzione dei costi del
personale; almeno secondo l'ultima versione del piano infatti i
costi del personale dovrebbero passare da £ 2.265 miliardi nel 1981
su un dato complessivo di £ 8.772 miliardi - quindi con una
percentuale di ca. il 26% - a £ 3.607 su £ 16.308 miliardi - quindi
con una percentuale del 22%. Si vuole ridurre allora del 7,5%
l'occupazione per ottenere una riduzione del 4% dei costi. La netta
impressione che si riceve dall'esame del piano e dalla
contraddittorietà delle versioni fornite è che si sia fatto un
calcolo sui grandi numeri, sulle tonnellate prodotte per addetto,
senza prendere in considerazione altri costi al di fuori di quelli
del personale, che potrebbero essere invece quelli derivanti
dall'approvvigionamento delle materie prime, da una non razionale
commercializzazione, dalla mancanza di una politica energetica vera
e propria. Ancora una volta si punta sul costo del lavoro visto
come costo del personale, seguendo anche in questo caso un
indirizzo che punta a riversare sui lavoratori i costi degli errori
dei governi e dei gruppi dirigenti dell'industria italiana. È un
indirizzo che non può essere accettato, in particolare dalle forze
che fanno diretto riferimento agli interessi dei lavoratori,
soprattutto se si osserva che nell'81, a fronte di spese per il
personale per £ 2.265 miliardi, ci sono stati oneri finanziari per
£ 1.636 miliardi. È quello finanziario il primo punto di attacco
per un risanamento della siderurgia italiana, non certamente quello
del personale.
Un ultimo ordine di considerazioni riguarda poi il futuro della
Cogne, perché dopo mesi e mesi di continue assicurazioni sul
mantenimento dei livelli di occupazione fornite dai dirigenti della
SIAS - adesso Nuova SIAS - a organizzazioni sindacali, a forze
politiche, all'opinione pubblica in tante sedi, veniamo ad
apprendere da questo pro-memoria dell'11 settembre, che alla Cogne
si avranno 1173 posti in meno rispetto al 30 giugno 1981, cioè
oltre 1300 rispetto al dato occupazionale del 31 dicembre 1980.
Invece di una ristrutturazione che porti verso lavorazioni capaci
di produrre maggior valore aggiunto, con una frase che prima era
detta a mezze parole ma che poi è stata aggiunta in fondo ad un
pro-memoria, si cancellano o si riducono, senza capire bene dove,
come, quando e perché, gli impianti di finitura e trattamento degli
acciai da costruzione della Cogne. È questa la maggiore
verticalizzazione di cui ci hanno parlato per anni gli attuali
dirigenti della Nuova SIAS, se - come sembra - si vogliono mandare
alla Breda circa 120 mila tonnellate di acciaio da costruzione per
le finiture? Quale ruolo si vuole assegnare alla Cogne? Il progetto
ambizioso - ambizioso è una parola usata dall'Ing. Liberati - dei
dirigenti della Nuova SIAS è forse quello di salire sempre più su
nella piramide degli acciai speciali, fino a fare quantità sempre
più trascurabili di acciai superlegati ma con poche centinaia di
dipendenti? Se i dirigenti della Nuova SIAS, che non amano sentirsi
definire padroni, ma vogliono essere considerati dei tecnici, hanno
veramente a cuore il futuro delle loro aziende, si impegnino anche
loro, ma stando dalla parte dei lavoratori e non accettando
decisioni ed opzioni continuamente variabili e chiaramente
verticistiche. Forse - vogliamo sperarlo - neanche loro conoscevano
fino a poco tempo fa quali erano gli obiettivi finali di questi
piani, visto che hanno firmato un mese fa un accordo aziendale che
garantiva il mantenimento dei livelli di occupazione. Chiediamo
anche il loro impegno, altrimenti dovremo dare un giudizio
chiaramente negativo.
Per concludere, è necessario respingere gli orientamenti oscuri
e quelli sbagliati di questo aggiornamento del piano Finsider con
un largo schieramento di forze politiche e sociali, che non lasci
isolate le organizzazioni dei lavoratori; occorre ribaltare la
logica repressiva del piano a chiarire le equazioni ancora lasciate
nel vago; a questo scopo un loro peso possono averlo un
pronunciamento chiaro, in senso negativo, del Consiglio regionale e
l'impegno delle forze politiche e sociali della Regione. Occorre
battersi per avere un piano per la siderurgia che punti alla difesa
degli interessi di fondo delle industrie del paese salvaguardando i
livelli occupazionali. Ogni altra scelta sarebbe a nostro giudizio
perdente e particolarmente grave per la nostra Regione che in pochi
mesi ha visto cadere l'occupazione industriale dal 37% al 32%, non
abbiamo ancora dati precisi ma lo vedremo con il prossimo
censimento a quale livello sia scesa di questi tempi.
Nell'esprimere il nostro parere favorevole, consegneremo alla
Presidenza una copia dell'o.d.g. e vorremmo invitare le altre forze
ad impegnarsi a fondo per difendere il futuro della Cogne e
dell'occupazione industriale in Valle.
Presidente
- Ha chiesto di parlare il Consigliere Martin,
ne ha facoltà.
Martin
(UVP)
- Siamo oggi riuniti per esaminare il
piano quinquennale 1981-1985 predisposto dalla Finsider e
riguardante la siderurgia a partecipazione statale. Questo piano
riguarda da vicino anche la Cogne, stabilimento per il quale è
previsto un ridimensionamento sia in termini di produzione che di
mano d'opera impiegata. Con la chiusura dei forni Martin - di cui
non sono titolare del brevetto ma purtroppo solo un omonimo - alla
Breda di Sesto S. Giovanni, è previsto che la Cogne fornisca acciai
allo stato di lingotti a questo stabilimento, riducendosi sempre
più a semplici attività fusorie che naturalmente sono quelle più
povere rispetto al profilo economico.
Un altro aspetto preoccupante del piano presentato è costituito
dal fatto che non si intravede un deciso indirizzo verso gli acciai
inossidabili, le valvole, gli utensili e i rapidi; è vero che il
piano prevede per questi acciai un aumento di ca. il 60%, ma si
deve considerare che essi hanno rappresentato nel 1980 solo il 15%
e che nel 1985 rappresenteranno il 25% dell'intero prodotto della
Nuova SIAS. Ci pare di poter affermare che è ancora troppo poco per
poter parlare di verticalizzazione del prodotto alla Cogne. Siamo
d'altronde convinti che solo una maggiore specializzazione dello
stabilimento in termini sia di colato che soprattutto di prodotto
finito, possa rendere competitivo lo stabilimento di Aosta rispetto
agli altri stabilimenti del gruppo che, a differenza del nostro,
dispongono di impianti tecnologicamente più avanzati. Una conferma
in tal senso che si legge anche nel piano presentatoci, è stata
espressa dai dirigenti della Nuova SIAS nell'incontro di venerdì
scorso delle forze sindacali con i Capogruppo del Comune di Aosta e
della Regione, quando il Presidente della società ha dichiarato che
gli acciai da costruzione basso legati sono più economicamente
producibili con il ciclo integrale e sono stati portati a Piombino
che dispone di convertitore di ossigeno di 100 tonnellate, contro
le sole 50 tonnellate dei convertitori di Aosta.
Da qui la necessità di chiudere l'acciaieria di ossigeno e
l'altoforno di Aosta. Mi chiedo allora come mai all'inizio degli
anni '70, quando è stato messo in funzione l'LD, l'acciaieria
d'ossigeno, non sono stati fatti questi conti da quei dirigenti che
alcuni anni dopo hanno lasciato la Cogne per la porta e, dopo
essere passati per la Fiat, stanno ora ritornando, per così dire,
dalla finestra. Il problema della verticalizzazione e della
specializzazione del prodotto, abbandonato negli anni '70 quando
l'LD si puntò tutto sulla quantità a scapito della qualità,
riemerge nuovamente in tutta la sua drammatica evidenza, anche
perché se è pur vero che importiamo il 30% di acciai speciali, è
anche vero che in conseguenza - prima - a politiche aziendali
perseguite negli anni '70 e - poi - alla successiva crisi
dell'E.G.A.M., questo tipo di mercato è stato occupato da altri
produttori italiani e soprattutto da altri produttori stranieri.
Per cui si tratta di ricominciare per la Cogne una politica più
qualificata di marketing e di commercializzazione del prodotto, che
- ammesso che questo piano non passi - è estremamente difficile,
soprattutto in un periodo in cui la Cogne non si chiama nemmeno più
come tale. Questo del nome è un altro dei problemi che pur non
essendo specificatamente oggetto dell'esame che stiamo trattando, è
di estrema importanza perché il nome Cogne ha sempre significato
qualità, competenza e garanzia, ed è quindi con questo nome che va
affrontato il rientro sui mercati nazionali ed esteri, per la città
di Aosta in special modo questo nome assume un significato
particolare. Chiederei quindi al Consiglio di pronunciarsi su un
eventuale intervento da farsi presso i dirigenti della Nuova SIAS,
e se necessario anche presso il Ministero delle Partecipazioni
Statali, per riottenere la denominazione primitiva della società;
penso che questo sia possibile perché, come ci ha detto l'Ing.
Liberati anche i dirigenti della Nuova SIAS hanno tutto l'interesse
perché questo nome ritorni ad essere il nome dell'azienda
capofila.
Uno degli obiettivi del piano Finsider è il recupero
dell'efficienza degli impianti in termini di produttività e di
utilizzo degli stessi onde raggiungere buoni livelli di produzione
a costi competitivi.
È senza dubbio una strada che non solo l'azienda siderurgica ma
qualsiasi altra dovrebbe prefissarsi, perché è fuori dubbio che la
competitività di un'azienda è indispensabile per la propria
esistenza. Il problema dell'importanza di questo fattore è
condiviso attualmente da tutti, anche dal Sindacato, specie in un
momento come l'attuale, caratterizzato da una domanda sempre più
scarsa e dalla crescita di una concorrenza sempre più agguerrita.
Il Sindacato ha capito gli errori del passato, quando le parole
produttività e professionalità erano da considerare tabù, ha capito
certi errori commessi all'atto dell'inquadramento unico, dove
importanti categorie di lavoratori, non sentendosi tutelate, si
sono allontanate sempre più dal Sindacato, costituendosi in forme
associative che non sono, come si vorrebbe far credere, delle
associazioni corporative, bensì delle associazioni che vogliono
semplicemente riconosciuta la propria professionalità ed i propri
diritti, e verso le quali finalmente anche i partiti politici si
stanno muovendo, proponendo la modifica di un articolo del Codice
Civile per riconoscerne la presenza.
Siamo quindi tutti d'accordo sul recupero dell'efficienza, ma
non siamo d'accordo quando questa significa - come nel piano
propostoci - solo la riduzione del personale addetto; può essere
che in certi settori ci sia un eccesso di mano d'opera, o che in
altri, dopo l'introduzione di attrezzature e di macchine più
sofisticate, si possa ridurre una parte del personale aumentando
contemporaneamente la efficienza dell'impianto e la qualità del
prodotto, ma ci rifiutiamo di credere che una maggiore efficienza
degli impianti passi esclusivamente attraverso una pura e semplice
riduzione del personale. Non ci è dato di sapere quante unità in
meno sono previste ad Aosta, perché nel piano sono solamente
riportate le cifre previste per tutto il gruppo, che sono stimate
in 9158 addetti in meno nell'arco di 5 anni. Il Consigliere Tamone
mi dà adesso un appunto dove si dice che le persone valutate in
meno per Aosta siano circa 1200, come fra l'altro ci è stato
affermato dal Presidente della Nuova SIAS nell'ultimo incontro
avuto con i Capigruppo, senza contare naturalmente tutte le persone
che in questi anni se ne sono andate in pensione e che non sono mai
state sostituite.
Questa riduzione del personale non può essere accettata dalla
Regione Valle d'Aosta; l'industria valdostana è in crisi, le
fabbriche della bassa valle ogni giorno affrontano problemi di
sopravvivenza e i giovani stentano sempre più a trovare un lavoro.
Non è possibile continuare ad incrementare in modo abnorme il
terziario, l'unico settore che ancora assuma del personale. Pur
essendo un fautore del potenziamento del turismo, dell'agricoltura,
dell'artigianato, pur apprezzando gli sforzi compiuti
dall'Amministrazione regionale in questi settori per lanciarli
definitivamente in quanto hanno delle buone prospettive nella
nostra Regione, ritengo sarebbe una catastrofe togliere alla Cogne
1200 posti di lavoro che non vedo come possono poi essere
recuperati. Non nascondiamoci poi le insidie che con l'attuazione
di questo piano potrebbero ancora derivare in un prossimo futuro
con il probabile inserimento della Teksid, in quel momento
probabilmente ci sentiremo dire che per il benessere del gruppo
sarà indispensabile effettuare altri tagli all'occupazione. Sotto
questo aspetto quindi il piano va respinto e va rivisto perché non
può non tenere conto che in Valle d'Aosta l'unica azienda di una
certa dimensione è la Cogne e che non siamo compresi nel famoso
triangolo industriale dove si cambia posto di lavoro con una certa
facilità - anche se per la verità questa facilità viene sempre meno
- per cui una riduzione dello stabilimento significherebbe
inevitabilmente una flessione anche all'esterno dell'azienda.
Infine per quanto riguarda i problemi energetici, pur
apprezzando quanto si sta facendo all'interno dello stabilimento di
Aosta, riteniamo - anche se nel piano non se ne fa una menzione
particolare - che occorra come Regione intervenire al più presto al
fine di prevedere il prolungamento del metanodotto fino ad Aosta;
lo stabilimento siderurgico ne ricaverebbe un apporto determinanti
in fatto di costi e di qualità del prodotto. Ritengo sia giusto
apportare critiche costrittive al piano e fare tutto quello che è
in nostro potere per far vivere questo stabilimento, nei cui
reparti sono passate già alcune generazioni di valdostani che hanno
tratto dei benefici dal lavoro svolto e che hanno reso possibile
migliorare le condizioni di vita in Valle d'Aosta. In tal senso
chiedo al Presidente della Giunta ed all'Assessore all'Industria un
preciso impegno per tradurre in progetto quello che oggi forse è
solo a livello di intenzione e che è in grado di apportare notevoli
benefici alla città di Aosta ed alle zone vicine.
Per concludere, il mio giudizio e quello del mio movimento sul
piano presentatoci sono negativi. Ci auguriamo che questo venga
rivisto anche tenendo conto dei suggerimenti che scaturiranno dal
dibattito odierno e soprattutto del patrimonio umano rappresentato
dalle maestranze della Cogne che da sempre sono state addestrate
per produrre acciaio di qualità, da tutti riconosciute come
altamente qualificate, per cui sarebbe veramente mostruoso non
utilizzarle completamente.
Presidente
- Dopo l'intervento del Consigliere Tamone è
stato distribuito l'o.d.g. presentato dai Consiglieri dell'Union
Valdôtaine e dell'Union Valdôtaine progressiste. Mi viene ora
consegnata la fotocopia dell'o.d.g. annunciato dal Consigliere
Mafrica e sottoscritto dai Consiglieri del Gruppo Comunista.
Ha chiesto di parlare il Consigliere Pedrini, ne ha facoltà.
Pedrini
(IPLI)
- Signor Presidente, colleghi, devo
fare subito una brevissima premessa che è anzitutto quella di
essere stato veramente spiacente venerdì scorso di non essere
presente alla riunione dei Capigruppo in quanto precedentemente
impegnato fuori Valle da impegni inderogabili. Sono spiacente per
due motivi: primo, perché il nuovo progetto quinquennale della
Finsider mi ha lasciato tremendamente scioccato; il secondo, perché
avrei voluto dire ai dirigenti della SIAS-Cogne - chiamiamola
ancora così per un momento - quello che pensavo e penso tutt'ora.
Devo fare una piccola premessa - come dicevo - oltre quella di
prima e cioè che il PLI aveva chiesto ed ottenuto un colloquio fra
lo staff della SIAS-Cogne diretto dall'Ing. Adani e, da questa
parte, un gruppo di tecnici, liberali, indipendenti e sindacalisti,
che avevano posto in quell'occasione delle domande ben precise di
quanto si andava svolgendo intorno a questo problema. Le risposte
erano state estremamente chiare e precise e ci era stato detto
dall'Ing. Adani in persona - che guidava lo staff dirigenziale
della Cogne - che ci sarebbe stato questo nuovo movimento ma che
comunque la Cogne ne sarebbe uscita come la primaria società del
Gruppo e sarebbe stata alla testa di tutte le altre società.
Bisogna anche chiarire bene i problemi, altrimenti facciamo della
demagogia come spesso succede e come anche qua ho sentito fare:
l'ing. Adani ha detto che non avrebbe proceduto ad alcun
licenziamento, fermo restando il tempo del 31 dicembre 1981, che
nello stesso tempo non si sarebbe proceduto alla Cassa Integrazione
se non per qualche giorno per casi eccezionali, ancora da venire, e
che quindi la situazione del momento - parlo del mese di luglio
prospettata sino al 31 dicembre 1981 - non era così come Radio
Scarpa aveva detto, ossia 500 licenziamenti - con questo non è che
noi li accettiamo - si parla di 5 anni e non di domani. Non è detto
che non ci dobbiamo preoccupare, ma vorrei solo che si ponesse il
problema nei suoi giusti binari e non si facesse della bassa
demagogia perché sappiamo benissimo - non come diceva il
Consigliere Mafrica che "solo" la Cogne è in questa situazione, che
"solo" il nostro Governo ci porta a questo - che questa crisi non è
solo della SIAS-Cogne o della Finsider, ma di tutta l'Europa, direi
di tutto il mondo. Con una certa differenza, che noi abbiamo avuto
proprio per risanare determinate aziende, perché è ora di dire che
certa gente, che va a timbrare al mattino e poi alla sera, senza
fare un minuto di lavoro, è tempo che si metta a lavorare. Abbiamo
visto l'esempio inglese dove sono state prese certe disposizioni
che servono a far progredire le aziende, a dare un pezzo di pane
sicuro ai lavoratori e non per mantenere i cosiddetti "fagnani"
tipo quello che ha detto "buffone", che sono legati con la palla al
piede all'azienda, che non rendono niente e che portano via
veramente il pane agli altri lavoratori, questa è la verità ed
hanno ancora il coraggio di dire "buffoni"! Gente di malaffare che
solo vive nella speculazione sulle spalle altrui. È ora che queste
cose si dicano e che qualcuno le sappia, perché dobbiamo tirarci su
non solo le mutandine, se vogliamo veramente che la Cogne prosegua,
ma tutto il resto, e far sì che si possa camminare con un piano di
programmazione che porti a qualcosa di concreto.
Diceva qualcuno: "desideriamo una produzione qualificata". È
giusto ed onesto, siamo per una produzione qualificata, la Cogne in
modo particolare è un'azienda tremendamente preparata di fronte a
tutti gli altri complessi per una produzione qualificata. A quanto
pare invece siamo sottesi, a noi era stato assicurato che Piombino
non sarebbe entrata nel gruppo della Fiat e che in seno alla Cogne
sarebbero state date nuovo lavorazioni, ma questo non ci risulta.
Ne prendiamo atto, lo denunciamo pubblicamente, così come abbiamo
avuto il coraggio di dire pubblicamente che abbiamo cercato di
difendere con competenti e tecnici - ma senza demagogia e
sbandieramenti di bandiere di un coloro o dell'altro - un qualcosa
che ci stava veramente a cuore: la posizione dei nostri lavoratori
valdostani. È evidente che se quello che a noi è stato detto e
promesso, non viene mantenuto, le nostre posizioni sono allineate
perfettamente sull'o.d.g. presentato dall'Union Valdôtaine, perché
questo ha da farsi. Ripeto che avrei voluto essere presente venerdì
per dire queste cose di fronte alla gente che con noi aveva preso
determinati impegni, per avere almeno la soddisfazione di far loro
ingoiare il rospo e fare dire loro che non erano persone né
corrette né tecniche, come si deve essere quando si afferma una
cosa. Le vie della politica sono come quelle del Signore, infinite,
quindi si possono non capire o non accettare, ma diciamo intuire e
vedersele poi prospettate; questa è la realtà del fatto e su questo
noi siamo d'accordo.
Siamo per lo sviluppo della Cogne, per il mantenimento dei posti
di lavoro, per fare qualcosa tecnicamente valido perché l'acciaio
della Cogne che è conosciuto in tutto il mondo, possa continuare ad
avere il suo prestigio. Siamo - come ha detto bene il Consigliere
Martin - per lo sviluppo e la costruzione immediata di quel
progetto all'ILSSA Viola di Pont St. Martin, siamo per tutto quello
che in realtà riteniamo sia giusto fare al di fuori della
demagogia, del far credere che tutte le cose hanno un certo colore
mentre non è vero, di coprire coloro che non producono ma cercano
solo di rovinare le aziende e coloro che per mezzo della politica
vogliono arrivare al potere proprio portandoci a questi risultati.
Sono cose ormai provate e chiarite che non voglio citare proprio
per non fare demagogia, le stiamo vedendo anche in altri paesi
europei. Ritengo che il Presidente della Giunta si darà da fare
sicuramente sotto tutti i profili - con Commissione o senza - ma
una cosa è certa: la voce del Consiglio regionale deve essere
portata e sentita in campo nazionale dal Consiglio dei Ministri
intero con il suo Presidente.
Questo è quanto noi liberali auspichiamo e chiediamo.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI) -
Viene difficile a questo punto esternare
la posizione del proprio partito, senza ripetere quanto i
precedenti oratori hanno già detto.
Ci ha meravigliato che in apertura di dibattito su questo
importante problema, in considerazione delle varie posizioni emerse
dai dibattiti che hanno preceduto questa riunione consiliare, non
ci sia stata una relazione o un intervento di un rappresentante
della Giunta per esternare la posizione del Governo regionale in
merito. Dico questo perché diverse sono le posizioni delle forze
politiche attualmente in esecutivo regionale, per cui avremmo
gradito, al di là dell'intervento del Consigliere Tamone - che fra
l'altro sotto molti aspetti è condiviso - un elaborato da parte
della Giunta con il quale rendere ufficiale la propria
posizione.
Detto questo, ritengo che siamo giunti al principio della fine.
L'esposizione del Consigliere Tamone è direi emblematica se
rapportata con delle documentazioni e noi come PSDI ci dichiariamo
contrari a questo piano quinquennale Finsider che ci preoccupa
soprattutto per l'assenza di proposte concrete e di strategie per
quanto riguarda il futuro della SIAS in particolare e più in
generale la siderurgia italiana e di come la Finsider andrà a
collocarsi in questo ambito. Sia quello che ha detto il Consigliere
Tamone, sia i dati che ha posto alla nostra attenzione il
Consigliere Mafrica, confermano quanto ho appena detto e cioè che
non si possa intravedere una linea chiara sulla strategia della
Nuova SIAS e della Finsider; infatti in tutti i documenti, i piani,
che ci sono stati presentati, vi erano sempre dei dati diversi,
quando non erano contradditori fra loro. Non possiamo intravedere
il futuro della SIAS perché quando si è in ritardo sul mercato,
quando si è persa una quota di mercato come di fatto è avvenuto per
la Cogne, quando si esce da una piazza, è assai difficile
rientrarci, per cui tutto il ritardo accumulato dalla Cogne -
adesso Nuova SIAS - su quella che era l'offerta della stessa per la
richiesta del mercato, chiaramente crea grossi problemi per
l'avvenire dello stabilimento e della Finsider in genere. Inoltre
appare evidente che si sia voluto risolvere questo problema
licenziando personale, favorendo il prepensionamento, non
effettuando il turn-over. Di fatto non è stato detto a che livello
sono effettuati i tagli di personale, se a pagare ancora una volta
saranno i più deboli, le categorie all'interno della Finsider e
Nuova SIAS; non sappiamo ancora quante unità lavorative dei vari
settori, tra gli amministrativi, gli specializzati, gli operai,
vengono a questi tagli, che è invece questione di rilevante
importanza per la gestione ed il mantenimento di questi posti di
lavoro, perché la Giunta in base a questi tagli dovrà con
un'adeguata programmazione creare nuovi posti di lavoro. Non ci è
ancora dato di sapere quanti sono i pre-pensionamenti; si parla che
questi tagli saranno resi indolori tramite i pre-pensionamenti, che
a quel che ci risulta non sono più di 3-400, quindi da dove saltano
fuori le altre 800 unità lavorative che il Piano Finsider pensa di
tagliare qui alla Nuova SIAS? Ma il fatto più preoccupante è che i
tagli vanno a mettere in crisi le piccole industrie, le imprese
artigiane, perché di fatto i pre-pensionamenti vanno ad
incrementare quel fenomeno, già grave di per sé stesso, del lavoro
nero che sta mettendo in grosse difficoltà le piccole industrie,
soprattutto quelle artigiane. Ed ancora una volta ci siamo resi
conto che a pagare sono sempre i lavoratori, oggi forse più che
mai, anche perché stanno pagando per un'errata politica fatta dai
loro Sindacati, che hanno perso di credibilità, favorendo - come ha
detto il Consigliere Martin - il crearsi di organizzazioni autonome
che anziché tutelare i lavoratori nei loro interessi, li rendono
più vulnerabili. Oggi più che mai si deve insistere per una
rivalorizzazione dell'uomo, che forse fino ad oggi è stato
considerato un oggetto di produzione da queste grosse industrie
nelle catene di montaggio, e non il soggetto - che deve invece
tornare ad essere - protagonista della crescita civile, democratica
e sociale del nostro paese. Forse è la prima volta che ci troviamo
a discutere un problema di così grossa portata, ed infatti ieri per
la prima volta un Ente locale - ci sono state riunioni dei Sindaci
interessati a questo piano Finsider - si è riunito per discutere
questo problema.
Ci stupisce che si voglia questo parere e ci chiediamo il
perché: per avere dei suggerimenti, per poi discuterli e magari
accettarli, per andare a trovare assieme le soluzioni, oppure per
addossare le responsabilità proprie dell'Ente locale in questo
problema? Questa è una cosa che effettivamente ci fa pensare e non
siamo riusciti a capirne la ragione. Riteniamo che per quanto
concerne la questione della Nuova SIAS - la vecchia Cogne - si
debba tener conto, soprattutto a livello umano, di quanto ha pagato
la Valle d'Aosta in termini sociali, per questo insediamento
industriale. È chiaro che tutti i posti di lavoro a partecipazione
pubblica creano dei costi sociali a cui certamente l'Ente pubblico
non può sottrarsi. Ebbene ritengo che forse la nostra Regione
sarebbe anche d'accordo nell'accollarsi questi oneri sociali per il
mantenimento dei posti dei livelli occupazionali, ma che se la
Giunta dovesse prendere questo indirizzo, dovremmo discutere
esclusivamente dei costi sociali e non porre la questione in
termini clientelari, perché le industrie a partecipazione statale
sono diventate dei veri e propri carrozzoni che servono a collocare
questa o quella persona nei Consigli di Amministrazione. Detto
questo, e annunciando che anche il PSDI presenta un'o.d.g. nel
quale ci dichiariamo disponibili ad accettare modifiche e
suggerimenti, ed eventualmente a cercare un'intesa per fare
un'o.d.g. comune con altre forze politiche, vorrei fare una
considerazione: dalla nostra Regione esportiamo capitale - lo
abbiamo letto sui giornali all'inizio dell'anno, ca. 400 miliardi -
esportiamo energia, abbiamo la capacità produttiva, propria della
tradizione del popolo valdostano; mi chiedo allora cosa ci manca
per poter essere autosufficienti, per non essere più succubi della
mannaia, del ricatto per il mantenimento dei livelli occupazionali
oggi alla Finsider, ieri alla Dolfra e prima ancora ad altre
aziende. Forse ci manca una seria programmazione, forse manca la
volontà di calarsi nella realtà dei problemi di chi non trova
un'occupazione, di chi vede in pericolo il proprio posto di lavoro,
di chi si trova tutti i giorni a combattere contro il lavoro
nero.
Presidente
- Il Consigliere Minuzzo ha annunciato un
o.d.g. del PSDI, che viene distribuito in questo momento; sono così
tre gli o.d.g. presentati in sede di discussione generale.
Ha chiesto di parlare il Consigliere Lustrissy, ne ha
facoltà.
Lustrissy
(DP)
- Dopo l'accusa di Sette del marzo
scorso allo Stato, al quale veniva addebitata la responsabilità
grave di aver creato una situazione ingovernabile nel settore della
siderurgia in seguito alla mancata attenzione della crisi profonda
che investiva tale settore, nei confronti del quale invece in
questi ultimi anni si erano realizzati interventi nei paesi della
Comunità europea, ci troviamo finalmente - a livello di Consiglio
regionale - a discutere di una proposta di intervento che trae le
mosse da questa situazione organizzativa e finanziaria di grave
crisi in cui si trova il settore nel nostro Paese. Si tratta di
crisi che ha messo in una situazione precaria non solo tutta
l'attività industriale, ma che - come denunciava anche ieri la CISL
nel suo convegno di Pesaro - ha coinvolto anche il corpo sociale,
per cui il Sindacato oggi si trova preso in un giro di
contraddizioni dal quale è difficile uscire senza un esame chiaro e
sereno dei motivi profondi che hanno determinato la crisi nella
quale ci troviamo.
Non è da oggi che il Consiglio regionale ha preso in esame
questa situazione almeno per quanto riguarda l'industria che ci sta
più a cuore, che è quella della Cogne. Nel marzo scorso abbiamo
avuto un incontro con i dirigenti di questa società, quando ancora
non era denominata Nuova SIAS, ed anche in quella sede si
lamentavano i gravi ritardi e le carenze di intervento da parte
dello Stato, che non solo avevano imposto una ristrutturazione del
piano di intervento, ma per carenze di fondo non si poteva
procedere neppure nella strutturazione così ridimensionata. Infatti
l'azienda stava autofinanziando la propria ristrutturazione
interna, per cui ancora più grave è oggi la denuncia che Sette,
Presidente dell'IRI, faceva alcuni mesi fa allo Stato, di questo
torpore, di questa inerzia nei confronti di un settore così
gravemente provato. Oggi, di fronte a questa richiesta che ci viene
inoltrata per le vie brevi - non si sa bene come - da parte del
Ministro competente, ci troviamo qui ad esprimere un giudizio su
questo piano della siderurgia per quanto riguarda l'industria a
partecipazione statale. Non sappiamo bene se questo parere così
richiesto in maniera informale, senza per altro seguire le
procedure della 675 che sono abbastanza chiare, venga fatto solo
per sollecitare l'avallo dell'Amministrazione locale o della
Regione ad un piano finanziario, oppure si tratta di qualcosa di
più e cioè di un processo di ristrutturazione che coinvolge
persone, cose e mezzi, di fronte al quale gli Enti locali hanno
delle responsabilità. Ebbene, noi speriamo che la nostra
sollecitudine nell'esprimere le nostre osservazioni e
determinazioni sul piano che ci viene oggi sottoposto, siano tenute
nella dovuta considerazione là dove si dovrà poi assumere il
provvedimento definitivo.
Dall'esame dei documenti che ci sono stati trasmessi appare
evidente che le cose che da un anno si vanno dicendo - da Sette in
poi - sono di una tale limpidità che non vale la pena di
soffermarci sulla dimensione internazionale della crisi
dell'industria siderurgica. Purtroppo nel nostro paese c'è sempre
questa abitudine di spostare il discorso lontano, e sarebbe troppo
facile ed assolutorio ignorare la gestione delle aziende che hanno
operato nel settore in termini critici, e limitarsi solo a
lamentare dei mali e ad attribuirli ad una crisi internazionale che
ci vede coinvolti e di fronte alla quale siamo impreparati a
coglierne gli aspetti significativi per uscirne. Allora dobbiamo
vedere cosa succede all'interno di questo stabilimento che opera da
anni in Valle d'Aosta per concludere che da molti anni - o forse da
sempre - la Cogne è gestita da gruppi di potere che ne hanno
sfruttato la potenzialità produttiva prevalentemente per costruire
delle posizioni personali e per distribuire posti ben remunerati,
che ben conosciamo. Presentata come una razionalizzazione del
settore, la fusione della Nuova SIAS - così com'è avvenuta - si è
risolta in un appesantimento burocratico, una duplicazione di
funzioni ed un notevolissimo aumento dei tempi decisionali. Si sono
prese una serie di industrie che funzionavano male, senza andare a
vedere bene il perché, e le si sono messe assieme sperando che
funzionassero meglio. Tale fusione ha rappresentato il prevalere di
un gruppo su un altro, risolvendosi nel trasferire a Milano le
ultime parvenze di un potere decisionale che è rimasto troppo
spesso assente dalla valle d'Aosta. Quando si parla di assenteismo,
si dimentica l'assenteismo direzionale che in alcuni casi direi è
permanente e totale. Noi ci auguriamo proprio, ed è questo uno
degli aspetti positivi delle dichiarazioni fatte dal Ministro De
Michelis, che la valutazione dei dirigenti e la verifica del loro
operato - come ha promesso di fare - trovi puntuale attuazione
affinchè si vadano a ricercare all'interno di queste
organizzazioni, le vere responsabilità. Queste considerazioni non
derivano da uno spirito polemico rivolto a priori contro l'intera
categoria dei dirigenti, tra essi ci sono anche tecnici di valore
che vengono utilizzati per mandare avanti gli impianti, ma spesso
sono tenuti all'oscuro dei piano aziendali e quasi mai consultati
per la formulazione dei programmi. La polemica soprattutto è
rivolta contro quei dirigenti che sono arrivati ai loro posti per
dignità di stirpe o per meriti di clientela, e che nonostante
errori ed incapacità manifeste, continuano a rimanere a loro posto,
costituendo la prima ragione della scarsa efficienza aziendale e
della relativa bassa produttività. I napoletani, parafrasando i
latini, avevano coniato un detto: "quando u' pesce fete, fete
u'cape", per cui vale proprio la pena di andare dentro il problema
per vedere di mettere ordine anche a questa situazione caotica che
poi si rivela in una disfunzione totale di tutta l'organizzazione.
Constatiamo di conseguenza che nello stabilimento subentra una
perdita di motivazione a tutti i livelli, soprattutto dovuta a
questo assenteismo, e nel considerare l'involuzione della
situazione aziendale si deve purtroppo constatare che non sempre
noi, come Amministrazione regionale, abbiamo brillato per presenza,
nello stabilire un confronto organico e col Governo e col Ministero
competente delle Partecipazioni Statali.
Quando nel '77 noi democratici popolari chiedevamo che la Cogne
venisse salvata nella sua integrità, paventavamo, come purtroppo
sta avvenendo, che lo smembramento dell'unità produttiva e la sua
ricomposizione in più vasti organismi significasse una
dequalificazione del prodotto in uscita dallo stabilimento di
Aosta, con una crisi conseguente occupazionale destinata ad
incidere nella limitatezza della nostra Regione in modo drammatico,
che oggi si ripropone in quei termini abbastanza gravi della caduta
occupazionale dei 1200-1500 posti di lavoro, tant'è che non siamo
ancora in grado oggi di valutare appieno questa situazione. Le
ipotesi di produzione e ristrutturazione presenti nel piano
Finsider sono scarsamente attendibili proprio perché costruite su
informazioni trasmesse da quei settori in gran parte responsabili
della scarsa efficienza. I dati in genere non sono mai stati
raccolti né sono stati discussi coi tecnici e i quadri di
stabilimento, che per quanto riguarda la Cogne sono l'ultima
garanzia della qualità del prodotto. Quindi neghiamo la validità
dell'analisi sul piano produttivo ed organizzativo, perché non ci
si è avvalsi dell'esperienza presente nell'industria, anzi il più
delle volte si è cercato di ignorarla. Allora che senso ha
presentarsi di fronte alla reale crisi economica, finanziaria e
commerciale di portata internazionale, con proposte di
ristrutturazione approssimative quali quelle che ci sono state
sottoposte? Tanto per dirne una: da una parte si propone una
ristrutturazione per la Cogne, di forni ad alto consumo di energia,
nello stesso tempo si denuncia la grave situazione energetica, cioè
la Cogne diventerebbe estremamente tributaria e carente di energia,
ma non si fa niente per considerare tutta la potenzialità
produttiva della Cogne nella sua globalità, ovvero impianto
siderurgico ed impianti elettrici, che sono poi quelli che potranno
dare alla Cogne la capacità e l'energia necessaria per portare
avanti un piano di ristrutturazione del genere, che si basa
soprattutto sui costi dell'energia. E che altro? Sul piano
concorrenziale, oltre all'efficienza e la produttività, una parte
preponderante dei costi di produzione è rappresentata anche dal
costo dell'energia consumata in modo abbastanza massiccio da questi
nuovi impianti. Se il piano Finsider ha il principale scopo di
ottenere finanziamenti governativi in esso previsti, è un documento
che può essere considerato anche sufficiente, se si limita a quella
funzione; ma se deve essere inteso come una proposta di discussione
che va oltre il problema immediato e contingente del finanziamento,
potrebbe diventare accettabile solo dopo delle modificazioni,
perché così com'è - lo abbiamo detto tutti - non può essere
condiviso. E le considerazioni che seguono, esprimono alcune
proposte che vengono fatte nella speranza di poter migliorare una
previsione che non tiene sufficientemente conto di una realtà
locale come è la nostra.
Primo: la fusione della SIAS, Cogne e Breda è stata una manovra
abbastanza infelice che ha tolto un unico nome di prestigio dal
mercato che forse dava fastidio a qualcuno: quello degli acciai
speciali, quello della tradizione, quello della Cogne con la sua
presenza sul mercato internazionale. Il piano Finsider parla di 6
aziende: Cogne, Breda, SIAS; Tecnocogne, Sadea, Cerimet, in realtà
le aziende sono due, la Cogne e la Breda. Se voi vedete i dati che
ci vengono forniti, e occupazionali e produttivi, sono le due
aziende che all'interno di questo piano hanno la leadership sia
come occupazione che come produzione. Reparti di lavorazione sparsi
qua e là, uffici smembrati, sono tutti elevati a rango di società e
messi alla pari. Si potrebbe, con l'aggiunta di qualche
apparecchiatura, qualche pressa o tornio in più, nominare anche i
relativi Consigli di Amministrazione e allargare questa pletora
dirigenziale di nomina politica e governativa. Si otterrebbe forse
così un potenziamento del risultato che si vuole conseguire
fraudolentemente, di aumentare la piramide o il potenziale
dirigenziale, che è quanto vediamo prosperare nella SIAS. In realtà
l'esperienza ha dimostrato che, superate certe dimensioni, le
economie di scala che si dovrebbero realizzare sono completamente
annullate dall'elefantiasi burocratica che provoca in tempi anche
brevi, maggiori costi di quelli iniziali, soprattutto se
considerato che il male endemico di tutte queste organizzazioni
rimane e rimarrà sempre quello dell'organizzazione interna, le
relazioni industriali che sono gestite come sono gestite. Il
coordinamento previsto da un piano di comparto per gli acciai
speciali si deve attuare attraverso la fissazione di quote di
mercato da coprire e di obiettivi da raggiungere, sulla falsariga
di quanto fa la Comunità europea, lasciando poi alle aziende ed
alla loro individualità, capacità ed efficienza produttiva. Cioè si
devono fissare dei traguardi ed obiettivi con analisi ben più
accurate e più serie di quelle che vengono qui proposte; solo così
vari gruppi dirigenti avrebbero modo di confrontarsi con gli
obiettivi loro assegnati ed essere giudicati in base ai risultati
raggiunti. Nella Nuova SIAS sarà difficile sapere se il deficit
sarà procurato dallo Stabilimento di Aosta o da quello di Sesto S.
Giovanni, e sarà sicuramente impossibile sapere di quanto incida
sul deficit la vecchia SIAS, che era e rimane un organismo
esclusivamente burocratico. È assolutamente necessario che in
questo contesto venga mantenuto - individuando in ciò già una
proposta politica ed operativa - la Cogne quale società capofila
con la sua alta qualificazione di mercato. Secondo la soluzione
indicata dal piano Finsider, si prevede ancora di sviluppare il
settore fusorio dell'ex-Cogne, l'unico che sarà sempre sicuramente
in perdita a scapito della laminazione e finitura, anche se i
responsabili dell'azienda assicurano il contrario. In effetti
mentre è prevista la massima verticalizzazione del prodotto di
maggior pregio che tuttavia deve ancora trovarsi un mercato
adeguato e le cui possibilità di vendita sono in gran parte
teoriche, è prevista la eliminazione delle fasi intermedie e finali
degli acciai basso legati che costituiscono il grosso della
produzione ex-Cogne, e lo costituiranno ancora per alcuni anni
perdurando la situazione attuale. Ciò è detto molto chiaramente
anche tra l'altro a pag. 145 del fascicolo "Siderurgia Finsider",
dove si legge: "...ne è quindi derivata l'opportunità di realizzare
una forte integrazione con le acciaierie di Piombino, si stima che
la gamma di acciai legati realizzabile presso tali unità, possa
raggiungere la metà circa della produzione prevista per detto
raggruppamento. Ne consegue in tal caso un drastico
ridimensionamento dell'attività a livello di acciaierie e
laminazione della SIAS e della Teksid". È evidente quindi il
pericolo, dopo la chiusura delle acciaierie LD, di fermare anche
diversi treni di laminazione e le unità di finitura corrispondenti.
Allora mi domando cosa intendono realizzare coloro che chiedono una
maggiore integrazione con le acciaierie di Piombino, forse, data
l'estrazione di molti dirigenti, il trasferimento della Cogne in
Toscana? È invece necessario che rimangano ad Aosta, fino a quando
non saranno rimpiazzate dalle corrispondenti lavorazioni degli
acciai altamente legati, le unità di laminazione e finitura
esistenti oggi nello stabilimento. È chiaro che questo richiederà
qualche investimento aggiuntivo, il TAF ha raggiunto ormai i
vent'anni di marcia senza che vi siano stati fatti investimenti di
qualche rilevanza e fra poco sarà superato, c'è l'intenzione di
chiuderlo o di riammodernarlo?
Il piano quinquennale infine non prevede un concreto
potenziamento del settore commerciale al di là delle generiche
ipotesi. La ex Cogne ha sempre prodotto su ordine, quasi mai per i
depositi; se questo è opportuno per un'azienda a corto di capitale
che non può certo investire nello stoccaggio, impone d'altra parte
anche l'accettazione di ordini di qualità scarsamente considerabili
o redditizie. Occorrerebbe quindi cercare altri clienti,
utilizzatori degli stessi acciai che produciamo in quantità minima.
Questo impone di trasformare radicalmente il settore di vendita
della SIAS, che si limita oggi ad aspettare l'arrivo degli ordini,
per puntare invece su una rete di produttori capaci di conquistare
mercati sempre più vasti e interessanti.
A conclusione di queste brevi considerazioni, riteniamo che
questo piano se non altro deve meritare la dovuta attenzione e che,
se verrà emendato e corretto con i suggerimenti e le proposte che
sono state fatte un po' da tutti i Gruppi consiliari, può essere
accettabile, soprattutto tenendo presente che la questione più
grossa è sempre la riduzione dei posti di lavoro. Se vanno bene le
linee finanziarie del piano e le previsioni di investimento, è
necessario fare più attenzione ai disinvestimenti, bisogna vedere
nella logica di questa ristrutturazione come si può salvaguardare
la possibilità occupazionale. E se la riduzione dei costi di lavoro
avverrà per volontà altrui, contro la quale nulla potremo, la
subiremo come disgrazia, ma non saremo certo noi ad accettare una
proposta di questo tipo e cioè che in sostanza sia sufficiente una
riduzione dell'occupazione in quanto il discorso non può essere
ridotto semplicemente a questo. È chiaro che tutte le
ristrutturazioni hanno un alto costo e finanziario ed umano, ma
facciamo in modo che questo costo umano che deve pagare la Valle
d'Aosta sia un costo non così alto.
Riteniamo che se c'è la volontà di seguire questo indirizzo,
cioè di confrontarsi ancora con il Ministero competente, tramite
una Commissione consiliare, tramite il Presidente della Giunta,
allora va bene; ma ribadiamo che questo piano così come viene
presentato, non è accettabile per quelle critiche e osservazioni
che abbiamo fatto, per cui dichiariamo la nostra disponibilità
totale a rappresentare ed ad affiancare qualsiasi delegazione
politica o la Giunta, le organizzazioni sindacali, il Ministero
delle Partecipazioni Statali nella ricerca di una soluzione che
possa essere accettabile per la nostra Regione.
Presidente
- Ha chiesto di parlare il Consigliere Fosson,
ne ha facoltà.
Fosson
(DC)
- I piani Finsider così come si sono
evoluti in questi ultimi tempi - per lo stabilimento Cogne si
tratta di evoluzione in peggio - presentano allo stato attuale una
previsione di ridimensionamento dello stabilimento di Aosta, una
assegnazione a questo di prodotti più poveri con esclusione dei
prodotti altamente specializzati, senza d'altra parte indicare
nessun indirizzo verso la produzione di acciai speciali. Questi
piani si chiamano di razionalizzazione, perchè in effetti c'è la
necessità di razionalizzare, ristrutturare, modificare tutta
l'industria siderurgica nazionale a causa di una congiuntura
sfavorevole per la siderurgia che, come è stato detto, non è solo
nazionale, ma mondiale. Si tratta di un problema complesso che è
troppo vasto per essere affrontato in questa sede; noi assistiamo
da una parte ad una produzione di acciaio nazionale che non viene
venduta, e dall'altra ad un'importazione dall'estero di acciai, per
altro prodotti in Italia, ci sono anche fenomeni di vendite
sottocosto, dumping.
La Cogne quindi da una parte paga la congiuntura sfavorevole
della siderurgia mondiale, dall'altra paga errori - è stato detto e
ne conveniamo - di gestione non solo a livello dirigenziale, per
scelte tecniche, politiche e amministrative, ma anche a livello di
organizzazioni sindacali. E direi che questi due termini del
problema sono strettamente collegati: ad una gestione
amministrativa corretta e con le idee chiare corrisponde
necessariamente una risposta sindacale precisa. Quando l'una delle
due, o tutte e due, sono imprecise, si crea la confusione che si è
generata e gli effetti negativi dei quali stiamo pagando le
conseguenze.
La razionalizzazione del settore degli acciai può essere vista
sotto diversi aspetti: l'uno può essere quello di un risanamento
finanziario che rispetti leggi economiche ispirate magari al
liberismo, all'equilibrio dei bilanci. Il Consigliere Pedrini
accennava prima all'esempio inglese, alla Signora Margaret Thatcher
che sta portando avanti con fermezza una politica economica
ispirata alle tesi di Friemann classicamente liberiste, che ha
condotto a certi risultati positivi nel risanamento dell'economia,
ma dall'altra parte, oggettivamente, anche ad un aumento della
disoccupazione. È ovvio che non ci sono delle teorie economiche
perfette in grado di risolvere tutti i problemi, ma piuttosto c'è
l'uomo che sente di dover osservare i problemi non soltanto da un
punto di vista di una legge economica astratta precisa e perfetta.
Il problema nel nostro caso è proprio quello che ci tocca da vicino
qui ad Aosta; si tratta di razionalizzare tutto il settore della
siderurgia, ma a quali prezzi? Al prezzo della diminuzione di
1000-1500 unità lavorative, il che vuol dire far pagare questo
costo agli uomini che vivono nella nostra Regione ed a noi stessi.
Quindi se a questo si aggiunge il fatto che non si intravede per lo
stabilimento di Aosta una produzione orientata verso gli acciai
speciali, per la quale ad Aosta c'è il materiale umano -
chiamiamolo così - ci sono le maestranze, c'è la cultura e la
preparazione, ma ci si vuole orientare verso quella che qualcuno
definiva una carriera di infima qualità, ebbene noi avanziamo delle
forti perplessità.
Per concludere, invitiamo la Giunta ad impostare un dibattito
con il Governo, con i responsabili della politica economica e
siderurgica su queste linee: quella di dare alla Cogne di Aosta una
produzione qualificata, con particolare riguardo al problema
energetico che di questa deve essere - ed è di fatto - il supporto,
quindi ci trovano consenzienti le valutazioni sulle fonti di
energia sia idroelettriche, che possiamo reperire nella nostra
Regione, sia sul metanodotto, cioè su forme nuove di
approvvigionamento di energia a basso costo, sia poi soprattutto
nella linea del mantenimento - anche se questo sarà molto difficile
- dei livelli occupazionali.
Presidente -
Ha chiesto di parlare il Consigliere Nebbia,
ne ha facoltà.
Nebbia (PSI) -
Dall'andamento del dibattito mi pare di
rilevare una concorde valutazione nel respingere quanto il piano
Finsider prevede per lo stabilimento di Aosta, la Cogne, che si
riduce in sostanza ad una diminuzione di posti di lavoro in Valle
d'Aosta. Credo che su questo siamo tutti d'accordo, anche il nostro
partito si impegna come gli altri ad operare perché i cosiddetti
tagli non siano così pesanti perché in questo momento sarebbero
disastrosi non solo per l'economia, ma per la vita di tutti nella
nostra Regione. Però il dibattito mi pare sia piuttosto limitato in
tutti i sensi: primo, perché del piano Finsider ha sempre e solo
considerato i risvolti che a noi interessano obiettivamente di più,
ma che sono una conseguenza, e non sono state date delle
valutazioni sul piano in generale, se non qualche accenno fatto dal
Consigliere Mafrica. Bisogna anche dare una valutazione sulla
validità del piano, vedere se i presupposti illustrati nel
documento sono reali, e se le conclusioni di carattere generale
sono esatte. Forse non tutti i presupposti del piano sono da
condividere senza riserve, perché sono evidenziati molti aspetti, è
vero, ma molti altri si sono taciuti, comunque dobbiamo affermare
che finalmente il metodo della pianificazione - anche per un
settore specifico quale quello della siderurgia - è un metodo che
si sta avviando pur con tutti i dubbi, errori, intoppi connaturati
con le cose che si fanno. È vero che in questi ultimi mesi ogni 15
giorni, a quanto è stato detto - perché ai Consiglieri non è stata
data tutta la documentazione che è stata citata in questa aula - il
piano ha avuto delle modifiche, però è altrettanto vero che il
dibattito politico ed economico in Italia in questo momento è
all'apice della tensione; infatti - nessuno lo ha detto in questo
Consiglio - le scelte di piano saranno realizzate solo se avverrà
la ricapitalizzazione delle imprese e il rifinanziamento delle
stesse. Il piano lo dice più volte, lo ha detto ancora ieri il
Presidente dell'IRI Sette, perché diversamente tutto il settore
pubblico potrebbe avere un collasso dal quale probabilmente le
banche IRI non si salverebbero, per cui tutto il sistema economico
italiano si avvicinerebbe alla bancarotta. Credo che su queste cose
bisogna anche ragionare per valutare qual è il quadro entro cui
possiamo muoverci, perché condivido l'opinione espressa dal
Consigliere Lustrissy circa l'inanità della nostra azione, se
questa sarà simile a quella espressa quando si è trattato di fare
qualcosa per le miniere di Cogne: dichiariamo che certe scelte non
le accettiamo, facciamo degli o.d.g. e poi succede che le scelte ci
passano sopra la testa, la miniera di Cogne si chiude e per quel
che riguarda lo stabilimento della Cogne, si arriva ugualmente al
ridimensionamento. Dobbiamo chiederci invece se e cosa possiamo
fare per ovviare a questo inconveniente. C'erano state in
precedenza da parte del Consigliere Mafrica delle valutazioni che
non condividiamo, circa le azioni che il Governo italiano dovrebbe
fare per evitare la sub-alternità ad altri paesi, per affermare la
diversità italiana. Si è parlato di concorrenza sleale e
fraudolenta che mi ricorda per inciso il famoso detto del "destino
cinico e baro" che si affermava nei confronti della politica
italiana; occorre però evitare di cadere in una guerra dell'acciaio
simile alla guerra del vino. È vero che la politica estera italiana
e la politica economica del commercio estero italiano non hanno mai
brillato ed è vero che ca. 5000 miliardi all'anno di affari che le
aziende italiane non fanno, sono da attribuire alla incapacità
della politica nei confronti del commercio estero e delle strutture
fiscali e finanziarie a questo connesse, però bisogna fare scelte
precise, scelte di campo, nel senso di affermare o meno la nostra
appartenenza alla C.E.E. e di dire che la C.E.E. non è sufficiente
ma che si deve arrivare ad una Comunità politica e ad una
omogeneizzazione della legislazione, per evitare che ci siano zone
favorite ed altre sfavorite, non per effettivi meriti o demeriti,
ma per politiche protezionistiche eccessive. Non credo si possa
affermare che la guerra dell'acciaio si risolve con le politiche
protezionistiche, quando ormai sappiamo che l'industria
dell'acciaio come quella automobilistica, per altro verso, o come
altre industrie, sul tipo della tessile, sono così dette imprese
mature e che i paesi del terzo mondo sono ormai capaci di fare le
stesse cose che facciamo noi in modo migliore ed a minori costi. Si
tratta molto spesso di sfruttamento, ma non credo che i Giapponesi
ragionino in questo modo. È chiaro che la nostra mentalità di
operare è diversa da quella giapponese, ma oggi dobbiamo fare il
confronto anche con loro, come - sappiamo da notizie recenti - lo
stanno facendo gli Stati Uniti perfino per industrie di carattere
delicatissimo quale quella dei semi conduttori, e simili. Quindi la
scelta di campo nostro è quella purtroppo - lo dico perché ci è
faticoso e scomodo - di dover fare i conti con quello che fanno gli
altri, per cui riteniamo che l'industria siderurgica in Italia si
salverà se ci sarà un'accentuazione della qualità della stessa.
Infatti su questa linea si è mossa anche la politica della Finsider
quando si è rinunciato alla costruzione del 5° centro siderurgico
dopo essersi accorti che il 4° di Taranto produceva a costi
eccessivi rispetto alla concorrenza, o quando si tenta di
ristrutturare tutto il settore, come mostra il progetto di
pianificazione della Finsider.
Per scendere alla nostra situazione, dobbiamo valutare se non
altro positivamente la riqualificazione dello stabilimento di
Aosta, perché è forse l'unico motivo per cui si possa giustificare
oggi la posizione di uno stabilimento siderurgico in mezzo alle
montagne. Infatti oggi insediamenti di questo tipo, se dovessero
essere costituiti ex-novo, sarebbero antiproduttivi e
antieconomici. C'è invece una tradizione e ci sono degli impianti,
però ci sono anche aspetti negativi quali i costi di trasporto, che
possono essere superati solo se il valore aggiunto del prodotto è
tale da giustificare, anzi da rendere addirittura indifferente, la
localizzazione dello stabilimento. Quindi dobbiamo accettare quanto
non solo questo piano, ma anche i precedenti, avevano individuato,
ma d'altra parte non si deve accettare, come dicevo, la diminuzione
di forze lavoro. Dopo queste considerazioni il nostro suggerimento
è di due tipi: il primo, attuare all'interno della stessa industria
siderurgica - o direi delle partecipazioni statali - un
potenziamento di tutto il settore mediante quella che è stata
chiamata verticalizzazione, mediante anche un potenziamento
dell'indotto, non solo intendendo per tale quello delle industrie
che lavorano all'interno della Cogne, che sub-appaltano alcuni
servizi, ma un indotto di piccole industrie che lavorano il
prodotto sfornato dalla Cogne. Inoltre favorire il potenziamento,
anzi direi la creazione della ricerca, con un Istituto di Ricerca
che è chiamato nel rapporto C.S.M. - non so esattamente cosa
vogliono dire queste iniziali - ma se fosse localizzato in Valle
d'Aosta potrebbe avere un grosso sviluppo in futuro. La seconda
soluzione è quella esterna, in quanto non nascondo,
pessimisticamente, che una certa riduzione del personale ci sarà,
quindi la Regione dovrà ovviare a questa carenza di mano d'opera
creando nuovi posti di lavoro, facendo un'operazione analoga, anche
se sotto certi aspetti forse discutibile, a quella che si è fatta
per sopperire alla carenza di posti di lavoro creati dalla chiusura
della miniera. Si dovrebbe pertanto preparare rapidamente - è stato
sollecitato più volte ma non è mai stato fatto - un piano di
sviluppo industriale per la Regione, che tenga conto di tutta una
serie di variabili connesse al territorio, ma anche delle
prospettive di lavoro efficienti che si verrebbero ad offrire ai
giovani, che per fortuna nostra hanno un livello di qualificazione
ed istruzione abbastanza elevato perché quasi tutti ormai escono da
scuole medie superiori, ma che subiranno le conseguenze della
riduzione di personale alla Cogne.
La Regione deve impegnarsi fin d'ora a promuovere iniziative di
nuovi insediamenti industriali, prevedendo tutti gli strumenti
necessari per urbanizzare le aree e per dotare di servizi, per
individuare quali settori industriali potrebbero localizzarsi in
Valle d'Aosta, per promuovere le professionalità dei dipendenti,
cioè promuovere tutta una serie di azioni che permetta di parare,
nella misura del possibile, il colpo da eventuali crisi come questa
dell'industria primaria in Valle d'Aosta - e non è detto che fra 5
anni ce ne sia un'altra.
Per concludere, ci auguriamo che non succeda quello che sta
succedendo per il Piemonte che, per aver basato la sua economia
sulla monocultura della Fiat, va in crisi non appena il settore
automobilistico o la Fiat vanno in crisi. Regioni diverse, più
organicamente strutturate come la Lombardia, per tradizione, o il
Veneto, per recente tradizione, ma anche l'Emilia, sopportano
meglio le modifiche derivanti da colpi dell'economia e dalle crisi
e quindi riescono meglio a sostenere la propria popolazione. Questo
il suggerimento che il nostro partito dà e che vorremmo inserire in
un o.d.g. unitario: proporrei di concordare, se gli altri
presentatori sono d'accordo, diversamente ne presenteremo uno prima
della fine della discussione generale, in modo che queste cose
dette o almeno le principali trovino affermazione.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Voglio innanzitutto scusarmi con i
colleghi e con il pubblico in quanto non ho predisposto un
intervento da leggere ma ho solo alcuni appunti e non avrò quindi
la possibilità di essere così preciso come quelli che mi hanno
preceduto.
In primo luogo l'onore delle armi al Consigliere socialista
Nebbia, unico rappresentante della coalizione governativa che
attraverso questo piano vuole far licenziare una cifra non ancora
precisa di dipendenti della ex-società nazionale Cogne, unico che
ha avuto il coraggio di difendere in questa sala, anche abilmente
per quelli che sono i livelli di questo Consiglio, il piano in
questione. Ha fatto tra l'altro delle proposte proprio per dire che
se questi licenziamenti sono necessari, devono trovare in qualche
modo una adeguata collocazione. Quindi senza polemica nei suoi
confronti, a lui l'onore delle armi da parte di questo Consiglio
che credo unanime fino a questo momento nel condannare il piano, ed
anche i rappresentanti della Nuova Sinistra troveranno
un'indicazione in questo senso. Preannuncio immediatamente la
volontà della Nuova Sinistra di presentare un o.d.g. dichiarando la
nostra disponibilità ad una discussione per un o.d.g. unitario.
E veniamo nel più breve tempo possibile a quello che è il nostro
pensiero sopra questi documenti che definire poco chiari è forse
eufemistico. C'è la mancanza di una linea strategica chiara per
quello che concerne tutto il comparto della siderurgia; a noi in
particolare è sembrata ambigua e contraddittoria proprio quella
riguardante il settore degli acciai speciali che poi a noi
interessa in modo particolare. Non sto a ridire cose dette molto
bene dal collega Consigliere Tamone, riguardo all'andamento dei
documenti che decrescevano come numero di fogli e vedevano salire
invece il numero dei potenziali licenziamenti. Non riusciamo a
capire come il nostro paese, con un'importazione di acciai speciali
che credevamo nell'80 avesse raggiunto il Boom già supera - pur in
questo momento di crisi dichiarata per tutta la C.E.E. - nel primo
semestre '81 le importazioni del 1° semestre '80. Allora qui c'è
qualcuno che fa il furbo all'interno della C.E.E., ed ancora una
volta il nostro Stato non è in grado di far fronte a chi da furbo
si comporta. Sulle pagine di quel giornaletto che da dieci anni
compare nella nostra Regione e si chiama "Lotta proletaria", e che
ha fatto da voce a quanti, iscritti al PCI, hanno cercato di fare
politica in questa Regione, già negli anni '72-'73-'74 faceva una
serie di analisi molto precise su quali dovevano essere gli sbocchi
per lo stabilimento Cogne, cercando di dare proposte per una
soluzione. Quando siamo andati in crisi su questo problema? Quando
è subentrato il problema delle centrali nucleari ed è diventato
difficile da una parte sostenere che era necessario produrre gli
acciai speciali e nel frattempo scoprire che gli acciai speciali
servivano principalmente a certi tipi di lavorazione. Comunque è
possibile oggi sul mercato reperire anche altri sbocchi per questo
tipo di lavorazione, quindi anche dal nostro punto di vista, che va
contro questo tipo di produzione, c'è una possibilità di
sopravvivenza per l'industria che per anni ha rappresentato il
settore portante nella nostra Regione. Non riusciamo a capire come
questo paese, che deve importare per certi tipi di acciaio speciale
addirittura il 70% dall'estero, non intenda mettere la Nuova SIAS,
al suo interno la Cogne, in condizioni di produrre quanto ci viene
dall'estero. Per questo, e credo che l'esempio del vino, molto
recente, cada a pennello, il nostro paese non ha la volontà
politica - non credo che non abbia la forza - di far valere le
proprie capacità e possibilità all'interno di una strategia a
livello mondiale, per cui l'Italia è destinata dai potenti a fare
certi tipi di lavorazione che non sono gli acciai speciali.
Diventiamo sempre più dei colonizzati, ed anche se la Valle d'Aosta
è piccola, deve avere il coraggio, anzi ha il dovere di dire no a
questa logica e non solo perché un certo numero di persone perdono
posti di lavoro, ma anche per quanto sta dietro a questi
licenziamenti, per una logica da incantatori di serpenti che di
volta in volta ci dicono cose diverse, che da un anno all'altro si
contraddicono. Lo avete detto in parecchi: la chiusura della
miniera della Cogne prevedeva certe cose; oggi ci si spiega che il
ciclo integrale è quello che permette di avere costi inferiori per
certe produzioni. Al momento in cui si è chiusa la miniera di
Cogne, si diceva esattamente il contrario: è chiaro che è anche una
questione di dimensioni, però queste cose vengono fatte sempre in
malafede. E tanto per arrivare ai laiani, io mi permetterei di
aggiungere a quanto molto abilmente ha detto il Consigliere
Lustrissy, che se le vie della politica sono infinite, non
altrettanto lo sono quelle del retto o del dotto anale, come viene
molto più signorilmente battezzato, anzi ce n'è una sola e gli
operai purtroppo sono abituati a doverne fare uso, perché sono
sempre quelli che alla fine se lo trovano in quel posto. Quindi
diamogliela pure addosso ai laiani, ma mettiamoci anche d'accordo
su chi sono. Nella riunione informale che abbiamo avuto alla
presenza dei capigruppo del Consiglio regionale, del Comune, dei
Sindacati, F.L.M. e di Liberati, Adani e Lessini, abbiamo avuto
modo di sentire ancora una volta gli incantatori di serpenti, ma
quello che più mi ha dato fastidio era di vedere - scusate non mi
permetto di definirlo così, ma sarete voi a giudicare - l'Assessore
all'Industria che assentiva a tutte le affermazioni dell'ing.
Liberati. Non ho capito tutto quello che l'Ing. Liberati ha detto,
pare invece che l'Assessore all'Industria avesse tutto chiaro e
fosse inoltre completamente d'accordo con quanto questo signore
diceva. Ora mi chiedo se questo stesso signore, che già si è
contraddetto - d'altra parte più che l'ingegnere fa il politico e
quindi è concesso più a lui che ad altri di fare così - in altre
occasioni assentiva in altro modo. E poi perché non ci ha
presentato almeno una posizione del suo Assessorato, se non proprio
della Giunta, rispetto a questo tragico momento, alla possibilità
di vedere 1200 famiglie della nostra Regione senza sostentamento. A
questo dobbiamo aggiungere l'indotto; è già stato detto - mi spiace
dovermi ripetere - che dobbiamo considerare l'impossibilità dei
giovani di trovare lavoro, l'incapacità di questo governo regionale
non solo di prevedere queste cose, ma neanche a stare dietro alla
loro evoluzione e di fare interventi che abbiamo definito almeno
estemporanei.
Un'altra cosa inaccettabile del piano sono le affermazioni che
vengono fatte rispetto alle relazioni industriali. Anche qui è
facile smantellare la responsabilità degli operai e dei lavoratori.
Si dice che le colpe sono ancora una volta tutte loro, e ritorniamo
ancora una volta alla situazione del retto. Le lotte dei lavoratori
che saranno necessarie anche in questa occasione, perchè solo la
loro mobilitazione potrà dare maggiore forza alle pressioni che
tutte le forze politiche faranno - almeno a parole sono state
promesse - per evitare questi licenziamenti. È facile ricordare
quello che è successo con l'E.G.A.M., questi assenteisti hanno
dilapidato centinaia di milioni raggruppando delle industrie - così
dette decotte - senza avere l'intento di ristrutturarle o di
renderle produttive, ma con dei necessari tagli, industrie che in
questa situazione potrebbero - se a suo tempo fossero state bene
indirizzate - essere competitive sul mercato. Invece siamo sempre
in ritardo.
Nell'o.d.g. richiamiamo anche la questione dei rapporti fra
industrie siderurgiche private e pubbliche, dove non c'è nessuna
chiarezza. Concordiamo con quanto è stato detto dal Consigliere
Tamone e riteniamo addirittura che quanto sta avvenendo alla Breda,
voglia dire la chiusura per la Breda. Auguriamoci di no, ma è
possibile che se alla Cogne ci vengono tolte le lavorazioni provate
con l'eliminazione prevista in quelle tre paginette degli inizi di
settembre, anche qui ad Aosta si arrivi a questa tragica soluzione,
anche se poi qualcun altro - mago o illusionista - ci dice che la
punta della piramide sarà qui ad Aosta. Non ci basta vedere alzare
dei capannoni all'interno del perimetro dello stabilimento, o
sapere che parte dei macchinari della Tecnocogne sono all'interno
della fabbrica; sono stati chiusi dei settori produttivi
all'interno della fabbrica ed in cambio di questi non c'è ancora
niente. Non possiamo accettare che le cose continuino in questo
modo. È vero che il 1985 è la fine del piano, ma se non ci si muove
adesso, gli anni passano molto in fretta e ci si ritroverà forse
con la nostra Cogne fusa e non più con 1000 persone senza lavoro,
ma con tutte quelle che sono attualmente, cioè 4478.
Cosa dire del piano del CIPI, dei livelli occupazionali del '78
che secondo accordi sottoscritti, dovevano essere mantenuti? Si
trattava di 4626 persone, oggi abbiamo già un abbassamento di quasi
200 persone dovuto al naturale allontanamento dall'azienda dei
lavoratori.
Cosa chiediamo noi allora al Consiglio regionale ed in
particolare alla Giunta che è quella che avrebbe dovuto curare la
questione e che invece per disguidi tecnici non ha potuto
partecipare ad un convegno a Bari? Lo abbiamo detto più volte, ci
pare che la Giunta regionale in questo settore non muova un dito e
lasci andare le cose come vanno. La Sadea è chiusa da due anni e
cosa si è fatto nel frattempo? Fra l'altro la Sadea rientra in
questo piano, dove però non si dice che cosa se ne intenda fare, si
dice solo che dovrà produrre queste monete ed ancora una volta sarà
dipendente dalla Zecca. Avevamo chiesto tutti d'accordo - perfino
chi a suo tempo era stato Presidente - di diversificare il lavoro
all'interno di questa azienda o almeno di avere più clienti,
semplicemente di non dover dipendere solo dalla Zecca. Sono passati
due anni, eppure sembra ieri che la Sadea è stata messa in cassa
Integrazione e non è successo niente da allora. In questo piano che
dovrebbe se non essere una panacea, comunque una proposta, non c'è
niente di preciso rispetto a questo problema che è chiaro per chi
calcola tutto in base ai numeri, ma per la nostra Regione è
importante. Tra l'altro buttiamo via due anni con degli impianti
che naturalmente diventano sempre meno competitivi. Quindi a me
sembra che la logica che muove questo piano sia quella di
rispondere al Parlamento che avrebbe stanziato i soldi solo di
fronte al piano, ed allora il piano in qualche modo è stato fatto
ed è stato modificato di volta in volta a seconda delle pressioni?
Ma allora che validità riconosciamo a questo piano?
Per il momento non ho altro da aggiungere se non chiedere al
Presidente della Giunta di darmi dei chiarimenti circa la questione
elettricità. Mi auguro sia stato messo al corrente da chi ha
partecipato a quella riunione, che sono state poste delle domande
circa le concessioni e la possibilità per la Cogne di avere
nuovamente un rinnovo delle concessioni. So che in Consiglio
abbiamo a suo tempo votato una delibera al riguardo, ma pare che ci
sia un disegno di legge di cui non so niente. Quindi vorrei avere
notizie in merito, anche perché, se non ricordo male, in occasione
di quella votazione, il Consiglio chiese anche al Presidente di
tenere informati circa l'andamento dell'autoproduzione.
Ribadiamo il nostro giudizio negativo sul piano presentato dal
Governo e dalla Finsider, soprattutto per quel che concerne gli
acciai speciali, e con il nostro o.d.g. chiediamo di respingere il
tentativo di far passare dei licenziamenti come soluzione per la
razionalizzazione e lo sviluppo del comparto acciai speciali. Non
possiamo accettare che ci venga imposto, proprio a noi che abbiamo
una tradizione, un'esperienza, una capacità in questo settore, da
difendere, di lasciar perdere tutto questo patrimonio, quindi
assieme ai fattori più importanti di ordine economico, ci metterei
anche questi fattori di ordine culturale.
Presidente
- Ha chiesto di parlare il Consigliere
Andrione, ne ha facoltà.
Andrione
(UV)
- Purtroppo avviene sovente che
assistiamo a dei riti dove vi è una parte di sostanza ed una parte
di ripetizione, qualche volta addirittura meccanica di interventi e
di discussioni fatti nel passato. Ultimamente, da quando sono stati
nominati Ministri un certo numero di professori di Economia, a
questi riti si è aggiunto il parere richiesto alle Regioni, Comuni,
Province interessate, parere che dovrebbe avere come significato
quello di mettere tutte le forze sociali, politiche, gli enti
istituzionali, di fronte alla gravità della crisi che stiamo
attraversando e quindi suscitare la coscienza di tutti i cittadini
su quel che ci aspetta, perché nell'opinione nostra non è che siamo
alle porte della bancarotta, ma ci siamo già dentro. Personalmente
almeno credo che parole esorcistiche come recapito non possano
risolvere un problema quando questo vuol dire pagare entro qualche
mese £ 16 mila miliardi solo per il reparto siderurgico, che è una
somma che fa tremare. Quindi il nostro parere dovrebbe essere dato
su un piano concreto, su un piano che ha una logica e razionalità
specifica. Non voglio ripetere quanto è stato detto qualche volta
anche molto bene, da chi mi ha preceduto. Si ha però l'impressione
che il vecchio piano, tanto per intendersi con quelli che erano
Consiglieri alla legislatura precedente, il piano Niutta, stia
andando avanti a colpetti se non a colponi. Il che vuol dire che
non vogliamo trovare i soldi necessari per i nuovi investimenti -
ed ha fatto bene il Consigliere Nebbia a ricordare anche la
ricerca, il C.S.M. è il Centro Sperimentale Metallurgico - per fare
un'industria competitiva da un'industria sistemata in una Valle di
montagna, perché se importiamo acciai speciali è perché costano
meno e non perché gli acciai speciali tedeschi, francesi o inglesi
abbiano sopra un marchio fraudolento o siano comprati per far
dispetto a qualcuno. Chiederei quindi che si facesse un o.d.g.
unitario annunciando che la BEI ha dato parere favorevole al
finanziamento del metanodotto, e che nell'o.d.g. venisse menzionato
anche il metanodotto, perché a nostro avviso l'unica maniera nella
quale la Regione può concretamente aiutare la Finsider nelle scelte
da farsi per il comparto degli acciai speciali è quella di fornire
un tipo di energia che permetta la produzione di acciai di
altissima specializzazione e in futuro, quando questo sarà
possibile, provocare un indotto locale che per adesso, per quanto
riguarda la Cogne, è molto modesto, perché è una delle vecchie
rivendicazioni che sono state fatte da 30 anni a questa parte, di
chiedere che il prodotto semilavorato dalla Cogne venisse lavorato
in Valle.
Non vorrei che dopo questa riunione si procedesse con la venuta
del Ministro, ad un rovesciamento di fronte e dire in un
pronunciamento giocoso di inutili parole che le cose vanno
abbastanza bene, perché secondo l'opinione della Giunta, l'unica
cosa da fare sono delle azioni concrete. In questo momento di
concreto c'è la questione metanodotto.
Per quel che riguarda le conseguenze di questo piano e le
discussioni che avremo per diminuire l'impatto, è evidente che
possiamo dare come ragionevole che vi sarà un rallentamento più che
nei licenziamenti nella non assunzione, nel non rinnovo, però non
dobbiamo neanche dimenticare che sul lungo termine una diminuzione
dell'occupazione della siderurgia in questo momento non è
facilmente negabile, anzi direi che entro certi limiti deve
avvenire per ragioni fisiologiche proprio tipiche del procedimento
siderurgico (non conosco molto, quindi non mi addentro in questo
campo). È un fenomeno mondiale che di conseguenza non potrà non
toccare la Valle d'Aosta.
Per quanto mi chiedeva il Consigliere Viberti, lo consiglierei
di leggersi lo statuto della Valle d'Aosta per quanto riguarda gli
articoli relativi alle acque, 7-8, e la legge dell'11 novembre 1975
dove è specificato quello che deve essere fatto, fino ad oggi, dal
Consiglio regionale in materia di concessioni di acque. È in corso
a quanto sembra una trattativa che riguarda regioni a statuto
ordinario, per permettere da parte dell'Enel a questi
autoproduttori di fare degli investimenti tali da potersi rinnovare
la concessione. Il caso della Valle d'Aosta è totalmente differente
perché le sue concessioni devono essere fatte solo dal Consiglio
regionale. In questo momento potrebbero essere fatte - secondo
legge - solo dall'Enel. Se domani si dovessero aprire le porte, il
Consiglio regionale discuterà se fare queste sub-concessioni per 99
anni a partire dal '45 a quell'Ente o a sé stesso o al Comune di
Aosta, o magari al Consigliere Viberti per le sue attività
artigiane.
Presidente
- Colleghi Consiglieri, è stato distribuito
l'o.d.g. presentato dal Consigliere Viberti, per cui gli o.d.g.
presentati sono quattro. Non ho più nessuno iscritto a parlare, c'è
una proposta del Consigliere Nebbia che dice:
"Inviti la
Presidenza i presentatori degli o.d.g. a trovare un minimo comune
denominatore, un o.d.g. che, o emendato o preso così com'è, trovi
l'accordo di tutti, se no anch'io presento un o.d.g. prima della
chiusura della discussione generale".
La Presidenza ritiene dunque che questo sondaggio sulla
possibilità di un o.d.g. comune debba essere fatto prima della
discussione generale, se no automaticamente escludiamo la
possibilità a quei Consiglieri che lo ritenessero, di presentare
l'o.d.g..
Dopo l'intervento del Presidente della Giunta ci sono
Consiglieri che ritengono di dover fare un secondo intervento prima
che ci sia una sospensione immancabile per trovare questo intento
comune?
Allora mi sembra che il Consiglio sia orientato sulla proposta
che formalizzo, di sospendere la seduta affinchè i presentatori
dell'o.d.g. trovino abbastanza rapidamente con quelli che hanno
intenzione di presentarlo - quindi i Consiglieri Nebbia e Pedrini
che si sono pronunciati - un documento unico da mettere in
votazione. Faccio presente che se non si trova un accordo, saranno
messi in votazione quegli o.d.g. su cui si realizza l'accordo e
quelli anche su cui l'accordo non si realizza. Pertanto la seduta è
sospesa.
La seduta è sospesa.
Presidente
- Colleghi Consiglieri, riprendiamo i lavori
dopo la sospensione. I presentatori degli o.d.g. e gli altri
Consiglieri che hanno partecipato alla riunione per la stesura di
un unico o.d.g., hanno trovato l'accordo e pertanto questo testo
concordato verrà letto dal Collega Consigliere Tamone. Faccio la
raccomandazione, anche se superflua, di fare attenzione durante la
lettura, perché, siccome il documento è frutto di un collage di
quattro documenti, è particolarmente composito e non abbiamo fatto
in tempo né a ribatterlo né a fotocopiarlo, per cui non possiamo
consegnarlo, ma sarà letto e la votazione avverrà solo sulla
lettura.
Ha chiesto di parlare il Consigliere Tamone per la lettura del
documento concordato, ne ha facoltà.
Tamone (UV)
- È un documento complicato anche perché
frutto di molte meditazioni.
Do lettura del testo:
Il Consiglio regionale della Valle d'Aosta
Tenuto conto che il CIPI in data 17 gennaio 1980 ha approvato
il programma di ristrutturazione dello stabilimento siderurgico
della Cogne di Aosta consistente in:
a) installazione di due forni elettrici da 70 tonn. in
sostituzione del ciclo integrale;
b) installazione della nuova acciaieria sotto vuoto per
acciai rapidi e superleghe (Forni VIM-VAR-ESR);
c) ristrutturazione della Fucina mediante la sostituzione dei
vecchi macchinari con pressa e martellatrice di grandi
dimensioni;
d) messa in funzione degli impianti Tecnocogne nello
stabilimento di Aosta;
e) ultimazione del TT4;
f) ristrutturazione delle finiture e preparazione acciai con
la concentrazione in due nuovi capannoni;
Esaminato il piano siderurgico della Finsider del 1° luglio
1981 che confermava sia l'organizzazione dello stabilimento, anche
se con la presenza di un solo nuovo forno da 70 T., che gli
indirizzi produttivi volti a consolidare e accentuare la produzione
di acciai alto legati, rapidi, superleghe e verso una maggiore
qualificazione della produzione degli acciai da costruzione da
porre sul mercato italiano ed estero mediante una rete commerciale
potenziata e organizzata in due settori separati:
- acciai da costruzione;
- prodotti per applicazioni speciali.
Piano del quale si poteva condividere l'impostazione
generale, messo però in discussione con l'aggiornamento del 3
agosto 1981 della stessa Finsider e oggetto di controdeduzioni ed
osservazioni da parte della F.L.M. nazionale con il documento
conclusivo del coordinamento sindacale, nel quale si rivendica una
maggiore chiarezza nel rapporto fra operatori pubblici e privati in
particolar modo circa la integrazione della Teksid nel comparto
pubblico, ma soprattutto la mancata integrazione societaria tra le
acciaierie di Piombino e la SIAS o quanto meno l'indicazione
dell'azienda capofila nella produzione degli acciai speciali e per
applicazioni particolari.
Considerato che la Finsider ha presentato l'11 settembre 1981
un ulteriore documento frutto di studi svolti da Fiat-Teksid e
IRI-Finsider, che dovranno essere approfonditi per permettere la
presentazione dei programmi definitivi entro il 21 ottobre p.v.,
nel quale si ipotizza la fermata o la drastica riduzione alla Cogne
degli impianti di finitura e trattamento degli acciai da
costruzione, (TPM - TT -FINITURE - PAC - FUC) e con conseguente
cessione dell'acciaio colato in continuo alla Breda 130.000 T.
annue e 140.000 T. annue a terzi su una capacità fusoria che a fine
ristrutturazione dovrebbe risultare inferiore alle 400.000 T.
annue.
Ritenuto che qualsiasi piano di ristrutturazione, pur
motivato da necessità economiche, tecniche e finanziarie, debba
riferirsi ad un piano generale di risanamento dell'economia che
salvaguardi prima di tutto la tutela del posto di lavoro cercando
di conseguire la piena occupazione.
Espresso il completo disaccordo sugli orientamenti produttivi
contenuti negli ultimi documenti, i cui indirizzi implicano lo
smembramento totale e a breve termine dello stabilimento
siderurgico valdostano che verrebbe così privato di un fondamentale
momento di verticalizzazione degli acciai da costruzione che
comporta valore aggiunto alla produzione totale.
Ritenuta inaccettabile l'ipotesi di una riduzione di circa
1.300 posti di lavoro per la Cogne di Aosta, che verrebbe attuata
mediante lo svuotamento delle lavorazioni a valle dell'area
fusoria, le quali sono un momento di arricchimento e di
qualificazione della produzione degli acciai con contenuto di lega
non troppo elevato, ma concorrono ad innalzare il mix qualitativo
della produzione globale dello stabilimento.
Nel ribadire che la organizzazione della siderurgia speciale
deve attuarsi mediante una razionale organizzazione dell'area
fusoria dello stabilimento siderurgico valdostano, ma anche
attraverso la specializzazione a valle che non può essere limitata
ai soli acciai ad altissimo contenuto di lega.
Nell'invitare i Ministri competenti a mutare radicalmente gli
indirizzi previsti per la siderurgia speciale, abbandonando ogni
ipotesi recessiva e puntando invece sulla riconquista di fette di
mercato interno e su una nuova competitività verso l'estero,
attraverso l'urgente risanamento finanziario delle aziende
pubbliche, collegato ad un rilancio qualitativo della
produzione.
Constatata la disponibilità della BEI a concorrere alle spese
per la realizzazione del prolungamento del metanodotto almeno fino
a Aosta, la cui presenza avrebbe una funzione positiva ai fini
energetici e per i processi produttivi della Nuova SIAS e delle
altre aziende siderurgiche valdostane
SOLLECITA
il Governo a favorire, per quanto di propria competenza, la
realizzazione del progetto del metanodotto
RESPINGE
il tentativo di far passare dei licenziamenti come soluzione
per la razionalizzazione e lo sviluppo del comparto acciai
speciali
DELIBERA
1) di impegnare la Giunta regionale a rappresentare al
Governo il parere sfavorevole del Consiglio regionale in merito al
Piano Finsider, soprattutto per quanto riguarda le scelte nel
settore acciai speciali, avvalendosi di tutte le possibilità di
intervento previste dalla legge 675;
2) di sollecitare i Ministri competenti a rinviare ogni
decisione in merito al definitivo assetto produttivo ed
occupazionale della siderurgia speciale fino a quando non sia
chiarito il rapporto fra aziende pubbliche e private ed in
particolare con Teksid-Vertek;
3) di nominare una commissione consiliare ad hoc che segni
l'evoluzione del Piano Siderurgico al fine di difendere il ruolo
produttivo ed i livelli di occupazione della Cogne.
Presidente
- Colleghi Consiglieri avete tutti ascoltato?
Come ho detto prima, non c'è la possibilità di ribatterlo e
fotocopiarlo, pertanto essendo un documento concordato e poiché c'è
l'impegno di non riaprire la discussione, dichiaro chiusa la
discussione generale.
Metto in approvazione il testo del documento testé letto.
Esito della votazione:
Presenti, votanti e favorevoli: 27
Approvato all'unanimità.
Presidente
- Ricordo che il Consiglio è già convocato in
sessione ordinaria per martedì 29 alle ore 16.
La seduta è tolta.
La seduta termina alle ore 19,35.
