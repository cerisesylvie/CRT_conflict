Classificazione
CREDITO


Resoconto integrale del dibattito dell'aula
Oggetto del Consiglio n. 725 del 15 luglio 1999 - Resoconto
SÉANCE DU 15 JUILLET 1999 (MATIN)
OGGETTO N. 725/XI Notizie in merito al disimpegno della Banca
Lombarda S.p.A. dalla propria partecipazione nella BVA S.p.A. e
alle prospettive della BVA stessa. (Interrogazioni)
Interrogazione Venuti a conoscenza:
- che il Credito Agrario Bresciano - ora Banca Lombarda -
azionista di minoranza di Banca della Valle d'Aosta, di cui la
Regione Autonoma Valle d'Aosta detiene la maggioranza del capitale,
avrebbe dato disdetta dalla gestione dei molteplici servizi che
cura per conto della Banca della Valle d'Aosta;
- che tale decisione sarebbe dovuta al diniego espresso
dall'amministrazione regionale alla proposta effettuata dal socio
di minoranza il quale richiedeva l'ingresso di BVA nel gruppo
Lombardo;
tutto ciò premesso i sottoscritti Consiglieri regionali
Interrogano
il Presidente della Giunta regionale e l'Assessore al Bilancio,
Finanze e Programmazione per sapere:
1) quali siano le effettive cause della decisione in premessa e
se preludono ad una uscita del socio di minoranza da BVA;
2) quali riflessi economici ed operativi comporterà la
sospensione dei servizi gestiti dalla Banca Lombarda e come
verranno gestiti in futuro;
3) quale sia il parere del Consiglio di amministrazione BVA
sulla vicenda;
4) quali scenari si prospettano per BVA.
F.to: Frassy - Tibaldi - Lattanzi
Interrogazione Appreso che la Banca Lombarda S.p.A. (già C.A.B.)
intenderebbe disimpegnarsi dalla propria partecipazione nella
B.V.A. S.p.A.;
Visto il ruolo economico e finanziario rivestito dalla B.V.A. in
Valle d'Aosta,
il sottoscritto Consigliere regionale
Interroga
Il Presidente della Giunta regionale e l'Assessore competente
per conoscere:
1) se corrisponde al vero la notizia in merito al disimpegno
della Banca Lombarda S.p.A.;
2) se è vero, altresì, che la suddetta Banca avrebbe già
disdetto i propri servizi obbligando la B.V.A. a rivolgersi verso
altri istituti ed Enti;
3) quale futuro si prospetta per la B.V.A. S.p.A. nella Valle
d'Aosta.
F.to: Beneforti
Président Est-ce qu'il y a quelques oppositions à ce que
l'argument dont au point 10 soit unifié à l'argument dont au point
suivant? Je pense qu'il est intéressant d'avoir une réponse unifiée
de la part de l'Assesseur Agnesod.
La parole à l'Assesseur au budget, aux finances et à la
programmation, Agnesod.
Agnesod (UV) Prima di rispondere in maniera puntuale ai quesiti
posti dalle due interrogazioni, che pongono domande precise -
soprattutto Frassy si è informato bene o è stato bene informato -,
desidero inserire le risposte in un quadro d'informazione più
organico, precisando quindi che la BVA, nata nel 1990 con
l'obiettivo di calmiere sui tassi e di cogliere le necessità di un
mercato regionale piccolo ma di grande potenzialità, mercato su cui
operavano soltanto banche nazionali, subì nei suoi primi anni di
esistenza una serie di momenti congiunturali difficili, che la
portarono in una condizione di difficoltà operativa. Per risanare
quest'operazione e ridare slancio all'attività, la Regione nel 1996
ha ricercato sul mercato un partner bancario in grado di assicurare
all'azienda un valido supporto operativo e gestionale. In quella
fase di ricerca non vennero accolte proposte che, seppure
interessanti, prevedevano l'inserimento della BVA in un gruppo
bancario, vedi ipotesi Banca Sella. Quindi l'autonomia della BVA
era, è e rimane un punto strategico.
Venne avviata la collaborazione con il CAB (Credito agrario
bresciano), tenuto conto dei contenuti della proposta, dei piani,
dei programmi e dei patti che prevedevano una partecipazione del
CAB al capitale sociale della BVA insieme alla Regione. In questo
momento la partecipazione del CAB, che poi si è formata in una
holding in Banca Lombarda insieme al S. Paolo di Brescia, equivale
al 47 percento delle azioni e il 53 è in possesso della
Regione.
Occorre dire, se vogliamo esprimere una valutazione rispetto a
questa scelta, che la stessa è stata positiva e che ha consentito
alla BVA di affermarsi con maggiore incisività e penetrazione sul
territorio, con un potenziamento del servizio clienti e imprese, e
con un'attenta e oculata organizzazione interna della banca. Una
valutazione positiva, quindi, e una collaborazione che rimane
inalterata: fiducia nel partner e volontà di continuare operando
sulla seconda fase dell'accordo, seconda fase che prevede la
ricerca congiunta fra i due soci di un terzo soggetto a cui
assegnare una quota del 20 percento delle azioni, andando a
parificare nel contempo la presenza di Regione e CAB.
Entrando nel merito dei quesiti posti, che intendono entrambi
conoscere i rapporti fra Regione e Banca Lombarda in materia di
gestione della BVA, occorre premettere che la Banca Lombarda, come
dicevo prima, in virtù di accordi parasociali a suo tempo assunti
con il CAB, forniva alla BVA quale partner tecnico e in base a
specifiche convenzioni una serie di servizi amministrativi ed
informatici: elaborazione dati, gestione di contabilità generale,
amministrazione del personale, elaborazione dati per la gestione
dei conti interbancari e altre cose.
Con l'entrata in vigore del collegato fiscale alla finanziaria
del 1999, al mese di maggio del 1999, quindi due mesi fa, tali
servizi sono esenti da IVA solo se forniti da imprese del medesimo
gruppo. In caso contrario, tutte le forniture dello stesso tipo,
ivi compreso pertanto quelle effettuate a favore di imprese del
gruppo, sarebbero considerate attività imponibile.
A fronte della prospettiva di assoggettare all'IVA tutti i
servizi prestati alle banche del gruppo, con un aggravio
complessivo dei costi di circa 20 miliardi a causa dei servizi che
avrebbe dovuto prestare alla BVA - di tutto il gruppo della Banca
Lombarda l'aggravio sarebbe stato di 20 miliardi nel caso in cui
avesse fornito servizi come sta fornendo alla BVA, cioè servizi
tecnici -, la Banca Lombarda ha richiesto alla BVA di entrare a far
parte del gruppo, salvo la sospensione della fornitura dei predetti
servizi.
Le decisioni della Regione al riguardo, in coerenza con le
scelte programmatiche presentate in Consiglio nel giugno 1998, al
momento dell'insediamento di questa Giunta, non potevano che essere
negative, in quanto avallare l'ingresso della BVA nel gruppo Banca
Lombarda sarebbe stato in contrasto con l'obiettivo di rafforzare
il sistema creditizio valdostano, di cui la BVA è un tassello
importante.
Quindi alla prima domanda di Beneforti rispondo che non esiste
disimpegno della Banca Lombarda rispetto al progetto BVA, ma è solo
una questione tecnica legata al collegato fiscale del maggio 1999;
è un collegato fiscale che è stato pubblicato da "Il Sole 24Ore" il
6 maggio 1999 e che pone alcune condizioni obbligatorie per tutte
le banche che fanno parte di un gruppo oppure non ne fanno parte,
per quanto riguarda la fornitura di servizi tecnici, come quelli
che venivano forniti dalla Banca Lombarda alla BVA. Voglio ribadire
che è solo una questione tecnica, non ci sono azioni che preludano
ad eventuali uscite del socio di minoranza da BVA, e con questo
rispondo anche alla prima domanda dei Consiglieri di Forza
Italia.
Alla seconda domanda di Beneforti, se è vero che la Banca
Lombarda avrebbe già disdetto i propri servizi, rispondo sì, perché
i tempi del collegato fiscale emanato dal Governo sono tassativi.
Quindi non ci sono possibilità di uscire da questo discorso: o la
Banca Lombarda rischiava di perdere 20 miliardi, pagando in più
l'IVA per tutte le sue componenti del gruppo, oppure doveva
disdettare i servizi informatici che stava prestando in questo
momento alla BVA. I tempi sono tassativi, quindi non ci sono
possibilità di deroghe.
Si tratta ora di procedere alla ricerca sul mercato dei servizi
di una società a cui assegnare l'attività di elaborazione dati;
ricerca da effettuare ovviamente anche con il socio Banca Lombarda.
In questo momento è prematuro valutare se e quali riflessi
economici si potranno avere da quest'operazione; potrebbe esserci
un aumento dell'IVA, perché in questo momento la BVA paga alla
Banca Lombarda queste prestazioni.
Nel momento in cui ricerchiamo e individuiamo insieme una
società di servizi a cui affidare questo tipo di servizi, potranno
esserci dei riflessi economici, e ripeto che potranno esserci, ma
in questo momento non sono quantificabili.
In riferimento alla terza domanda dei Consiglieri di Forza
Italia, emerge in sostanza dagli interventi dei consiglieri di BVA
che sarebbe stato meglio e più comodo per tutti se questa norma
governativa non fosse mai uscita.
Ora, come dichiarato dal Presidente, dal Vicepresidente e dal
rappresentante di nomina della Banca Lombarda, occorre insieme
procedere alla ricerca e all'individuazione di una società di
servizi che possa assicurare un soddisfacente livello di
prestazioni, ed è ciò che in questo momento stanno facendo. Quindi
stanno lavorando in questo senso; BVA comunque deve svolgere un suo
ruolo e ne ha le potenzialità: su questo esiste la convinzione di
entrambi i soci. In Valle d'Aosta esiste, e i due soci ne sono
convinti, uno spazio per BVA, per far crescere e consolidare
l'obiettivo politico della costituzione di un polo creditizio
finanziario locale. Di questo si dice che se ne parla da anni, ed è
vero, ma occorre anche rilevare che molti passi sono stati
concretamente compiuti in un ambiente difficile, su un terreno che
va ad inserirsi in un contesto d'interessi piuttosto rilevanti.
Con l'Assocrédit Valdôtain è stato avviato un percorso; dobbiamo
concluderlo e le premesse ci sono, gli spazi anche e le difficoltà
pure, ce ne rendiamo conto.
Ma l'obiettivo che questa maggioranza si è data in sede
programmatica è la costituzione del polo creditizio e finanziario
locale e in questo senso opereremo, cercando di fare in modo che
sempre più il denaro del risparmiatore valdostano venga reinvestito
in Valle e che il sostegno alle nostre imprese possa tradursi in
nuove occasioni di sviluppo della nostra economia, ispirandosi a
criteri di efficienza e di redditività.
Président La parole au Conseiller Frassy.
Frassy (FI) Ho ascoltato con attenzione la risposta alla nostra
interrogazione data dall'Assessore, e dopo la premessa e la
ricostruzione storica di quella che è stata e di quella che è BVA,
pensavo che la risposta, partendo da così lontano, fosse
approfondita.
Devo dire che per certi versi la parte più approfondita è la
parte storica, che conosciamo tutti; quelli che sono invece i
problemi sul tappeto e che sono i problemi oggetto di
quest'interrogazione penso che siano stati trattati in maniera
superficiale dalla risposta
dell'Assessore…
(interruzione dell'Assessore Agnesod, fuori microfono)
… difatti la preoccupazione nostra
sta proprio in questi termini, perché i trascorsi di BVA, e
l'Assessore li ha sunteggiati, erano trascorsi di grossa
preoccupazione dal punto di vista del coinvolgimento delle finanze
regionali e dei risparmi dei Valdostani.
C'è stato un momento in cui sulla piazza regionale le voci che
giravano in riferimento al futuro di BVA non erano delle più
tranquillizzanti; c'era stato addirittura un momento in cui la
gente andava a ritirare i propri risparmi agli sportelli di BVA,
perché la voce che girava a seguito di quei noti "terremoti", che
ci sono stati anche nell'economia valdostana a seguito di
"Tangentopoli" e "Mani Pulite", aveva creato in BVA una situazione
di pesante dissesto e l'alternativa era se la Regione Valle d'Aosta
dovesse intervenire pesantemente o se i poteri risparmiatori
dovessero pagare le scelte di una politica finanziaria, che più che
politica finanziaria era una politica-politica, nel senso che aveva
privilegiato il credito a cordate che erano individuabili in certi
settori della politica, piuttosto che aver privilegiato il credito
a scelte di carattere economico e di carattere finanziario.
Condividiamo il giudizio positivo che l'Assessore ha dato sul
CAB, e proprio in virtù di tale giudizio positivo riteniamo che sia
molto preoccupante la situazione attuale, perché quando l'Assessore
dice, rispondendo al punto 2 che chiede come verranno gestiti in
futuro i servizi, che è prematuro dirlo, vorrei soltanto ricordare
a me, ma anche all'Assessore, in base ad alcuni appunti che mi sono
fatto, che i servizi che sta gestendo la Banca Lombarda sono il
cuore della BVA: elaborazione dati, intermediazione dei titoli
mobiliari, gestione di tesoreria, gestione di contabilità,
segnalazione di vigilanza alla Banca d'Italia, elaborazione
accentrata degli incarichi, pagamento e gestione dei conti
interbancari, approvvigionamento economale, gestione immobiliare,
consulenza, gestione del personale, e poi ce ne sarebbero
probabilmente ancora tanti altri. Ma questo per dire che questi
servizi sono la BVA, perciò non si può dire che è prematuro; nel
momento in cui c'è una disdetta, mi sembra che la disdetta sia a
tempi brevi, non so se sia a fine
anno…
(interruzione dell'Assessore Agnesod, fuori microfono)
… ma la disdetta ha termine a tempi
brevi… a novembre, a fine anno, ecco.
Non si può dire che è prematuro sapere come andremo a gestire
questi servizi, perché questi servizi al 30 novembre, se non li
gestisce nessuno, la BVA penso che allo stato attuale non sia in
grado più di essere operativa. Altro che polo bancario unico e polo
bancario valdostano!
Sul polo bancario, Assessore, esprimiamo una fortissima
preoccupazione, perché se nell'utopia della politica ci può essere
lo spazio per il polo bancario valdostano, non dimentichiamo quali
sono le dimensioni dell'economia e della disponibilità di risorse
umane che ci sono nella nostra regione.
Penso che anche l'Assessore alle finanze abbia avuto modo di
leggere e di approfondire quello che accade in giro nel mondo, in
Europa, in Italia: le banche si aggregano, si uniscono; si fondono
grossi gruppi bancari, pensiamo al S. Paolo, alla CRT, al Credito
Italiano. E ora sentire dire che il futuro della BVA è fra le
banche rurali, Finaosta e la BVA mi viene da ridere, perché
l'Assocredito è sicuramente una bella invenzione, che non penso sia
risolutiva di quelli che possono essere i problemi della gestione
BVA.
La terza risposta non c'è stata e questo mi stupisce più di
quanto non mi stupiscano le risposte poco puntuali sugli altri
punti, perché se è difficile sapere qual è il futuro di BVA, se è
difficile sapere quali sono gli scenari di BVA, Assessore, è
difficile che lei non sappia quali sono i pareri e i giudizi del
Consiglio di amministrazione, anche perché in quel Consiglio di
amministrazione ci sono nomine che sono state fatte da
quest'Amministrazione. E quando lei mi dice che il Consiglio di
amministrazione ha detto che sarebbe stato bello se non ci fosse
stata la finanziaria, questa non è una risposta, o perlomeno non è
una risposta responsabile. Perché bastava che lei convocasse il
Consiglio di amministrazione, per sapere quella che era l'opinione
del Consiglio di amministrazione.
Considerato che successivamente alla presentazione
dell'interrogazione è uscita una lettera finanziaria di BVA, nella
quale il Consiglio di amministrazione si esprime in maniera molto
chiara sulla preoccupazione e sul ruolo positivo che il CAB svolge
all'interno di BVA, dire che…
Président Conseiller Frassy, je vous invite à conclure.
Frassy (FI) Chiudo esprimendo la nostra totale insoddisfazione
per la risposta data dall'Assessore, esprimendo la nostra totale e
grave preoccupazione per quelli che sono gli scenari di BVA che
l'Assessore non ha designato in maniera compiuta, ma che proprio a
fronte di questa mancanza di risposte lasciano aperti troppi punti
interrogativi!
Président La parole au Conseiller Beneforti.
Beneforti (PVA-cU) Prendo atto della risposta dell'Assessore e
devo dire che non mi dichiaro certamente soddisfatto per le
risposte che ha voluto darmi.
Appare chiaro dalle risposte che ci ha dato l'Assessore che
quanto era a nostra conoscenza corrispondeva al vero; il distacco
della Banca Lombarda dalla BVA è ormai avvenuto, anche se ha ancora
qualche mese di tempo. E i motivi di questo distacco ci erano noti!
Ma il problema non è tanto il distacco della Banca Lombarda, perché
possiamo trovare chi fa i servizi, e quelle spese che diceva
l'Assessore, mi pare 20 miliardi di IVA, si dovranno sempre pagare.
Se non le paga la Banca Lombarda, quello che farà i servizi dovrà
essere… come no?
(interruzione dell'Assessore Agnesod, fuori microfono)
… vede, se l'Assessore fosse stato
più chiaro nel dare le risposte, non ci avrebbe messo nelle
condizioni di sbagliare, perché da come ha posto il discorso dei 20
miliardi, abbia pazienza, Assessore, si rilegga quello che ci ha
detto e poi si accorge che non potevamo capire diversamente.
Dicevo che non ci preoccupa tanto il distacco della Banca
Lombarda, quanto il futuro della BVA, perché nonostante tutto
poteva e può svolgere un ruolo importante nella vita economico-
finanziaria e produttiva della nostra regione.
È triste constatare che la Banca valdostana per vivere abbia
dovuto ricorrere ad altre banche, anziché essere autonoma. Non si è
data i servizi che erano necessari per essere autonoma. Non voglio
fare sempre polemiche, sembra che le voglia fare a dispetto, ma
questa della BVA è un'ulteriore dimostrazione che non siamo stati
ancora una volta capaci di gestire una nostra struttura, come non
siamo stati capaci di gestirne altre. Non abbiamo dimostrato la
capacità di saper gestire i risparmi dei Valdostani, questa è la
verità; si è guardato più a istituire l'ente per qualche tornaconto
politico, che nell'interesse della nostra collettività.
Quando nel 1990 è nata questa banca, avevamo tutti una grande
ambizione, perché l'ho approvata anch'io in quegli anni la sua
nascita; era l'ambizione di mettere insieme i risparmi della nostra
gente. Guarda caso, non è che allora fosse l'unico ente, c'erano
già le casse rurali, caro Agnesod, alcune delle quali insieme alla
Banca regionale potevano gestire i risparmi dei Valdostani, in modo
che non dovessero uscire dalla Regione per essere reinvestiti in
Valle d'Aosta nell'interesse della comunità valdostana.
Ricordo l'impegno dell'Assessore alle finanze in carica allora;
egli affermò quando la banca fu istituita che in ogni comune della
Valle doveva essere aperto uno sportello della BVA. Dopo dieci anni
non solo questo non è avvenuto, ma non siamo stati capaci nemmeno
di far decollare una sede centrale, perché non abbiamo dato a
questo ente l'autonomia che doveva avere fino dall'inizio, così
come hanno autonomia le casse rurali che si gestiscono.
Diciamo francamente: guardiamo al futuro e cerchiamo di
rimediare agli errori che abbiamo commesso, cerchiamo di rivedere
il modo con cui si sono nominati i comitati di gestione della Banca
regionale e stiamo attenti di non andare sempre e comunque alla
ricerca di personaggi amici o meno amici, o di rappresentanti di
forze politiche, perché quando si ha la gestione di una banca, si
deve avere anche una preparazione tecnica più che politica!
