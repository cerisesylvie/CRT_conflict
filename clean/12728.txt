Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3684 del 23 settembre 1992 - Resoconto
OGGETTO N. 3684/IX Iniziative per sopperire alla mancanza di
posti letto all'interno dell'ospedale di Via Ginevra.
(Interrogazione)
Interrogazione Vista la grave situazione relativa alla
mancanza di posti letto all'interno dell'ospedale regionale di
viale Ginevra, con particolare riferimento a quelle unità operative
che, come il Pronto Soccorso, hanno gravi difficoltà di
accoglienza;
a conoscenza degli spazi vuoti ed inutilizzati esistenti
all'ospedale Beauregard;
visto il parere favorevole espresso dall'U.S.L. e dal Comitato
dei garanti al progetto realizzato dallo studio Galvani di Aosta a
seguito del mandato conferitogli dalla precedente Giunta
regionale;
i sottoscritti consiglieri regionali
interrogano
l'Assessore competente per conoscere:
- se l'attuale Giunta regionale intende realizzare il
trasferimento al 1° piano del presidio ospedaliero di Beauregard
delle Unità Operativa di oculistica e odontostomatologia
attualmente ubicate nel presidio ospedaliero di Viale Ginevra, come
previsto dal progetto dell'architetto Galvani;
- se intende realizzare il progetto soprarichiamato, quali
iniziative propone per risolvere il problema della mancanza dei
posti letto nel settore dell'emergenza e in quelle unità operative
che oggi non sono in condizioni di soddisfare le esigenze e le
richieste provenienti dall'utenza locale e turistica.
F.to Beneforti, Chiofalo.
Presidente Ha chiesto la parola l'Assessore alla Sanità e
Assistenza Sociale Cout.
Cout (PCI-PDS)
Nell'interpellanza si chiede una cosa
abbastanza specifica, cioè se l'attuale Giunta intende realizzare
il trasferimento al primo piano del presidio ospedaliero di
Beauregard, dell'unità operativa di oculistica e di
odontostomatologia attualmente ubicate nel presidio ospedaliero di
Viale Ginevra, come previsto dal progetto dell'architetto Galvani,
altrimenti quali iniziative intende l'Assessorato proporre per
risolvere il problema.
Dobbiamo dire che questa è stata una delle attività più
movimentate e discusse di questi pochi mesi in Assessorato.
L'intenzione a cui si è accennato e di cui si è discusso anche
in una riunione di Giunta, era proprio quella di cominciare al più
presto con una ristrutturazione urgente di alcuni reparti
dell'ospedale che sono nello stato che tutti voi conoscete.
La questione è di questo tipo, per essere molto sintetico e non
fare qui, in risposta ad una interrogazione, un discorso che
richiederebbe troppo tempo: se noi avessimo ristrutturato il
Beauregard secondo quanto era previsto nei progetti Galvani avremmo
dovuto aspettare un bel po' di tempo.
L'intenzione è invece quella di partire, in ospedale, con una
ristrutturazione che va dal Pronto Soccorso a Medicina Neurologia e
Medicina Donne in verticale per un primo intervento e poi,
successivamente, per gli altri reparti.
Questo è stato possibile proprio perché vi è una certa
disponibilità di letti al Beauregard, e in un paio di riunioni che
abbiamo avuto con i primari, l'ultima è di ieri sera, abbiamo con
loro definito la possibilità di spostare temporaneamente, per il
tempo della realizzazione, alcuni posti letto al Beuregard, dove ci
sono dai 16 ai 18 posti letto liberi, e altri al terzo piano della
struttura di Via Ginevra.
Si sono, anche in questo caso, concordati alcuni posti dove
potranno essere trasferiti i degenti dei reparti che vanno
ristrutturati, ma manca ancora la definizione di una decina di
posti letto.
Sarà a questo punto a carico dell'Assessore prendere
un'iniziativa insieme all'U.S.L. per definire dove reperirli, però
diciamo che sulla maggior parte dei posti da ricercare per
cominciare con questa ristrutturazione c'è un accordo e quindi la
questione potrebbe essere definita.
È già stata data indicazione all'architetto Galvani di fare
tutto quello che deve essere fatto per poter procedere all'appalto
al più presto possibile.
In seguito, dopo questa ristrutturazione, si potranno iniziare
le altre.
Presidente
Ha chiesto la parola il Consigliere
Beneforti.
Beneforti (DC)
Devo dire che in questa occasione non
mi sento molto soddisfatto della risposta data dall'Assessore,
perché ho avuto l'impressione che un'impostazione praticamente
decisa si modifica seguendo le indicazioni magari pervenute da
qualche primario, perché io sono convinto che la risposta data
dall'Assessore risente indubbiamente degli interventi di alcuni
primari che operano all'interno dell'ospedale regionale.
Il problema dei posti letto è stato più volte affrontato in sede
di Unità Sanitaria Locale, di Assessorato e anche in questa sede,
di fronte alle interpellanze che venivano presentate dalle
opposizioni a seguito dei comunicati che apparivano sui giornali
per la mancanza dei posti letto all'ospedale, in modo particolare
al Pronto Soccorso e al servizio di emergenza.
Il problema grosso era proprio quello dell'emergenza e del
Pronto Soccorso, specialmente nel periodo estivo era proprio il
personale del Pronto Soccorso che richiedeva la ricerca di posti
letto.
È vero che c'è un progetto di ristrutturazione che riguarda il
Pronto Soccorso, la Neurologia, la Medicina, l'Unità di Patologia,
il laboratorio d'analisi, c'è un progetto di ristrutturazione già
pronto che doveva partire per adeguare queste unità operative al
resto dell'ospedale, perché se andiamo in Medicina o in Neurologia
vediamo che queste unità operative non sono sicuramente all'altezza
di una regione progredita come la Valle d'Aosta.
Quindi gli interventi bisognava certamente farli e c'era questo
piano di ristrutturazione già elaborato in attesa della
ristrutturazione generale, per cui c'era un progetto, o della
costruzione del nuovo ospedale.
Infatti la ristrutturazione di questi reparti era prevista in
attesa di imboccare la strada della ristrutturazione o del nuovo
ospedale.
Da un esame della direzione sanitaria risulta che, mentre
venivano cercati dei posti letto in otorino e nell'odontotecnica da
assegnare e garantire all'emergenza e al pronto soccorso, al
Beauregard c'era una relativa presenza giornaliera di degenze e
c'erano spazi vuoti.
Ora io non ho qui i dati, ma so che nei reparti pediatria e
neonatologia del Beauregard i posti letto sono occupati al 50
percento dell'esistente, e non lo dico io, ma la direzione
sanitaria che aveva presentato una documentazione.
Quindi si trattava di recuperare quegli spazi vuoti esistenti al
Beauregard per poter trasferire qualche unità operativa che operava
nel presidio di viale Ginevra, in modo tale da creare in viale
Ginevra degli spazi proprio per poter portare avanti la
ristrutturazione di cui lei adesso parlava.
Questo è il disegno che noi vogliamo portare avanti.
Io so che ci sono state le ripercussioni del reparto pediatria,
del primario e dei medici, che hanno sparso la voce che l'Assessore
Beneforti, allora in carica, voleva eliminare il servizio di
pediatria dall'ospedale.
Hanno sollecitato la Consulta femminile, hanno consultato tutte
le Associazioni, hanno mosso il mondo senza dire però a nessuno,
caro Cout, che lì i posti letto erano occupati al 50 percento.
Mentre all'ospedale regionale di viale Ginevra la situazione
scoppiava, lassù ci si permetteva d'avere i posti vuoti, tant'è
vero che, a suo tempo, abbiamo trasferito anche il CEB. Il CEB da
possibilità di costruire la sala operativa unica del 118 in viale
Ginevra.
E fu proprio in quell'occasione che visitai il Beauregard e mi
resi conto degli spazi vuoti esistenti.
Per cui è necessario andare avanti, cercare di portare avanti
questa ristrutturazione del Beauregard in modo tale che si occupino
quei posti vuoti.
Io non so come mai ad agosto quest'anno non sono scoppiati, non
voglio pensare che le nomine di due responsabili del 118 dell'area
del PDS, cui appartiene anche l'Assessore, abbiano risolto i
problemi del pronto soccorso.
Inoltre si sa benissimo che non bastano queste due nomine come
prevedeva la legge; c'è necessità di una pianta organica per poter
affrontare il problema e bisogna anche bandire dei concorsi per
stabilire chi sono i responsabili di questo servizio e questo deve
essere fatto per concorso e non come nomina di Giunta.
Siccome c'è il discorso di una legge di revisione della pianta
organica dell'USL, in quell'occasione si doveva prevedere anche
l'organico del 118.
Il Presidente mi fa segno che ho passato ogni limite e devo dire
che seguiremo da vicino questa vicenda.
Raccomando ancora all'Assessore Cout di non lasciarsi troppo
impressionare da certi primari dell'ospedale regionale che pensano
più ai loro "primariati" che all'interesse generale della
collettività.
