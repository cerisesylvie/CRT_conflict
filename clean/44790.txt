Classificazione
ZONA FRANCA



Oggetto del Consiglio n. 1717 del 13 luglio 2022 - Resoconto
OGGETTO N. 1717/XVI - Interpellanza: "Avvio di un dibattito
dedicato al tema dell'attuazione della zona franca in sede di I
Commissione consiliare permanente".
Bertin (Presidente) -
Punto n. 27. Per l'illustrazione,
ha chiesto la parola il consigliere Aggravi.
Aggravi (LEGA VDA) -
Nel dicembre scorso, in sede di
discussione del bilancio, il gruppo Lega Vallée d'Aoste presentò un
ordine del giorno n. 19, che ebbe anche l'appoggio dei colleghi di
Pour l'Autonomie e della prima componente di Forza Italia riguardo
alla proposta di costituire una Commissione speciale per l'analisi
dell'applicazione delle previsioni dell'articolo 14 dello Statuto
speciale di autonomia nell'ambito dell'attuale quadro normativo
comunitario di riferimento. L'obiettivo era quello di definire in
una sede deputata e che avesse una dignità anche formale, perché la
forma è sostanza, una serie di analisi funzionale a comprendere se,
come e soprattutto anche a statuire quali possibilità oggi, allo
stato attuale della normativa della situazione generale, potesse
avere appunto l'applicazione dell'articolo 14. È vero, lo ricordo -
e lo aveva ricordato anche all'epoca il presidente Bertin - la
Presidenza del Consiglio ha dato e sta dando particolare attenzione
a questo problema, lui ricordava all'epoca l'organizzazione di un
convegno sulla fiscalità differenziata e le zone franche, che ha
dato, tra l'altro, dei contenuti di particolare interesse e anche
dei parallelismi interessanti, considerate le esperienze moderne, e
tornerò sul discorso di modernità, in Europa, però la volontà, al
di là dell'attività di ricerca - la sintetizzo così - è quella di
dare anche contezza formale a quella che è una vera e propria
vittoria mutilata, se vogliamo, del nostro Statuto speciale.
All'epoca la risposta del Presidente, che penso mi risponderà
anche adesso, era quella di concordare sull'importanza della
tematica e sulla necessità di affrontare in maniera concreta il
tema, ma all'epoca per sua stessa dichiarazione non condivideva
appunto il metodo e proponeva di ripartire e di discutere
all'interno della I Commissione il tema.
Considerata l'importanza e anche la strategicità, io direi di un
tema di questo genere, in realtà sempre ma forse oggi ancora ancora
di più, io nella prima domanda dell'interpellanza ho voluto capire
e cercare se questo tema fosse stato oggetto in corso d'anno di
un'attenzione in quella che è stata, se vogliamo dire ,la mai
terminata revisione del programma di governo, e capire oggi, dopo
un po' tanto tempo, se sia intenzione e con quali modalità avviare
il dibattito sul tempo nell'ambito delle attività di I commissione
così com'è richiamato a suo tempo. È vero, potevo anche chiederlo
in una seduta di I Commissione al Presidente, però ritengo che un
punto di tale importanza, meriti una
leadership
- non me ne
voglia il Presidente della I Commissione - un pochettino superiore
quale quella del Presidente della Regione, ovvero di tutto il
Governo.
Io voglio ancora sottolineare questo aspetto e riprendere
proprio la prima parte della sua risposta di allora, la volontà di
affrontare questo tema in maniera concreta, ma in una maniera anche
che possa poi arrivare o si possa arrivare a una definizione anche
puntuale fatta di proposte, di valutazioni in chiave moderna,
perché sappiamo che, rispetto all'emanazione dello Statuto, il
mondo è cambiato enormemente, soprattutto dal punto di vista della
fiscalità, degli aiuti di Stato, ne abbiamo parlato in parte
stamattina con la PL n. 12, è forse il momento che, al di là del
gran can can che ogni tanto si fa e che qualcuno ne fa perché è un
argomento molto sensuale quello della zona franca, però, come tutti
gli argomenti sensuali, finiscono poi per perdere il vero senso
della questione.
Sul programma di governo, se non erro sul DEFR, si parla della
zona franca della ricerca, che però è una cosa un po' diversa,
perché qua la volontà è di indagare a tutto tondo in chiave moderna
e attuale quelle che possono essere effettivamente ancora le
possibilità, perché prima o poi dovremo fare un bilancio dello
Statuto speciale, di quello che è stato applicato, di quello che
non è stato, di quello che si può fare e di quello che non si può
fare, perché altrimenti poi ognuno se vuole riempire di comunicati
stampa, ma non parlo solo di quest'Aula, parlo anche di chi è fuori
o può farne delle ragioni di vita per quello che riguarda la zona
franca o la possibilità di libertà fiscale... direi io ben faccia e
ben venga, per carità, però per una volta tanto si cerchi di dare
concretezza a un argomento non solo sensuale ma serio e serissimo,
perché ricordiamo che quello che riguarda la parte di tassazione di
fiscalità tocca direttamente i cittadini non solo che pagano le
tasse ma anche poi dal lato della spesa il bilancio regionale. È
bene quindi capire se lo si vuole fare, altrimenti quest'argomento
rimarrà lì un po' come quelli che rimangono sospesi e non si sa,
magari verrà ancora per carità a riempire le pagine di giornali o e
comunicati stampa ma non c'è una
mise à jour
chiara e
concreta se non qualche ricerca che sicuramente deve... e ben venga
che venga fatta, ma poi alla fine non porta a nulla di
concreto.
Presidente -
Risponde il Presidente della Regione.
Lavevaz (UV) -
Ovviamente sono onorato del fatto che si
riconosca non a me ma alla figura del Presidente della Regione un
ruolo anche in temi di questo tipo. Io ho una visione un po'
diversa, nel senso che ritengo che - proprio per una questione di
rispetto dei ruoli istituzionali, questo tipo di argomento, che è
di assoluta importanza, perché la zona franca, le riflessioni sul
suo istituto, le sue potenzialità, i suoi limiti, sono sicuramente
un punto centrale della nostra autonomia e sono contenuti nel
nostro Statuto speciale - che il dibattito intorno a questa
tematica debba essere svolto all'interno del Consiglio regionale,
quindi che sia il Consiglio regionale, che sia una
sottocommissione, che sia la I Commissione, come ho già avuto modo
di dire a dicembre, io ritengo che sia il modo più corretto per
avviare questo tipo di discussione. Non perché voglio tenermene
fuori o tenere fuori il Governo, assolutamente no, ne entrerei e ne
entreremo in qualsiasi modo che il dibattito lo ritenga opportuno,
ma ritengo che il posto e il luogo deputato a questo tipo di
discussione così importante debba essere il Consiglio e non debba
essere una discussione che è avocata in qualche modo al Governo. La
zona franca ritengo che sia una materia, un tema che riguarda la
nostra autonomia, non riguarda né la maggioranza, né la minoranza.
Proprio per questo, credo che un dibattito debba essere svolto
all'interno della I Commissione consiliare, poi nei modi e nei
tempi che la I Commissione ritiene di farlo, quindi anche
eventualmente con l'istituzione di una commissione o
sottocommissione preposta, quello che si ritiene, però non credo
che - e non voglio assolutamente lavarmene le mani, ma è proprio
una questione di rispetto dei ruoli istituzionali - debba essere il
Governo o il Presidente della Regione a farsi parte proponente su
una questione di questo tipo.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Prendo atto che non ne avete parlato
almeno nella revisione del programma. Mi perdoni ma io ho fatto due
domande e quindi su una se lo doveva aspettare. Potevo anche
chiederle se era sua intenzione nominare l'Assessore alla zona
franca come qualcuno le ha chiesto e quindi avremmo forse capito
qual è il vero problema di tutto, ma, a parte le battute su un
argomento estremamente serio, a questo punto capisco e comprendo la
sua risposta, anche se io penso che a dicembre si potesse fare
qualcosa di dedicato, ci fu all'epoca più una volontà di non
approvare i nostri ordini del giorno, ma ci sta, poi dopo le
conseguenze si vedono... Al di là di questo, io quello che mi sento
di dire oggi, al di là di prendere atto di quello che lei mi
dice... però di prendere anche il buono della risposta che ho
ricevuto da lei... è proporre e chiedere al già citato Presidente
della I Commissione eventualmente di mettere a un punto dell'ordine
del giorno di una prossima convocazione questo aspetto e capire se
all'interno della Commissione c'è la volontà di affrontare questo
tema o direttamente come commissione o come sottocommissione, che è
già successo, ma che almeno ci sia, si dia una dignità importante a
questo tema e che, per carità, può anche e sicuramente far tesoro
delle attività di ricerca promossa dalla Presidenza del Consiglio
ma che vada e possa andare anche più nel pratico. Direi anche -
perché no? - di avere anche il sicuro e pronto supporto di chi oggi
si sta occupando della zona franca della ricerca, che sicuramente è
un aspetto che può essere uno dei binari utili, ma quello
principale, secondo me, deve principalmente tener conto delle
possibilità moderne, comunque ad oggi dell'istituto definito
dall'articolo 14 a suo tempo, perché comunque, come spesso diciamo,
ci sono dei diritti acquisiti, o comunque delle prerogative che
devono rimanere vive, anche se non sono state applicate nel tempo,
penso che questa sicuramente tale debba rimanere.
