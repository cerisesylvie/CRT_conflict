Classificazione
BILANCIO E CONTABILITA' REGIONALE



Oggetto del Consiglio n. 1942 del 27 luglio 2011 - Resoconto
OGGETTO N. 1942/XIII - Disegno di legge: "Primo provvedimento
di variazione al bilancio di previsione della Regione per il
triennio 2011/2013".
Articolo 1
(Autorizzazioni di maggiori o minori spese recate da leggi
regionali)
1. Le autorizzazioni di spesa recate da leggi regionali sono
modificate, per gli anni 2011, 2012 e 2013, nelle misure indicate
nell'allegato A.
Articolo 2
(Variazioni allo stato di previsione della spesa)
1. Allo stato di previsione della spesa del bilancio per il
triennio 2011/2013 sono apportate le seguenti variazioni, come
indicate, in diminuzione, nell'allegato B e, in aumento,
nell'allegato C:
a) in diminuzione
anno 2011
euro 11.347.063,80
anno 2012
euro 120.000,00
anno 2013
euro 20.000,00
b) in aumento
anno 2011
euro 11.347.063,80
anno 2012
euro 120.000,00
anno 2013
euro 20.000,00
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati A, B e C
(omissis)
Presidente
- La parola al relatore, Consigliere
Rosset.
Rosset (UV)
- Grazie Presidente. La legge di variazione
di bilancio prevista dall'articolo 32 dell'ordinamento di
contabilità regionale (legge n. 30/2009) è uno strumento per
attuare la flessibilità del bilancio e mira ad adeguare gli
stanziamenti di bilancio alle necessità della gestione che in corso
d'anno si sono manifestate. Con il presente disegno di legge si
propone il primo provvedimento di variazione al bilancio di
previsione della Regione per il triennio 2011/2013. Tale
variazione, di natura esclusivamente tecnica e priva di aspetti di
tipo programmatico, è finalizzata all'adeguamento degli
stanziamenti di bilancio alle necessità di gestione della seconda
parte dell'anno.
Non si apporta alcuna variazione alla parte delle entrate,
mentre, per quanto riguarda la parte delle spese, tutte le
variazioni in aumento sono state compensate con variazioni in
diminuzione. Di conseguenza, le risultanze finali del bilancio non
risultano modificate. L'importo complessivo della variazione
risulta essere di circa 11.300.000 di euro nel 2011, di 120.000
euro nel 2012 e di 20.000 euro nel 2013. A seguito dell'operazione
proposta con il presente disegno di legge, le spese correnti
vengono ridotte di euro 3.400.000 a favore delle spese di
investimento. Le funzioni obiettivo di cui si intende accrescere le
risorse a disposizione sono le seguenti:
- funzione obiettivo "Sviluppo economico", a cui sono
complessivamente assegnati 4.600.000 di euro. Tale somma è
destinata principalmente agli interventi previsti dalla legge
regionale n. 19/2001 e, in particolare, ai contributi per
investimenti a favore delle attività turistico-ricettive
(3.500.000) e a quelli in favore del commercio (1.500.000);
- nell'ambito della funzione obiettivo "Governo del territorio"
si assegnano maggiori risorse per 2.400.000 di euro, destinate per
la maggior parte al finanziamento dei servizi per la gestione del
patrimonio forestale e delle risorse naturali e al finanziamento
del servizio di soccorso sulle piste da sci, di cui alla legge
regionale n. 32/2001.
Le funzioni obiettivo di cui, con il presente disegno di legge,
si intende ridurre le risorse a disposizione sono le seguenti:
- la funzione obiettivo "Infrastrutture per mobilità e reti",
alla quale vengono ridotti gli stanziamenti di circa 3.400.000. La
riduzione riguarda esclusivamente l'area omogenea relativa alle
spese per l'aeroporto, dal momento che lo slittamento dei tempi di
attivazione dello stesso rispetto alle previsioni ha reso
disponibili per altri interventi circa 4.500.000 di euro.
Nell'ambito della stessa funzione obiettivo si incrementano di
circa 800.000 euro gli stanziamenti finalizzati a supportare gli
investimenti nel settore dei trasporti pubblici e di 350.000 quelli
relativi agli investimenti in ambito informatico;
- la funzione obiettivo "Cultura e sport" e, più precisamente,
gli stanziamenti per il finanziamento della legge regionale n.
16/2007, poiché, a seguito della valutazione delle richieste
pervenute gli interventi per la realizzazione di infrastrutture
ricreativo-sportive di interesse regionale, sono ridotti di circa
2.000.000 di euro.
Il disegno di legge è composto da 3 articoli, di cui il primo
modifica le autorizzazioni di spesa disposte da leggi regionali
specifiche, nonché dalla legge finanziaria per gli anni 2011/2013,
mentre il secondo dispone le variazioni allo stato di previsione
della spesa del bilancio di previsione per il triennio 2011/2013,
mentre con il terzo articolo si introduce la dichiarazione
d'urgenza. Grazie.
Presidente
- Ricordo che sull'atto c'è stato il parere
favorevole a maggioranza della II Commissione e si pongono in
votazione sia gli articoli, sia gli allegati A, B, C. Dichiaro
aperta la discussione generale. Se non vi sono interventi, dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie Presidente. Da parte del Governo
regionale c'è poco da aggiungere alla relazione fatta dal collega
Rosset. Voglio solo sottolineare che si tratta di una modestissima
variazione di bilancio di assestamento di cifre con compensazioni
interne, quindi è una variazione che non incide sulla
programmazione dell'anno in corso. È una semplice ricalibrazione di
modeste somme all'interno dei singoli servizi con la compensazione
interna, quindi non ci sono aggiunte né di spese, né di aumenti di
entrate.
Presidente
- Si passa all'esame dell'articolato.
Pongo in votazione l'articolo 1...
(interruzione del Consigliere Donzel, fuori
microfono)
Presidente
- Invito i Consiglieri a stare un po' più
attenti, in modo da prenotarsi per l'intervento prima che io chiuda
la discussione generale e ponga in votazione l'atto o il disegno di
legge in esame. Sperando che "facciate tesoro" di questo mio
invito, per questa volta annullo la votazione e do la parola al
Consigliere Donzel.
La parola al Consigliere Donzel sull'articolo 1.
Donzel (PD)
- Grazie Presidente. Ritengo importante fare
due o tre considerazioni. Intanto seppure l'Assessore definisce
modestissimo questo intervento...insomma non è che faccia un grande
onore definire modestissimo l'intervento, io invece ritengo che
siano importanti alcune voci che vengono toccate. Assessore, non è
nulla di personale e lei lo sa, ma se lei mi dice che fate un
modestissimo intervento, io non è che posso dirle che è una cosa
encomiabile! Modestissimo è, ma molto significative sono le voci
che vengono toccate, una in particolare mi ha colpito, perché nella
presentazione si dice che vengono ridotte alcune voci di spesa
corrente per andare ad implementare voci di investimento. Le
garantisco che non è assolutamente così, faccia pure un raffronto
fra tutte le voci, c'è un grosso equilibrio, ma di certo non è che
si dà un indirizzo da spesa corrente a spesa per investimento: è
che alcune spese per investimento non vengono più fatte, quindi,
per fortuna, che si cerca di farne altre, però tra queste che non
vengono più fatte quello che mi ha colpito in modo particolare è il
taglio secco alla voce che riguarda infrastrutture aeroportuali e
piano di radioassistenza per l'aeroporto Corrado Gex. Allora,
intanto quelle lì non sono spese correnti, ma erano spese di
investimento, quindi spianiamo spese di investimento; due, sono il
simbolo di un fallimento di una politica dei trasporti; terza cosa
grave è che noi del PD in sede di bilancio - la invito a verificare
- avevamo chiesto sul bilancio regionale, che adesso abbiamo
variato, di non impegnare queste cifre sull'aeroporto, ma di
impegnarle (noi avevamo proposto) sulla raccolta differenziata.
Perché c'è "l'Assessorato Cenerentola" che sta lì per modo di dire,
non aveva finanziamenti, dicevamo di togliere queste risorse non
utilizzate dall'aeroporto e di spostarle sulla raccolta
differenziata, di cui si fa un gran parlare in Valle d'Aosta;
risultato: abbiamo dovuto aspettare tutti questi mesi per vedere la
variazione che va esattamente nell'indirizzo che avevamo
prospettato, ossia non tenere congelate delle risorse
sull'aeroporto. E questa è una questione.
Sempre in riduzione - altra cosa che mi ha colpito in modo
particolare -, è che c'è tutta una serie di UPB che funzionano in
questo modo, ho capito il meccanismo: non togliamo soldi
all'Assessorato dell'agricoltura e foreste, ma spostiamo da alcune
voci e le mettiamo in altre. Sono andato però a leggermi per
scrupolo quali erano le voci: "Interventi per la promozione e la
tutela della zootecnia", "Interventi di investimento e sviluppo nel
settore dell'allevamento zootecnico", "Interventi e servizi
finalizzati allo sviluppo del settore agricolo alimentare". Abbiamo
appena fatto lo scorso Consiglio una serie di iniziative per dire:
"ripristiniamo i fondi alla zootecnia", adesso alla prima
variazione di bilancio via i fondi alla zootecnia per spostarli ad
altre attività, sicuramente interessanti e lodevoli,
faunistico-ambientali e tutto quello che volete, ma non è che
potete sventolare tutte le volte che sostenete la zootecnia e ad
ogni variazione di bilancio c'è un taglio! Replicherà lei,
Assessore, come mai si tolgono questi soldi al settore della
zootecnia. Ci sarebbero poi da fare alcune considerazioni anche su
alcune voci in aumento, perché laddove abbiamo visto una...
Presidente
- ...si avvii alla conclusione, visto che
poteva intervenire prima, adesso si attenga ai tempi previsti,
altrimenti le regole a cosa servono? Grazie.
Donzel (PD)
- ...certo, chiedo scusa. Finisco allora con
una battuta. Abbiamo visto che si è cercato di reggere ai tagli
della scuola e cosa vedo in aumento: contributi per il
funzionamento di istituzioni scolastiche non regionali, allora
conteniamo e tagliamo nel settore pubblico e andiamo a dare un
finanziamento in variazione ad istituzioni scolastiche non
regionali, come dire...io, invece di fare questa cosa modesta,
avrei fatto in questo momento di difficoltà uno sforzo di
elaborazione maggiore.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente. Chiaramente per
dichiarare il voto favorevole della maggioranza a questo
provvedimento. L'intervento di Donzel lo posso definire
"arrampicarsi sui vetri" per dire qualcosa, oggettivamente, collega
Consigliere! Dico che è un modesto intervento di una variazione di
bilancio, devo venire qua con toni trionfalistici per una piccola
rimodulazione legata al conto consuntivo! L'incremento delle spese
di investimento rispetto alle spese correnti va visto nel contesto
del bilancio consuntivo: abbiamo recentemente approvato
l'assestamento (variazione) di bilancio, questa è una piccola
rimodulazione correttiva e, proprio perché è piccola, sta a
significare che la programmazione di questa maggioranza è stata una
programmazione corretta, perché a metà anno non dobbiamo
stravolgere il bilancio! La rimodulazione sugli interventi
dell'aeroporto fanno onore alla decisione di rivedere le cifre in
base ai capitoli e all'effettiva capacità di spesa, null'altro!
(interruzione del Consigliere Donzel, fuori
microfono)
...ma null'altro è stato fatto che rimodulare le cifre. Nel
settore dell'agricoltura, se si legge bene l'intervento, fa parte
dei settori cui sono assegnate maggiori risorse per 2.400.000 di
euro in parte destinati al finanziamento di gestione del patrimonio
forestale. Parliamo delle cifre, la zootecnia probabilmente, in
base a quel capitolo di legge, sono state soddisfatte tutte le
richieste, ma se sono state soddisfatte le richieste, lo devo
mandare nei residui?
(nuova interruzione del Consigliere Donzel, fuori
microfono)
...posso parlare? Se quel capitolo ha soddisfatto tutte le
richieste, per far piacere al Consigliere Donzel lo dobbiamo
mandare...
Presidente
- ... Consigliere Donzel, lasci parlare
l'Assessore...
Lavoyer (FA)
-...mi dispiace, si è "arrampicato su per i
vetri"!
Presidente
- Pongo in votazione l'articolo 1:
Consiglieri presenti: 31
Votanti: 27
Favorevoli: 24
Contrari: 3
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
Presidente
- Articolo 2: stesso risultato. Articolo 3:
stesso risultato. Allegato A: stesso risultato. Allegato B: stesso
risultato. Allegato C: stesso risultato.
Pongo in votazione la legge nel suo complesso:
Consiglieri presenti: 31
Votanti: 27
Favorevoli: 24
Contrari: 3
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
