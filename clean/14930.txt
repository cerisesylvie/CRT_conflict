Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1395 del 14 giugno 1995 - Resoconto
SEDUTA POMERIDIANA DEL 14 GIUGNO 1995.
OGGETTO N. 1395/X Disegno di legge: "Modifiche ed integrazioni
alla legge regionale 9 agosto 1994, n. 42 (Direttive per
l'esercizio delle funzioni previste dalla legge quadro per il
trasporto di persone mediante autoservizi pubblici non di
linea)".
Articolo 1 (Proroga del termine per la presentazione delle
domande, proposte al fine dell'iscrizione di diritto nel ruolo)
Il termine per la presentazione delle domande, presentate al
fine di ottenere l'iscrizione di diritto nel ruolo dei conducenti
di autoveicoli adibiti ad autoservizi pubblici non di linea della
Valle d'Aosta, stabilito dall'articolo 12 della legge regionale 9
agosto 1994, n. 42 (Direttive per l'esercizio delle funzioni
previste dalla legge quadro per il trasporto di persone mediante
autoservizi pubblici non di linea), è prorogato di tre mesi, a
decorrere dalla data di entrata in vigore della presente legge.
Articolo 2 (Modifica all'articolo 13 della legge regionale
42/1994)
1. Il n. 1) della lett. e) del comma 1 dell'articolo 13
della legge regionale 42/1994 è sostituito dal seguente:
"1) condannati con sentenza irrevocabile alla reclusione per un
tempo superiore ad un anno per uno dei delitti contro la pubblica
amministrazione, l'ordine pubblico, la fede pubblica, l'economia
pubblica, l'industria, il commercio ovvero per delitti di omicidio
volontario, furto, rapina, estorsione, truffa, appropriazione
indebita, ricettazione ed alla reclusione per un tempo non
inferiore a due anni per qualunque altro delitto non colposo, salvi
gli effetti della riabilitazione. La condanna a pena
condizionalmente sospesa per uno dei reati indicati non può
costituire motivo di diniego all'iscrizione nel ruolo di cui alla
presente legge, in analogia a quanto previsto dall'articolo 166,
comma secondo, del codice penale".
Articolo 3 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Chenuil.
Chenuil (GV-PDS-SV) Con questo disegno di legge n. 139 si
intende semplicemente modificare ed integrare la legge n. 42 del 9
agosto 1994, che prevede il trasporto delle persone mediante
autoservizi pubblici non di linea.
L'articolo 1 modifica quanto previsto dall'articolo 12 della
legge 42, prorogando di 3 anni dalla data di entrata in vigore
della presente legge il termine di presentazione delle domande per
l'iscrizione al ruolo nelle funzioni previste dalla suddetta legge.
Provvedimento questo indispensabile, per sanare una situazione che
comprometteva l'attività di alcuni soggetti.
L'articolo 2 modifica in parte l'articolo 13 della legge 42 che
determina quali devono essere i requisiti morali per l'iscrizione a
ruolo. In particolare modifica il n. 1 della lettera e) che recita:
"Le cause ostative derivanti da reati", correggendo in parte i
motivi di diniego come dettato dall'articolo 166, comma 2°, del
c.p..
L'articolo 3 è la dichiarazione di urgenza ai sensi
dell'articolo 31.
Questo disegno di legge è passato in modo unanime nella IV
commissione, auspico altrettanto in questa sede.
Presidente É aperta la discussione generale. Qualcuno chiede la
parola? Se nessuno chiede la parola, si passa all'esame
dell'articolato.
Pongo in votazione l'articolo 1:
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente Pongo in votazione l'articolo 3:
Presenti, votanti e favorevoli: 26
Presidente Pongo in votazione la legge nel suo complesso:
Presenti, votanti e favorevoli: 27
Il Consiglio approva all'unanimità
