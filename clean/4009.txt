Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 305 del 11 giugno 1981 - Resoconto
OGGETTO N. 305/81 - TRATTATIVE PER IL TRASFERIMENTO DEI VIGILI
DEL FUOCO ALLE DIPENDENZE DELLA REGIONE. (Interrogazione)
Presidente
- Do lettura dell'interrogazione:
INTERROGAZIONE
Il Consigliere regionale del PSDI, Piero Minuzzo;
INTERROGA
il Presidente della Giunta regionale per essere messo al
corrente di come procedono le trattative e comunque qual è la
posizione della Giunta in merito ad un eventuale passaggio dei
Vigili del Fuoco alla Regione.
Presidente
- Risponde il Presidente della Giunta. Ne ha
facoltà.
Andrione
(UV)
- La risposta sarà breve perché la
Regione è nettamente favorevole ad organizzare, su base regionale,
il servizio dei Vigili del Fuoco.
È da diverso tempo in corso una Commissione che sta studiando
una legge apposita. Queste sono competenze che dovrebbero essere
regionalizzate in tutta Italia, sia in relazione alla 282 che alla
616. Il Governo avrebbe dovuto emanare un decreto legislativo che
non è ancora stato predisposto, per la sistemazione di questo
problema, tale decreto dovrebbe anche trasferire i finanziamenti
necessari all'organizzazione del corpo dei Vigili del Fuoco su base
regionale. Il compianto Sen. Fillietroz fu il primo ad
interessarsene; nel '76 sembrava che tutto fosse pronto poi, di
nuovo, nel '78, adesso è di nuovo tutto rinviato. Questa questione
però dovrà essere risolta in quel senso, perché, per legge
nazionale, il servizio dei Vigili del Fuoco sarà organizzato su
base regionale, e quindi con nostro deciso favore, perché potremmo
organizzare anche i Vigili del Fuoco volontari e coordinare
l'azione degli uni e degli altri.
Presidente
- Risponde il Consigliere Minuzzo. Ne ha
facoltà.
Minuzzo
(PSDI)
- Chiaramente, questa
interrogazione aveva solo lo scopo di avere delle informazioni e mi
sembra che il Presidente della Giunta abbia soddisfatto questa
esigenza. Sarei grato al Presidente della Giunta se vorrà
segnalarmi i nominativi dei componenti questa Commissione; comunque
li chiederò al collega Mappelli, visto che ne fa parte, per poter
seguire da vicino questa questione.
