Classificazione
ASSISTENZA SANITARIA E OSPEDALIERA



Oggetto del Consiglio n. 1616 del 9 giugno 2022 - Resoconto
OGGETTO N. 1616/XVI - Interpellanza: "Previsione di una
soluzione alternativa alla chiusura del Poliambulatorio di Verrès
per i prelievi di sangue e il ritiro dei referti".
Bertin (Presidente) -
Punto n. 38. Per l'illustrazione
dell'interpellanza, ha chiesto la parola il consigliere Ganis.
Ganis (LEGA VDA) -
Quest'interpellanza riprende in parte
una nostra iniziativa presentata nel novembre del 2020 avente come
oggetto una predisposizione di un piano di supporto per la
struttura di Verrès. Allora si evidenziavano alcune problematiche
all'interno del consultorio di Verrès, in particolar modo il
disagio dei cittadini nell'effettuare i prelievi del sangue a causa
delle difficoltà di accedere al distretto dovute alle restrizioni
della pandemia. Un problema questo successivamente risolto grazie
all'Azienda USL che ha concesso una parte del piano interrato per
far entrare i cittadini, rispettando le normative allora in vigore,
riuscendo così a garantire un servizio più efficiente. A questa
problematica si lega l'altra, rilevata anche nel
post
pandemia, delle difficoltà nel reperire i referti o nell'effettuare
i prelievi del sangue, infatti i cittadini della Bassa Valle hanno
sempre segnalato questa problematica. I problemi maggiormente
riscontrati dai cittadini della Bassa Valle riguardano i disservizi
dovuti alla limitazione delle giornate per poter accedere ai
servizi. Va ricordato che al consultorio di Verrès accedono tutti i
Paesi limitrofi, non solo Verrès, che appartengono alla comunità
Evançon: Arnad, Ayas, Brusson, Challand-Saint-Anselme,
Challand-Saint-Victor, Champdepraz, Emarèse, Issogne, Montjovet e
Verrès, per un totale di circa 11.200 abitanti.
Vorrei ricordare inoltre in questo Consiglio che durante la
discussione del DEFR, come gruppo, avevamo evidenziato questi
problemi e non ci saremmo mai aspettati oggi di assistere alla
chiusura, seppur momentanea, di tre mesi, del consultorio di
Verrès, senza trovare da parte delle autorità competenti delle
soluzioni alternative, che poi è quello che i cittadini ci
chiedono. La chiusura momentanea è dovuta a lavori di adeguamento
alle normative antincendio che ha dato interventi di
riqualificazione ma ha generato malcontento tra i cittadini della
Bassa Valle, già provati dal prolungarsi della pandemia e che
vedono in questa chiusura un pretesto per chiudere definitivamente
il consultorio, cosa che speriamo non succeda. Proprio a causa di
questo malcontento, in paese c'è chi ha intrapreso una piccola
battaglia personale raccogliendo un numero importante di firme:
sono circa mille, indirizzate all'attenzione del dirigente
territoriale dottor Leonardo Iannizzi e supportata anche dal
sottoscritto, che, tramite quest'interpellanza sottoscritta dai
Consiglieri di zona Brunod e Planaz, vuole evidenziare un grave di
servizio che questa chiusura inaspettata sta creando ai
cittadini.
Ora, in base a queste considerazioni, si interpella l'Assessore
competente per conoscere se i cittadini siano stati informati di
questa chiusura, se non sia stato possibile, vista l'importanza del
polo di Verrès, trovare una soluzione alternativa per i prelievi
del sangue e il ritiro delle analisi.
Presidente -
Risponde l'assessore Barmasse.
Barmasse (UV) -
Sentita ovviamente l'Azienda USL sulla
motivazione di quest'interpellanza, informo che la sede del
consultorio di Verrès da anni necessita di interventi di
adeguamento alla normativa antincendio e di riqualificazione non
più rinviabili. Negli scorsi mesi la Direzione del distretto ha
incontrato più volte l'Amministrazione locale per affrontare la
problematica, cercando di individuare eventuali sedi alternative.
Gli approfondimenti svolti non hanno però portato a individuare
soluzioni adeguate. Parallelamente, su richiesta del Direttore del
distretto, sono stati eseguiti vari sopralluoghi da parte della
Struttura complessa tecnica dell'Azienda USL per valutare e
individuare le possibili soluzioni di miglioramento nei limiti dei
vincoli posti dalla Soprintendenza per i beni e per le attività
culturali, perché l'edificio è di interesse storico, e delle
problematiche logistiche.
Il Direttore dei distretti 3 e 4, in accordo con la Direzione
aziendale, in riferimento alla nota del Direttore della Struttura
complessa tecnica, che comunicava l'inizio dei lavori e la relativa
tempistica, ha ritenuto necessario procedere, per motivi di
sicurezza e per evitare interferenze e inevitabili disservizi, con
la sospensione temporanea delle attività all'interno del
consultorio, fatta eccezione dell'attività dei medici di continuità
assistenziale, dei veterinari e dei volontari del 118, attività
svolte in fasce orarie non interessate dai lavori di
ristrutturazione.
Nel ringraziare per aver segnalato il disagio e le difficoltà di
alcuni cittadini, elemento di fondamentale importanza per l'Azienda
USL, che vuole migliorarsi nell'erogare i servizi al fine di
rispondere in modo efficace ai bisogni della cittadinanza, comunico
quanto segue: al fine di dare la più ampia comunicazione e
informazione, l'Azienda USL ha provveduto a diramare un comunicato
stampa trasmesso attraverso tutti i canali di comunicazione
consueti. Inoltre, si è provveduto a comunicare alle strutture,
agli enti, al personale sanitario e amministrativo interessato le
motivazioni e la temporanea chiusura della struttura dal 16 maggio
al 5 agosto 2022, nota protocollo n. 39582 del 5 maggio 2022,
indirizzata al Sindaco del Comune di Verrès e al Presidente della
Unité des Communes Valdôtaines Evançon
, nota protocollo n.
39572 del 5 maggio 2022 indirizzata all'Assessore e al Coordinatore
dell'Assessorato della Sanità, salute e politiche sociali, nota
protocollo n. 39694 del 6 maggio indirizzata ai medici di
assistenza primaria e pediatri di libera scelta dei distretti 3 e
4, nota protocollo n. 39571 indirizzata alle strutture aziendali
coinvolte nelle attività sanitarie e amministrative del
consultorio. Nel consultorio di Verrès, nei poliambulatori dei
distretti 3 e 4 sono stati affissi avvisi per informare il più
possibile i cittadini della zona e gli operatori dei
Front
Office
sono stati sollecitati a fornire le opportune
indicazioni in merito.
Seconda domanda: "se non sia stato possibile, vista l'importanza
del Poliambulatorio di Verrès, trovare una soluzione alternativa".
Tutte le attività sanitarie e amministrative sospese
momentaneamente nel consultorio di Verrès sono e saranno garantite,
come comunicato con le note sopracitate, presso i vicini
Poliambulatori di Châtillon e Donnas. Per quanto riguarda il ritiro
dei referti, si evidenzia che la consegna dei referti cartacei deve
essere effettuata solo ed esclusivamente da personale dell'Azienda
USL Valle d'Aosta nelle sedi di sua competenza. All'atto della
prenotazione a ogni utente viene rilasciata l'informativa su
modalità di consegna prescelta, ritiro su carta presso la sede
indicata sulla cedola di prenotazione, sede dov'è stato effettuato
il prelievo, stampa referto
online
su FSE, la sede del
ritiro, gli orari del ritiro. Si ricorda che dal 1° maggio 2016 è
attiva la consegna dei referti di laboratorio
on-line
su FSE
e che tali referti, laddove è acquisito il consenso dell'assistito,
possono essere altresì visionati sullo stesso FSE anche dal medico
di medicina generale o dal pediatra di libera scelta.
Riguardo alla paura che possa essere dismesso il
Poliambulatorio, direi che il fatto di avere impegnato delle
risorse economiche proprio per fare dei lavori di adeguamento, va
esattamente nel senso opposto e così come prevedrebbe il Piano per
la salute e il benessere sociale, è prevista anche l'istituzione a
Verrès dell'ospedale di comunità. Direi quindi che, da questo punto
di vista, i cittadini dovrebbero essere rassicurati.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta che
non mi appaga. Forse abbiamo una visione un po' diversa del
problema, forse perché io abito in Bassa Valle nella comunità di
Evançon e mi rendo conto dei problemi che ci sono.
Tra l'altro, in un ordine del giorno che abbiamo discusso in
questo Consiglio, esattamente il 15 di dicembre, nel quale, come
gruppo, noi chiedevamo un rafforzamento della struttura di
medicina, lei, Assessore, mi rispondeva con queste parole: "Verrès
sarà, o perlomeno così è previsto, sede di uno dei due ospedali di
comunità, così come anche sede di una casa di comunità - speriamo -
quindi è già previsto un rafforzamento della sanità a Verrès, mi
sembra giusto in Bassa Valle bisogna rafforzare la sanità", questo
magari tramite questo tipo di intervento che stanno facendo adesso,
però il malcontento credo sia anche manifestato molto bene dalle
mille firme e forse anche molte di più, perché poi non abbiamo più
avuto tempo di raccoglierne altre, contro la chiusura momentanea
del Poliambulatorio di Verrès.
Ho partecipato anch'io a raccogliere queste firme e torno a
ringraziare il promotore di quest'iniziativa. Questa persona ha
avuto un incontro esattamente con il direttore sanitario, Guido
Giardini, il quale ha accolto la rappresentante che ha raccolto le
firme e l'ha rassicurata dicendole che il Poliambulatorio riaprirà
e sul fatto che i pazienti particolarmente bisognosi verranno
attentamente valutati dal medico di famiglia e potranno eseguire
gli esami del sangue a domicilio. Io mi immagino la povera
infermiera che parte da Verrès e va a Brusson, poi scende magari e
va a Montjovet, va ad Arnad, tutto questo magari nell'arco di mezza
mattinata per fare tre prelievi del sangue. Se questo è un
servizio... a me pare un disservizio.
Detto questo, vorrei ricordare, come ha detto lei, che
all'interno del Poliambulatorio di Verrès c'è chi sta lavorando
ancora adesso, ed è vero, ci sono i volontari del soccorso e la
guardia medica, ma che sta lavorando in un ambiente non così sano.
Da quello che mi raccontano - come ho detto, io sono di Verrès,
quindi le cose le so - durante i lavori all'interno dello stabile
certi accorgimenti non vengono adottati.
C'è poi la mancanza di comunicazione, cioè stiamo praticamente
dicendo delle cose diverse, perché a me risulta che a ieri alla
porta d'ingresso non c'è nessun cartello che segnali la chiusura
del Poliambulatorio, quindi, ripeto, il poliambulatorio di Verrès è
una struttura sanitaria di grande importanza per la Bassa Valle, i
cittadini non possono sempre spostarsi per andare a ritirare i
referti o fare i prelievi del sangue a Châtillon o a Donnas, ci
sono anche tanti anziani che non si possono spostare. Secondo noi,
una soluzione va presa. I cittadini chiedono giustamente agli
organi competenti di trovare un luogo provvisorio per poter
ritirare i referti o per poter andare a fare i prelievi.
Posso dare un consiglio Assessore? Trovi il modo di riaprire il
Poliambulatorio di Verrès, lo faccia per la comunità.
