Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 557 del 11 novembre 1981 - Resoconto
OGGETTO N. 557/81 - GIURAMENTO DEL NEO-CONSIGLIERE REGIONALE
CARLASSARE ANNUNZIATO.
Presidente
- Il Signor Carlassare pertanto, all'unanimità
dei Consiglieri presenti e votanti viene convalidato Consigliere
regionale del Consiglio regionale della Valle d'Aosta e se è
presente può prendere parte ai lavori del Consiglio. Essendo
presente il Consigliere Carlassare e avendo preso posto,
riconfermando che egli è stato convalidato Consigliere regionale
della Valle d'Aosta, ricordo che ai sensi dell'art. 23 dello
Statuto speciale per la Regione autonoma e dell'art. 6 del
Regolamento interno del Consiglio, prima di potere svolgere le sue
attività di Consigliere il neo Consigliere Carlassare è tenuto a
prestare giuramento. Solamente dopo l'effettuazione del giuramento,
infatti, il Consigliere assume in pieno l'esercizio delle sue
funzioni.
Pertanto, se il Consiglio è d'accordo, la Presidenza propone di
procedere immediatamente alla formulazione del giuramento, dopo di
che il Consigliere Carlassare sarà Consigliere a pieno titolo.
Leggerò la formula del giuramento; il neo Consigliere dovrà
rispondere con voce alta e intelleggibile:
"Lo giuro"
.
"Giuro di essere fedele alla Repubblica e di esercitare il
mio ufficio al solo scopo del bene inseparabile dello Stato e della
Regione autonoma della Valle d'Aosta".
Carlassare (DPROL)
- Lo giuro.
Presidente
- Ringrazio. Durante l'ultima seduta abbiamo
rivolto il saluto e l'augurio al Consigliere Viberti che ci
lasciava; con lo stesso spirito di collaborazione che regna
all'interno di questa aula la Presidenza, facendosi interprete dei
sentimenti dei Consiglieri, rivolge al neo convalidato Consigliere
Nunzio Carlassare il benvenuto e i migliori auguri di buon lavoro,
assieme ai colleghi di cui credo di avere interpretato il
pensiero.
La parola al Consigliere Carlassare.
Carlassare (DPROL)
- Nel ringraziare per l'accoglienza
ricevuta il Presidente e i colleghi Consiglieri, vorrei, nel
prendere per la prima volta la parola in questa assemblea, che mi
sai consentito innanzitutto far rimarcare l'estrema correttezza dei
compagni che i hanno preceduto in questo incarico: si sono dimessi
dopo 20 mesi senza alcuna contropartita, onorando un impegno
assunto all'atto della presentazione della lista. Non sono finiti
al Casinò, sono ritornati alle loro abituali occupazioni di
insegnante e di artigiano. Hanno dato una dimostrazione di
correttezza che penso debba essere riconosciuta da tutti.
Rimarchevole anche l'impegno di lavoro svolto da questi miei
compagni che cercherò di imitare, pur nella differenza di carattere
e di esperienza politica. Se ci riuscirò sarà per me motivo di
orgoglio.
Ciò che mi riprometto di svolgere in quest'aula nell'adempimento
delle funzioni di Consigliere, è una dura e inflessibile
opposizione; opposizione non tanto verso le persone e non solo
contro la coalizione Union-D.C. che peraltro considero responsabile
della pessima conduzione dell'Amministrazione regionale e più in
generale della cosa pubblica in Valle, ma soprattutto contro la
linea di tendenza socio-economica che sta trasformando la nostra
Regione da zona agricola e industriale in un territorio terziario e
speculativo. Corruttela e clientelismo imperano, mentre vengono via
via chiuse o ridimensionate, tanto come numero di occupati che per
importanza, le fabbriche che avevano fatto della nostra Regione la
zona più industrializzata d'Italia.
Penso che il nuovo riparto fiscale sia l'ultima grande occasione
per cambiare strada. Questa enorme massa di denaro pubblico può e
deve essere utilizzata per capovolgere l'attuale linea di tendenza.
Si può e si deve programmare un corretto ed equilibrato sviluppo
del territorio e dei servizi. La vera ricchezza per la popolazione
viene quando una comunità produce e via via modernizza i sistemi di
produzione; povero culturalmente, socialmente ed anche
economicamente è quel popolo che vive solo di sovvenzioni ed è
soggetto ad una monocultura, anche se è sfavillante come può essere
il turismo. Certamente in questo caso circola molto denaro, ma
finisce sempre nelle tasche di pochi.
Uno dei tempi caratterizzanti da sempre il dibattito politico in
Valle è l'autonomia. Autonomia significa rispetto da parte del
centro della volontà espressa dalla periferia. Questo concetto non
può essere inteso solo in un senso. Se è giusto che noi
rivendichiamo da Roma la possibilità di effettuare scelte
politiche, sociali, culturali autonome, e chiediamo che ci siano
dati mezzi economici per dare gambe a questi progetti, altrettanto
giusto è avviare un piano di decentramento verso gli enti
periferici della Regione: i Comuni e le Comunità montane.
Decentramento di funzioni amministrative ed operative, fornendo
a questi Enti i fondi necessari per operare.
In questa aula si può e si deve programmare, legiferare,
indirizzare le scelte economiche e l'attuazione dei servizi, e
creare gli strumenti atti a controllare che la volontà espressa sia
rispettata; ma deve finire la politica delle sovvenzioni a pioggia
e degli interventi ad hoc, fuori da ogni previsione e
programmazione. Deve finire la deprimente processione di
amministratori comunali costretti a chiedere favori per poter
svolgere il loro compito.
Un ultimo concetto. Io non credo all'unanimismo; ogni forza
politica ed ogni Consigliere di questo Consiglio non rappresenta
solo se stesso, ma rappresenta o almeno dovrebbe rappresentare
Gruppi, settori, classi sociali, oltre che una visione ideale delle
vita e della società, in molti casi profondamente diversa. È
inevitabile che sorgano conflitti di opinione e di interesse;
conflitti che sono l'essenza stessa della lotta politica.
In questa sede io intendo rappresentare, con tutti i limiti
derivati dalle mie scarse capacità, solo ed esclusivamente gli
interessi dei settori sociali più deboli e sfruttati. Il mio punto
di riferimento costante saranno le istanze del movimento operaio, e
sarò sempre disponibile a farmi interprete delle esigenze di un
pensionato o di un contadino.
Cercherò, per quanto mi è possibile, di combattere gli
speculatori, i parassiti, e di oppormi a tutti quei provvedimenti
che sono in funzione degli interessi privati di questo o quel
gruppo di potere o di potenti, opponendomi sempre alla pratica
clientelare tanto in uso.
Molte volte l'apparente interesse di tutti è in realtà
l'interesse di pochi, quei pochi che contano. In Valle non ci sono
solo Valdostani, ma ci sono valdostani ricchi e valdostani poveri,
valdostani sfruttati e valdostani sfruttatori. Da questo banco sono
tenuto ad agire in favore dei poveri e degli sfruttati, combattendo
ricchi e sfruttatori. Questa è la linea di tendenza che dovrà
guidare il mio operato da Consigliere, augurandomi di essere sempre
coerente con questi principi.
