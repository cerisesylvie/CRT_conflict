Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 182 del 29 aprile 1981 - Resoconto
OGGETTO N. 182/81 - RICHIESTE DI SVINCOLO ALBERGHIERO PRESENTATE
ALL'ASSESSORATO DEL TURISMO, URBANISTICA E BENI CULTURALI DOPO IL
1° GENNAIO 1981. (Interrogazione)
Presidente
- Do lettura del testo dell'interrogazione
presentata dai Consiglieri Minuzzo e Nebbia:
INTERROGAZIONE
all'Assessore al Turismo, Urbanistica e Beni Culturali per
essere messi a conoscenza:
a) di quante domande di svincolo alberghiero sono pervenute
all'Assessorato dal 1.1.1981 ad oggi;
b) di quali alberghi si tratta;
c) i motivi indicati nella domanda per i quali è richiesto lo
svincolo;
d) se qualora a chi fosse stato concesso lo svincolo
alberghiero proseguisse l'attività alberghiera come si comporta
l'Assessorato.
Presidente
- Risponde l'Assessore al Turismo, Urbanistica
e Beni culturali, Pollicini, ne ha facoltà.
Pollicini (DP)
- Le domande di svincolo sono state
complessivamente tredici dall'inizio dell'anno al mese di marzo.
Gli alberghi interessati sono il "Miramonti" di Gressoney, il
"Miravalle" di La Salle, l'"Antares" di La Thuile, il "Gran
Paradiso" di Aosta, "Terrier" di Courmayeur, "Stelutis" di
Courmayeur, "Gastronomie du Château" di Aymavilles, "Matterhorn" di
Antey, "La Grolla" di Antey, il "Liconi" di Morgex, il "Nazionale"
di La Thuile, "L'Alpino" di Pré-Saint-Didier, il "Meynet" di
Valtournenche.
I motivi addotti nelle varie domande sono: per il "Miravalle"
inadeguatezza dei servizi; per l'"Antares" condizioni di salute;
per il "Gran Paradiso" motivi di salute del titolare rimasta sola a
gestire l'azienda dopo la morte del marito; per il "Terrier" di
Courmayeur l'inadeguatezza dei servizi; per lo "Stelutis" le
condizioni di salute del titolare; per il "Gastronomie du Château"
cessazione dell'attività a seguito del decesso del titolare; per il
"Matterhorn" motivi di salute; per "La Grolla" condizioni di
salute; per il "Liconi" la inadeguatezza delle strutture; per il
"Nazionale" cessazione di attività; per l'"Alpino" e "Terme"
struttura logora; per il "Meynet" la necessità di creare abitazioni
ad uso dei numerosi proprietari dell'immobile.
Quanto all'ultima domanda: "Se, qualora a chi fosse stato
concesso lo svincolo alberghiero proseguisse l'attività
alberghiera, come si comporta l'Assessorato", l'Assessorato segnala
per conoscenza al Comune che è titolare della licenza l'avvenuta
richiesta e concessione dello svincolo di destinazione, e quindi è
il Comune, che è titolare, a concedere o no le licenze che sono
annuali.
Presidente
- La parola al Consigliere Nebbia.
Nebbia (PSI)
- Ringrazio per le informazioni; credo che
l'argomento si potrà esaminare più a fondo durante la successiva
discussione sul disegno di legge sul vincolo alberghiero.
Presidente
- Siamo giunti all'oggetto n. 10, perché la
Presidenza propone di soprassedere alla trattazione dell'oggetto n.
9 in quanto concerne l'Assessore Chabod.
