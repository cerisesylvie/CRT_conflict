Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1285 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1285/X Acquisto di un'area di terreno sita in Comune
di Saint-Denis località Raffort, di proprietà del signor Machet
Mario, destinata a sede di una stazione di rilevamento di dati
meteorologici per la prevenzione degli incendi boschivi.
Approvazione ed impegno di spesa. Delega alla Giunta.
Deliberazione Il Consiglio
Premesso che:
l'Amministrazione regionale aveva stipulato in data 29 agosto
1985 un contratto di affitto con il Signor Machet Franco per
un'area di terreno sita in Comune di Saint-Denis, località Raffort,
distinta al Catasto Terreni al F. 31 n. 46, per il periodo di anni
9 (nove) a decorrere dal 1° luglio 1985, da destinare a sede di una
stazione di rilevamento di dati meteorologici per il servizio di
prevenzione degli incendi boschivi.
In data 30 giugno 1994 è scaduto il contratto di affitto e il
Signor Machet Mario, al quale è stato assegnato il mappale in
questione a seguito di atto di divisione a rogito del notaio E.
Chanoux in data 4 dicembre 1985, si è dichiarato disposto a
rinnovare il contratto, nonché, eventualmente, ad alienare
l'immobile.
L'Assessorato regionale dell'Agricoltura, Forestazione e Risorse
Naturali, contattato in merito, ha suggerito di procedere
all'acquisto del terreno al fine di evitare periodici rinnovi del
contratto stesso, anche in considerazione degli investimenti già
effettuati nell'area dall'Amministrazione regionale.
Attualmente la stazione di rilevamento è operativa ed è previsto
un suo inserimento nella rete di monitoraggio ambientale e si
precisa inoltre che l'ambito di utilizzo nel settore di previsione
del pericolo di incendio boschivo, previsto dal "Piano Organico per
la prevenzione e lo spegnimento degli incendi boschivi", riveste
carattere di pubblica utilità.
Il Signor Machet Mario si è dichiarato disposto ad alienare il
terreno di sua proprietà al prezzo unitario di Lire 5.000 al metro
quadrato, valore dichiarato congruo dall'Ufficio Patrimoniale
dell'Assessorato del Bilancio e delle Finanze con perizia di stima
in data 27 ottobre 1993 dalla quale emerge una errata superficie
rispetto a quella catastale.
Più precisamente si tratta di acquisire un'area di terreno della
superficie catastale di metri quadrati 2.882 per il prezzo
complessivo di Lire 14.410.000=
(quattordicimilioniquattrocentodiecimila).
Il proprietario ha dichiarato che il terreno da acquisire è
libero da pesi, vincoli, contratti di affitto o altra formalità
pregiudiziale, e che non sussistono i presupposti per l'esercizio
del diritto di prelazione agrario.
Visto il parere favorevole, espresso dal Dirigente del Servizio
Affari generali e legali della Presidenza della Giunta, ai sensi
del combinato disposto dell'articolo 72 della legge regionale n.
3/1956 e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della II Commissione consiliare permanente;
Delibera
1) di approvare l'acquisto, per il prezzo complessivo di Lire
14.410.000= (quattordicimilioniquattrocentodiecimila) del terreno
sito in Comune di Saint-Denis, località Raffort, destinato a sede
di una stazione di rilevamento di dati meteorologici per il
servizio di prevenzione degli incendi boschivi, distinto al Catasto
Terreni dello stesso Comune come segue:
Ditta Machet Mario nato a Chambave (AO) il 7 giugno 1940 (codice
fiscale MCH MRA 40H07 C595H) - F. 31 n. 46 metri quadrati
2.882.
2) di approvare ed impegnare la spesa complessiva di Lire
14.410.000=(quattordicimilioniquattrocentodiecimila) da imputare al
capitolo 35060 del bilancio di previsione della Regione per l'anno
1995 ("Spese per l'acquisto di beni patrimoniali"), che presenta la
necessaria disponibilità;
3) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di trasferimento degli immobili di sui si
tratta, e, in particolare, per la designazione del Notaio rogante,
per la liquidazione delle relative spese, nonché per gli eventuali
accertamenti circa la consistenza, l'intestazione catastale e
l'esatta superficie degli immobili da acquisire;
4) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Presidente É aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto.
Presenti: 25
Votanti e favorevoli: 23
Astenuti: 2 (Collé, Marguerettaz)
Il Consiglio approva
