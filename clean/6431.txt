Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 914 del 15 novembre 1984 - Resoconto
OGGETTO N. 914/VIII - REIEZIONE DELLA PROPOSTA DI LEGGE
CONCERNENTE: "COSTITUZIONE DELLA SOCIETA' TURISTICA
VALDOSTANA".
PRESIDENTE:
Ha chiesto di illustrare la proposta di legge
il Consigliere Mafrica, ne ha facoltà.
MAFRICA (P.C.I.):
Il nostro Gruppo ha presentato questa
proposta di legge dopo una riflessione su tutti i fatti che in
questo ultimo anno si sono verificati in reazione alla Casa da
Gioco di Saint-Vincent; è questa l'unica proposta di legge che è
stata presentata in questo Consiglio. Ci sono stati dei
provvedimenti proposti dalla Giunta, ma è mancata una risposta
organica a questo insieme di fatti che hanno colpito molto
duramente la vita politica valdostana.
L'esperienza di questo anno è stata traumatica per il Consiglio
regionale, per la vita politica della Valle d'Aosta. Il fatto che
alcuni Consiglieri regionali abbiano ricevuto mandati di cattura o
comunicazioni giudiziarie è il segno più evidente che la vicenda ha
avuto una gravità rilevante; essa ha colpito la stessa attività del
Consiglio ed ha indicato pertanto alcune correzioni necessarie.
Per quello che riguarda le questioni più formali, si deve
riconoscere che qualche passo avanti c'è stato. Vengono curati di
più i provvedimenti per quanto attiene all'aspetto formale, mentre
non siamo ancora giunti ad un punto ottimale per quanto concerne la
sostanza, in quanto non sempre l'esecutivo, di sua iniziativa,
porta a conoscenza del Consiglio le diverse questioni e c'è sempre
la tentazione di evitare in qualche modo il confronto ed il
dibattito in Consiglio, con la piena conoscenza dei fatti.
Siamo invece dell'idea che si debba andare in questa direzione,
che un dibattito più preciso in Consiglio possa evitare per il
futuro problemi quali quelli che abbiamo drammaticamente vissuto in
quest'anno.
La nostra proposta di legge parte da una considerazione di
carattere generale sul senso della presenza della Casa da Gioco in
Valle d'Aosta. Noi abbiamo lasciato da parte giudizi di tipo
morale, che in qualche modo possono essere tratti su questa
vicenda, basandoci su valutazioni di natura politica. Abbiamo
giudicato che nella realtà politica della Valle d'Aosta, sia per
gli aspetti turistici, sia per gli aspetti occupazionali,
l'attività della Casa da Gioco debba essere mantenuta. Abbiamo
quindi elaborato una proposta che porterebbe la Casa da Gioco sotto
una gestione mista, in cui il controllo sia riservato alla
Regione.
A nostro parere una proposta di questo tipo avrebbe degli
indubbi vantaggi. Innanzitutto ci sarebbe il vantaggio della
chiarezza societaria; abbiamo riscontrato, nel corso delle vicende
della Casa da Gioco, come gli intrecci societari, il fatto di avere
due società concorrenti che poi non lo erano, abbia provocato delle
confusioni e delle possibili degenerazioni.
Proponiamo quindi una società unica per la gestione dei giochi
sia di tipo francese che americano; proponiamo una gestione
attraverso una società per azioni in cui la Regione abbia il 51%, i
Comuni e le Comunità Montane abbiano il 5%, e la parte restante di
capitale possa essere sottoscritta da banche o da persone fisiche.
Il fatto di avere la perfetta conoscenza degli azionisti sarebbe un
elemento qualificante di chiarezza e di trasparenza che potrebbe
evitare per il futuro situazioni oscure.
Il secondo aspetto che, a nostro giudizio, si risolverebbe (e
che invece da anni è irrisolto) è quello delle mance. Con una
società a maggioranza pubblica che prelevi il 50% delle mance, come
fa attualmente la SITAV, ci sarebbe l'esatta conoscenza
dell'ammontare di questi introiti, verrebbero evitati fondi neri,
verrebbero evitate possibili evasioni fiscali, si avrebbe quindi un
indubbio vantaggio, anche per il maggior rientro nelle casse
regionali attraverso il completo e certo pagamento di tutte le
imposte.
Un terzo vantaggio che si avrebbe con una società a maggioranza
pubblica sarebbe la certezza del rigore nelle assunzioni. Riteniamo
che questa società potrebbe organizzare, in accordo con la Regione,
dei corsi di formazione professionale per l'assunzione dei tecnici,
i quali potrebbero essere reclutati attraverso concorsi
pubblici.
Un altro elemento che potrebbe essere affrontato con una
gestione mista a maggioranza pubblica sarebbe quello del completo
controllo dell'attività dell'ufficio fidi. Sarebbero verificabili,
da parte della Regione, che oggi invece ha delegato alla SITAV
questa parte in cambio di una quota forfettaria, tutti gli assegni
e si potrebbero evitare sicuramente fenomeni negativi che pure ci
sono stati, quali quelli di un'interferenza dei prestasoldi nel
cambio degli assegni presso l'ufficio fidi.
Un ulteriore vantaggio sarebbe quello di arrivare ad un
coordinamento più preciso delle manifestazioni, evitando così delle
vertenze, oggi esistenti, sull'ammontare della suddivisione delle
spese fra Regione e SITAV, che sicuramente non avrebbero più
ragione di essere se il Casinò fosse gestito da una società in cui
la Regione avesse la maggioranza.
Questa proposta non è quella che noi inizialmente avevamo
pensato con una gestione interamente pubblica; è una proposta in
cui c'è il controllo pubblico maggioritario ma c'è anche spazio per
i privati, purché siano persone note e non si nascondano più dietro
società di cui non si conosce esattamente l'assetto societario.
Questa proposta è stata fatta anche per tener conto della
situazione attuale dei contratti che legano la Regione alle società
di gestione e ci sembra che, essendo una proposta aperta, possa
essere presa in considerazione.
Ricordo che nel suo ultimo intervento in Consiglio su questa
materia, l'ex Presidente della Giunta Andrione aveva sollecitato un
intervento da parte della Regione nel controllo dell'attività della
Casa da Gioco proprio per evitare fatti quali quelli che allora
stavano venendo alla luce.
Quali sono i punti salienti della nostra proposta? Siccome è
stata esaminata dalle Commissioni e da tempo è a conoscenza dei
Consiglieri, mi limito ad elencare i punti principali. Il primo
elemento è che si riporta l'intera attività della Casa da Gioco
sotto un maggior controllo da parte del Consiglio regionale, il
quale, se venisse approvata questa proposta di legge, avrebbe la
possibilità di controllare i soci e i mutamenti di proprietà delle
azioni; avrebbe l'incarico di approvare lo statuto della società;
avrebbe compiti di designazione per la nomina dei membri del
Consiglio di Amministrazione e del collegio sindacale; dovrebbe
fornire, attraverso i suoi rappresentanti nel Consiglio di
Amministrazione, gli indirizzi programmatici a questa società e
potrebbe intervenire per l'utilizzazione dei profitti che
sicuramente questa società darebbe. Questo al di là della quota che
comunque dovrebbe essere riservata alla Regione, perché noi non
immaginiamo necessariamente una gestione diretta, ma pensiamo ad un
regime di concessione della Regione a questa società o attraverso
una trattativa privata oppure attraverso l'aggiudicazione di un
appalto che potrebbe essere indetto per la gestione della Casa da
Gioco.
Il secondo elemento caratteristico della proposta è il
coinvolgimento dei Comuni e delle Comunità Montane della Valle
d'Aosta: esistono a volte delle discussioni sui vantaggi che un
solo Comune trae dalla presenza di una così importante attività
turistica, per cui, anche se con quote non significative dal punto
di vista finanziario, ma importanti dal punto di vista della
possibilità di intervento nell'assemblea, tutti i Comuni e le
Comunità Montane della Valle d'Aosta avrebbero una partecipazione
in questa società.
Il terzo elemento di questa proposta di legge è, diremo quasi,
la sua necessità contrattuale; se le cose continuano così, si
arriverà probabilmente alla scadenza delle concessioni con una Casa
da Gioco accerchiata dai terreni di proprietà SITAV, si arriverà ad
una nuova trattativa senza che la Regione abbia possibilità di
condizionare in qualche modo il potere contrattuale della SITAV e
della SAISET. L'aver costituito una società che possa rilevare
questa attività avrebbe indubbiamente due effetti: il primo sarebbe
quello di poter rilevare, in qualunque momento, lo svolgimento dei
giochi senza cedere a possibili condizionamenti o minacce di un
abbandono repentino dovuto o a ragioni giudiziarie o di altra
natura dell'attuale gestione; inoltre avremmo una società che
comunque potrebbe partecipare alla scadenza delle concessioni, se
non ci saranno prima delle rotture dei contratti, con una proposta
che indubbiamente porterebbe a condizioni migliori, introducendo
una concorrenza nei confronti delle attuali società.
Pensiamo che la nostra proposta di legge potrebbe essere
approvata dal Consiglio, anche perché non avrebbe effetti immediati
ma potrebbe essere utilizzata nel tempo. Secondo notizie che sono
in nostro possesso, i ricorsi presentati dai Pretori di Sorrento,
Sanremo e Aosta contro l'esercizio delle Case da Gioco dovrebbero
essere respinti dalla Corte Costituzionale perché non verrebbero
accettate le eccezioni di incostituzionalità. Sono notizie
ufficiose che però ci sono state confermate. Ma anche se le Case da
Gioco esistenti oggi sul territorio nazionale riuscissero a passare
questa difficile prova, come sembra, il problema non è risolto, per
cui nella Regione Lombardia è stata approvata una proposta di legge
avanzata dal Pentapartito analoga alla nostra, in cui è prevista
una maggioranza di proprietà della Regione, della Provincia di
Como, della Camera di Commercio e la quota del 22% riservata ai
privati.
Non sono ancora risolte, perché non ci sono ancora state le
sentenze di rinvio a giudizio, le vicende del Casinò di
Saint-Vincent. Pensiamo - ed è questo l'impegno che ha preso il
Ministro degli Interni - che entro un anno il Parlamento dovrebbe
legiferare in materia; il Ministro degli Interni, nel decreto di
nomina dei Commissari alle Case da Gioco di Sanremo e Campione, ha
fatto esplicito riferimento alla necessità di legiferare per
risolvere definitivamente il problema.
Credo che se la Regione Valle d'Aosta si dotasse di una
struttura di gestione meno criticabile, perché oggi di fatto la
gestione privata c'è solo con due società nel Casinò di
Saint-Vincent, avremmo anche condizioni contrattuali migliori nei
confronti del Governo e del Parlamento, quando si tratterà di
discutere di un assetto definitivo per tutte le Case da Gioco.
Se invece continueremo con una gestione affidata a due società
che sono state coinvolte in vicende giudiziarie, visto anche il
modo con cui è stata aperta la Casa da Gioco di Saint-Vincent, cioè
non con un decreto del Ministro degli Interni ma con un decreto
della Regione, probabilmente la nostra Casa da Gioco, in quella
occasione, si troverebbe in condizioni più deboli.
Invitiamo il Consiglio a discutere ed a votare questa proposta
di legge, che ha un carattere aperto; abbiamo presentato una cifra
di 2 miliardi per le azioni, abbiamo presentato delle percentuali
per le partecipazioni azionarie, su questo si può discutere, però
riteniamo che qualcosa di più organico e di preciso si debba fare
in questa materia.
Si dà atto che alle ore 11.17 assume la Presidenza il Vice
Presidente Giulio Dolchi.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Ho già avuto modo in Commissione
di esprimere in parte il mio pensiero e quello del mio partito su
questa proposta di legge del Partito Comunista Italiano. Condivido
in pieno certe perplessità che ha espresso il Consigliere Mafrica
ed anche certi giudizi nei confronti dell'attuale gestione del
Casinò di Saint-Vincent.
In molte occasioni ho espresso la mia scarsa fiducia nei
confronti della gestione del Casinò di Saint-Vincent affidata a
queste due società, che erano state presentate come società
concorrenti mentre alla fine abbiamo scoperto il marchingegno che
le teneva unite. E lo ribadisco con animo sereno: non stiamo
tornando alla polemica e a quanto è successo alcuni mesi fa al
Casinò di Saint-Vincent. Tutti lo sappiamo, sono stati emessi dei
mandati di cattura, c'è una inchiesta che non è ancora terminata e
la tranquillità non è ancora tornata al Casinò di
Saint-Vincent.
Sulla proposta di legge del Partito Comunista Italiano ho
qualche dubbio: noto anzitutto che per quanto riguarda gli
azionisti c'è una prevalenza dell'ente pubblico su quello privato,
ed anche per convinzione ideologica noi socialdemocratici riteniamo
che la prevalenza debba essere della parte privata.
Un'altra perplessità mi viene dalle affermazioni fatte dal
Consigliere Mafrica, quando sostiene che approviamo a legge per
tenerla poi in fase di parcheggio.
Se si presenta la legge per modificare una situazione di fatto
catastrofica quale è quella attuale, si può essere anche d'accordo;
ma presentare una legge e parcheggiare poi una eventuale nuova
società non ci trova d'accordo.
La maggioranza nei confronti della SITAV e della SAISET è sempre
benevola, e lo ha dimostrato anche ultimamente quando ci siamo
riuniti come Commissione Affari Generali allargata ai Capigruppo
per formulare suggerimenti per l'arbitrato che dovrà svolgersi il
giorno 19; in quell'occasione ho ribadito la necessità che la
Regione, oltre a richiedere l'1% degli interessi giornalieri sulle
decadi che erano state trattenute illegalmente, proponga
l'eventualità di una rescissione del contratto con la SITAV. Se
questa legge proposta dal Partito Comunista Italiano servisse a
chiarire la situazione, tradirei volentieri la mia ideologia, pur
avendo delle enormi perplessità perché in una economia libera come
la nostra vedrei volentieri una prevalenza del privato sul
pubblico.
Il Consigliere Mafrica ha evidenziato che il Pentapartito, nella
Regione Lombardia, ha approvato una legge simile, ma non mi sembra
che ci sia stata la prevalenza pubblica!
Se durante la discussione dovessero emergere degli aspetti
nuovi, potrei esprimere un parere definitivo, che senz'altro
rimando al momento della dichiarazione di voto.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Innanzitutto vorrei fare una premessa,
perché il discorso che farò successivamente avrà delle implicazioni
sul giudizio che noi abbiamo dato sulla legge.
Devo prendere atto con soddisfazione che con questo disegno di
legge da parte del Partito Comunista Italiano si sgombra il campo
da alcuni equivoci che gravavano sul Casinò. Si è sempre tenuto un
atteggiamento estremamente critico sulla presenza della Casa da
Gioco ed in passato sappiamo quali roventi polemiche si siano avute
su quest'argomento.
Il disegno di legge sta a significare che il Partito Comunista
Italiano ha preso atto di questa realtà esistente nella nostra
Regione ed ha cercato, dalla sua angolatura, di dare una soluzione
a questo problema.
Abbiamo avuto sempre una posizione di tipo diverso che abbiamo
già espresso in questa sede e che manteniamo oggi con una certa
coerenza. Non diciamo che, aprioristicamente, le considerazioni che
fa il Partito Comunista Italiano nel suo disegno di legge non siano
vali
de; riteniamo però che una gestione pubblica, per
quanto contemperata da alcuni meccanismi, come è specificato nella
legge, costituisca un fatto atipico nella gestione di una Casa da
Gioco e diciamo il perché.
Intanto riteniamo che non sia compito di un ente pubblico seppur
con i correttivi previsti dalla legge, gestire una Casa da Gioco.
Non stiamo a fare la storia di come questa è nata e del perché la
Regione si è trovata ad occuparsene: è una vicenda che affonda le
sue radici nella storia dell'autonomia valdostana. Pensiamo che
l'imprenditorialità privata sia la più idonea a gestire una
struttura di questo tipo; infatti non rientra sicuramente nei
compiti istituzionali di un ente quale è la Regione gestire, anche
se in via indiretta, una Casa da Gioco!
Riteniamo però che non ci si possa esimere da un giudizio sulle
vicende che hanno caratterizzato la presenza in Valle di una Casa
da Gioco e non è un giudizio sicuramente positivo, sotto certi
aspetti. La cosiddetta questione morale, è inutile nasconderlo, ha
delle implicazioni per i rapporti e le interconnessioni che sovente
si sono verificate fra la classe politica e la gestione del Casinò.
Questa considerazione potrebbe portare, cosa che noi non
condividiamo, ad un giudizio un po' estremizzato com'è quello del
Consigliere Riccarand, il quale sostiene che la presenza della Casa
da Gioco nella nostra società può costituire un elemento
inquinante. In effetti sarebbe sciocco non ammettere che questo
fattore ha pesato anche su alcune vicende della nostra Regione
Allora, alla luce di quanto è successo un anno fa, direi che la
proposta del Partito Comunista Italiano, se vuol costituire un
elemento di riflessione anche sull'intera vicenda gestionale della
Casa da Gioco, può essere assunta come punto di partenza. Sul fatto
concreto di andare ad approvare in questo momento un disegno di
legge che - come ha detto il Consigliere Mafrica ed ha sottolineato
il Consigliere Baldassarre - dovrebbe essere tenuto in parcheggio,
siamo dell'opinione che sia un atteggiamento che la Regione non può
assumere. 0 la volontà del Consiglio si esprime e poi si attua, o
il considerare questo disegno di legge accantonato in attesa di
eventi ci sembra una stortura di carattere giuridico, un elemento
che non esprime quella che è la reale volontà del Consiglio
regionale.
Inserisco invece a questo punto il concetto di una rimeditazione
globale sulla presenza della Casa da Gioco in Valle, sui suoi
effetti positivi e negativi, sui suoi elementi inquinanti, per
arrivare ad una gestione di tipo privatistico che fornisca però
alla Regione elementi di controllo atti a garantire trasparenze che
in passato non ci sono state. Il discorso del controllo all'interno
della Casa da Gioco è ancora da fare e va fatto alla luce delle
deviazioni che si sono prodotte anche in conseguenza di una scarsa
attenzione - per non dire altro - che ha avuto la Regione nel
guardare alla gestione della Casa da Gioco. Essendo ancora aperta
al riguardo una vicenda giudiziaria, che peraltro ci auguriamo si
chiuda in fretta, esiste tutto un problema, che riguarda invece le
forze politiche, di formulazione di un giudizio su quella vicenda e
sulle conseguenze di carattere amministrativo che essa ha avuto per
quanto ci riguarda.
E' chiaro che il discorso del controllo all'interno della Casa
da Gioco va rifatto totalmente, come pure quello della trasparenza
- e qui siamo concordi con il P.C.I. - delle cosiddette società che
gestiscono la Casa da Gioco. Se il passato deve servirci di
lezione, dobbiamo avere la certezza che l'interlocutore privato che
gestisce la Casa da Gioco è quello, senza che ci siano dei
travestimenti tali per cui non si sa più chi in effetti gestisce il
Casinò.
Rimaniamo ancorati ad una concezione, che abbiamo sempre
sostenuto, di una gestione essenzialmente privata, per i motivi che
ho detto. Se possiamo fare una considerazione più generale (che può
consentire anche al P.C.I., pur apprezzando questo sforzo che hanno
fatto, di rimeditare sull'opportunità di questa proposta di legge)
è proprio il fatto che il Ministro degli Interni ha assunto
l'impegno preciso di legiferare in materia. Non credo che sia un
elemento di debolezza il presentarsi a questo appuntamento con una
gestione come la nostra; lo sarebbe invece nel caso in cui il
Consiglio regionale si presentasse a questo appuntamento senza
avere le idee chiare sulla gestione della Casa da Gioco, su quanto
si è verificato e sulle conseguenze che ha prodotto in Valle
d'Aosta.
Se riusciamo, come Consiglieri, ad eliminare queste scorie ed a
far sì che la gestione della Casa da Gioco riprenda in termini
estremamente corretti e con controlli accurati, credo che a questo
appuntamento non avremo niente da temere. Il giudizio sarà negativo
forse per altri motivi, ma potremo avere la coscienza tranquilla
per aver fatto tutto quello che dovevamo fare in proposito.
Un ultima considerazione vorrei farla sulla opportunità, non sul
merito, di questo provvedimento. E' ancora aperto un contenzioso in
rapporto alla gestione della Casa da Gioco di Saint-Vincent: è in
corso un arbitrato per alcuni aspetti, tutto il problema è ancora
sub indice, sia per quanto riguarda l'autorità penale, sia per
quanto riguarda i rapporti fra Regione e attuali gestori del
Casinò. Riteniamo che prima vada sgombrato il campo da qualsiasi
equivoco, anche perché sarebbe, a nostro avviso, molto pericoloso
per la Regione inserirsi in questa vicenda con una proposta di
legge che stravolga il concetto che finora ha presieduto la
gestione della Casa da Gioco, che era di tipo privatistico, per
intraprendere la strada di una gestione che vede invece l'ente
Regione come protagonista.
Questi sono i motivi che ci portano al l'astensione su questa
proposta di legge, pur condividendo le motivazioni che hanno spinto
il gruppo comunista a presentarla e riconoscendo che è comunque la
testimonianza di un'attenzione particolare nei confronti del
problema del Casinò.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS (P.R.I.):
Credo che il disegno di legge
presentato dal P.C.I. rappresenti un contributo molto importante
per approfondire il problema della gestione della Casa da Gioco,
problema che ci travaglia un po' tutti, soprattutto alla luce di
quanto è avvenuto da un anno a questa parte; ma bisogna anche dire
che è una vicenda difficile. Purtroppo nessuno di noi ha una
soluzione certa per quello che riguarda la gestione; però, parlando
di gestione, automaticamente sorge il problema dei controlli, e
appena si sfiora quest'argomento, l'idea di istituire una società
pubblica che gestisce il Casinò (società che è della Regione per
cui le nomine dei responsabili sono di competenza della Regione ed
è quindi la Regione a controllare in qualche maniera sè stessa) fa
sorgere enormi difficoltà.
Un'altra difficoltà è rappresentata dal fatto che sarebbe
oltremodo precario reperire gli esperti di questo settore da
nominare nell'ambito della società, perché se dobbiamo riconoscere
che, come in tutti i settori, anche in questo è necessaria una
professionalità, in altri campi individuare questa professionalità
è abbastanza facile, mentre in questo caso diventa difficile. Siamo
tutti convinti che, a questo riguardo, oltre ad una professionalità
di carattere generale, occorre una qualche qualità in più, che nel
linguaggio corrente non credo possa qualificarsi come virtù. Ecco
una serie di perplessità che si rilevano nella formulazione di
questa legge.
Ritengo che sia comunque uno studio pregevole fatto dal P.C.I.,
uno sforzo notevole di contribuire in qualche modo ala soluzione
dei problemi che riguardano la gestione della Casa da Gioco e che
sotto questo aspetto, quindi, sia un provvedimento da valutare
attentamente, ma non ritengo che sia questo il momento più
opportuno. Abbiamo ancora troppe questioni che devono essere
chiarite dalla Magistratura, da quella ordinaria a quella suprema,
in modo da porci nella condizione di fare una valutazione più
adeguata per le soluzioni successive.
Per questo, pur apprezzando il lavoro fatto dal P.C.I., non mi
sento di votare un provvedimento di legge di questo tipo; ritengo
però che lo sforzo fatto dal P.C.I. non mi consenta neppure un voto
contrario, ragione per cui dichiaro che mi asterrò su questo
provvedimento.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE (U.V.):
Simplement pour dire que M. De Grandis m'a
déjà anticipé sur la plupart des choses que je voulais dire au nom
de l'Union Valdôtaine. Evidemment, nous aussi nous respectons
l'effort qui a été accompli de la part du Parti Communiste;
d'ailleurs je crois qu'en cette matière il n'y ait pas de vérités
qu'on puisse appliquer pour la solution des problèmes, ici plus
qu'ailleurs. Dans ce sens nous nous préparons à nous abstenir sur
ce projet de loi.
Il y a quand même deux aspects que je veux rappeler, qui peuvent
paraître marginaux mais qui, à mon avis, sont importants: la
question "delle mance". Nous pensons qu'on a marché à grands pas
dans ce domaine dans les dernières années de gestion du Casino, et
je crois que le problème "delle mance", bien que pas encore résolu,
est très proche à sa résolution.
En ce qui concerne le bureau des "fidi", j'ai déjà expliqué à M.
Mafrica que ce bureau a la possibilité de changer beaucoup plus
d'argent que non pas celui de Venise, parce qu'il s'agit simplement
de voir ceux qui sont les engagements aux jeux de chemin de fer.
D'ailleurs nous nous sommes déjà expliqués très clairement en
Commission, et nous n'avons pas l'intention de faire à nouveau une
polémique à cet égard.
Nous avons encore des doutes en ce qui concerne le Casino de
Saint-Vincent et nous profitons de cette occasion pour former le
voeu que les magistrats, qui s'intéressent à la matière du Casino
de Saint-Vincent, puissent finalement nous donner une réponse
précise à cette énorme masse de doutes qu'ils ont jeté et sur la
Vallée d'Aoste et sur l'Etat italien. Nous croyons qu'en plus de
l'honnêteté de la Magistrature, qui n'est pas mise en discussion,
aussi une certaine rapidité dans son action serait requise, et dans
ce sens nous voudrions espérer qu'au plus vite on puisse avoir des
réponses pour les institutions qui sont concernées et aussi pour
les personnes qui ont été mêlées à cette question et qui, en ce
moment, souffrent encore pour les accusations qui ont été faites à
leur égard.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI (D.C.):
Volevo esprimere alcune riflessioni su
questo disegno di legge presentato dal P.C.I..
Devo riconfermare quanto è già stato detto, che non condividiamo
il fatto che sia un ente pubblico come la Regione a gestire una
Casa da Gioco. Anche se non totalmente, quando c'è una maggioranza
pubblica è chiaro che è sempre chi detiene il maggior numero delle
azioni che gestisce la società. L'altra considerazione è questa:
anche per le particolarità che ha una casa da gioco, le esperienze
che abbiamo avuto, o che sono ancora in corso in altri Casinò, di
gestione pubblica, non hanno dato quei risultati che altre
amministrazioni, le quali hanno seguito questo indirizzo, pensavano
di avere.
Riteniamo che si debba continuare sulla strada one la Regione ha
intrapreso da qualche mese a questa parte; ci deve essere
senz'altro un diverso controllo della Regione sul Casinò, tant'è
vero che la I
-
Commissione deve suggerire, anche su
questo tema, alla Giunta le iniziative da intraprendere per avere
un diverso controllo della Regione sulla Casa da Gioco. Mi
riferisco al Commissario, ai vice Commissari, ai controllori, al
ruolo che questa categoria, che per conto della Regione controlla
il Casinò, deve avere.
E su questo dobbiamo andare in fondo e vedere di fare quanto è
possibile, anche se niente è perfetto e tutto è perfettibile, per
dare un servizio di controllo della Regione sul Casinò, affinché
certe cose che sono successe in passato non debbano ripetersi.
Riteniamo di continuare sulla strada intrapresa perché anche con
una convenzione diversa dall'attuale fra la Regione e la Casa da
Gioco si possono affrontare e risolvere i problemi come si intende
fare con questa legge, che prevede una gestione pubblica della Casa
da Gioco. Rivedendo le convenzioni che attualmente sono in atto
riteniamo che si possa risolvere anche il problema dell'assetto
societario, cioè di conoscere chi sono i soci, i dirigenti, coloro
che gestiscono il Casinò.
Per quanto riguarda l'unica società, credo che in questa sede,
da parte della Giunta come di tutta la maggioranza, l'orientamento
sia sempre stato e sia quello di giungere ad una gestione unica dei
giochi all'interno del Casinò, e questo è stato ripetuto dal
Presidente della Giunta e da diversi colleghi della
maggioranza.
E' chiaro che ci sono parecchie difficoltà da superare e non si
può giungere ad una soluzione di gestione unica dall'oggi al
domani, però l'orientamento della maggioranza è di arrivare a
questo obiettivo cercando di superare le difficoltà che si
incontrano.
Per quanto riguarda il problema delle mance, pensiamo che forse
sia finalmente risolto perché, a quanto pare, oggi viene denunciato
tutto l'importo sia da parte dei croupiers che da parte della
società.
Il problema delle assunzioni è tutto da vedere alla luce di una
revisione della convenzione; lo stesso vale per l'ufficio fidi, che
può essere affrontato nella convenzione con un nuovo sistema di
controllo che può essere istituito dalla Regione all'interno della
Casa da Gioco.
Pertanto, per quanto ci riguarda, riteniamo che questa proposta
non possa essere accettata. Dovrà essere una società privata (non
dico la SITAV e la SAISET) a continuare a gestire il Casinò di
Saint-Vincent, e dovrà esserci fra la Regione e questa società
privata una convenzione chiara, che non dia adito ad
interpretazioni diverse e che non ci obblighi a ricorrere a collegi
di conciliazione o arbitrato quando ci sono delle controversie fra
le parti. Per quanto ci riguarda, ci asterremo dalla votazione di
questa legge.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.):
Vorrei ribadire alcuni elementi di
giudizio che avevo già espresso in sede di Commissione Affari
Generali allargata ai Capigruppo.
Ci sono, a nostro avviso, elementi positivi nella proposta di
legge presentata dal Gruppo comunista; in particolare condividiamo
lo sforzo per giungere ad un superamento dell'attuale assetto di
gestione della Casa da Gioco di Saint-Vincent, sia per quanto
riguarda la unicità di gestione, sia per quanto riguarda
l'estromissione della SITAV e della SAISET, che a nostro avviso
hanno avuto un ruolo negativo rispetto alla conduzione della Casa
da Gioco, così come ci sembra si debba condividere lo sforzo per
giungere ad una maggiore trasparenza nel funzionamento della Casa
da Gioco. La nostra quindi è una valutazione positiva ed un
apprezzamento nei confronti della proposta formulata dal
P.C.I..
La proposta di legge, tuttavia, è secondo noi carente sotto
alcuni aspetti, perché affronta in pratica solo il problema della
gestione del Casinò di Saint-Vincent, mentre non dice nulla
rispetto al ruolo che questa struttura ha attualmente e deve avere
in futuro nella società valdostana. Non si pone cioè come momento
di un percorso che porti verso la chiusura del Casinò stesso,
mentre questo è l'obiettivo che ci siamo sempre dati e pensiamo che
sia un obiettivo da perseguire per il bene della comunità
valdostana. Siamo sempre stati e rimaniamo favorevoli alla chiusura
del Casinò di Saint-Vincent, che oltretutto, con l'attuale
ordinamento finanziario della Valle d'Aosta (il cosiddetto riparto
fiscale fra Stato e Regione), anche dal punto di vista di sostegno
finanziario degli introiti della Regione ha un significato più
scarso di quanto non avesse un tempo.
Esiste però un problema di sbocchi occupazionali alternativi da
offrire: questo va affrontato e a nostro avviso si può risolvere
con opportune scelte. Quindi siamo per una sorta di patto di
civiltà, così lo vorremmo chiamare, fra lo Stato italiano e la
Regione Valle d'Aosta, in cui noi da una parte regaliamo allo Stato
il Casinò di Saint-Vincent, ed in cambio chiediamo due cose:
l'inserimento dell'ordinamento finanziario della Valle d'Aosta
nello Statuto, in modo da dare certezza alle entrate ed impedire
che queste possano essere manomesse da leggi ordinarie;
finanziamento da parte dello Stato di alcuni interventi strutturali
che siano fonti di reddito e di occupazione stabile per la società
valdostana. A questo proposito si potrebbero fare molti esempi, ma
quello di cui parlavamo stamani, il raddoppio della linea
ferroviaria con il collegamento internazionale, vuol dire
intervento significativo, con posti di lavoro stabili in Valle
d'Aosta, ben più importanti di quelli che può offrire una struttura
come il Casinò di Saint-Vincent. La creazione di un centro
ospedaliero a Saint-Vincent, finanziata dallo Stato, può essere
un'altra proposta, e altre alternative si possono trovare, se c'è
la volontà.
Questo è il percorso che si dovrebbe intraprendere se si ritiene
che questa struttura abbia un ruolo negativo; se si ritiene
diversamente, mi si dovrebbe allora spiegare perché non si aprono
le porte delle sale da gioco del Casinò anche ai valdostani!
Visto che questa parte invece manca nel disegno di legge la
nostra valutazione è solo parzialmente positiva ed il voto sarà
quindi di astensione.
PRESIDENTE:
E' chiusa la discussione generale. Ha chiesto
di parlare il Consigliere Mafrica, ne ha facoltà.
MAFRICA (P.C.I.):
Credo che innanzitutto debba essere
espresso un apprezzamento per la serietà con cui i colleghi sono
intervenuti su questa materia, che è certamente importante ma molto
delicata.
Vorrei solo ribadire due concetti: il primo è che la nostra
proposta non è per una gestione diretta, ma per una gestione
attraverso una società per azioni, che avrebbe la sua autonomia, a
maggioranza pubblica. Una serie di Consiglieri ha affermato di
nutrire una maggior fiducia, sia per motivi di efficienza, sia per
evitare inquinamenti, in una gestione di tipo privatistico. Noi non
ne siamo convinti, non riteniamo che il privato sia più efficiente
e meno corruttibile del pubblico. La sede in cui circola di più la
materia della corruzione, il denaro, è costituita dalle banche, le
quali sono a maggioranza pubblica: non è che le banche private
abbiano però dato grandi esempi di efficienza e di gestione morale!
Noi riteniamo che sia una questione di impostazione; non esiste un
dogma che affermi che il privato è corretto e neppure che lo sia il
pubblico; riteniamo che il settore pubblico abbia questo dovere e
che su di esso si possono effettuare più facilmente dei controlli
che non sul privato.
La seconda questione è stata sollevata invece su problemi più
contingenti: dice il Consigliere Baldassarre che si è abbandonata
l'idea della decadenza delle convenzioni. No, questa proposta non
può diventare immediatamente operante perché ci sono dei contratti
vigenti; noi come Gruppo abbiamo votato le mozioni, anche quelle
proposte dal Consigliere Baldassarre, che davano certe indicazioni,
però le norme vanno rispettate. Quindi l'approvazione della
proposta di legge sarebbe un primo passo per permettere al
Consiglio di seguire questa strada con altri atti, rispettando le
norme ed i contratti in vigore, per giungere ad un superamento
dell'attuale situazione.
Non siamo neanche, Consigliere Riccarand, dell'idea che la Casa
da Gioco vada chiusa; è interessante la sua proposta, probabilmente
il "patto di civiltà" con il Governo è un'idea buona, che può
essere attuata in cambio di quanto da lui proposto, ma dando
qualche altra cosa.
Non riprendo altri interventi in particolare, faccio solo
un'osservazione: probabilmente è vero che nel Casinò di Venezia,
rispetto alle potenzialità, gli introiti sono minori di quanto
sarebbero se ci fosse là una gestione privata. C'è da dire però che
la crescita controllata degli introiti del Casinò di Venezia è una
cosa voluta. Lì almeno per quanto ne sappiamo oggi, ci sono stati
in modo molto minore fenomeni di inquinamento rispetto ad altre
gestioni ed in quel Casinò, sia a livello dei fidi concessi - c'è
un massimo di 15 milioni - sia per l'organizzazione che è tale per
cui gli introiti hanno in modo cosciente e voluto questa
dimensione, non c'è la rincorsa del profitto a qualunque costo,
cosa che fanno di solito le società private e che può portare a
tentativi di sfuggire ai controlli. Il controllo pubblico, se è in
grado di gestire in modo adeguato una situazione di questo tipo, fa
il suo dovere.
Ribadiamo che questa è la nostra impostazione, ci spiace che non
si voglia cogliere l'occasione per un pronunciamento che avrebbe un
certo significato da parte del Consiglio regionale, ma queste sono
le proposte che ci sentiamo di fare oggi e prendiamo atto delle
posizioni degli altri Gruppi, pur tenendo conto del fatto che molte
di esse non sono ancora definitive, perché si attende che sia
definitivamente chiarita la vicenda giudiziaria che pesa ancora
sulla nostra Regione.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Moi j'ai écouté avec attention les
différentes interventions de la part des Conseillers. J'ai à
ajouter des simples observations, et avant tout la question de
l'opportunité. Sincèrement je croyais qu'on renonçait à discuter à
présent ce projet de loi, tenant compte du fait qu'il y a un
recours à la Cour constitutionnelle.
J'ai entendu certaines affirmations de la part du Conseiller
Mafrica; je ne sais pas de quelle façon il a pu avoir ces
informations là, vu que devrait y avoir le secret, au moins jusqu'à
ce que la Cour se sera prononcée. Je peux dire que de notre part
malheureusement nous n'avons aucune indication à cet égard et nous
avons même prié, en ce qui nous concernait, la presse locale de ne
pas intervenir sur ce discours.
Venons en à le mérite du projet de loi; M. Mafrica l'a rappelé,
il y a un contrat, alors ou on est à même de dire que le contrat
avec la SITAV e la SAISET n'existe plus - et nous sommes en train
de vérifier les conditions qui sont à la base de ce contrat - ou
bien ce contrat doit arriver à sa échéance naturelle. Si on arrive
à ça, c'est clair qu'au moins cette loi pouvait être présentée
d'ici à quelque temps et non maintenant. Tout d'abord, lorsque j'ai
lu cette loi, j'ai cru qu'on voulait faire l'U.S.L. des jeux
d'hasard, car il y a la participation de toutes les Communes.
Pour le restant, la proposition de prévoir que les revenus
doivent être subdivisés pour des raisons sanitaires, lorsqu'il y a
déjà de la part de la Région une loi sur la décentralisation des
fonds pour les Communes, je crois que ça c'est un pas inutile. On
peut augmenter, la quote-part que la Région prévoit de destiner
pour les différentes nécessités des Communes, et c'est le chemin
que, comme Gouvernement, on avait prévu de faire et qu'on est en
train de vérifier avec les Communes mêmes et c'est le chemin que
tout le monde avait cru le meilleur pour donner une certaine
autonomie aux Communes.
Quant aux nécessités sanitaires, je pense que c'est mieux de
faire présent, à niveau des rapports entre le Gouvernement régional
et le Gouvernement central, les nécessités de notre Région, comme
on a fait jusqu'à présent.
Je n'entre pas dans le mérite des autres problèmes vu que
d'autres collègues ont déjà pris positions. Je répète que ce projet
de loi pouvait être discuté dans un autre temps, même si sur toute
une série de problèmes nous ne sommes pas d'accord.
Nous déclarons que nous nous abstiendrons sur ce projet de
loi.
PRESIDENTE:
Si passa all'esame dell'articolato Do lettura
dell'articolo 1:
ART. 1
(Natura giuridica)
La Regione Valle d'Aosta promuove la costituzione di una società
per azioni denominata 'Società Turistica Valdostana - società per
azioni - siglabile in 'TURVAL - S.p.A.'.
Possono essere soci della TURVAL S.p.A. la Regione Valle
d'Aosta, le Comunità Montane ed i Comuni della Valle d'Aosta,
aziende di credito, istituti finanziari di diritto ed interesse
pubblico, società a prevalente partecipazione pubblica, persone
fisiche.
Alla Regione Valle d'Aosta deve comunque essere riservata la
proprietà della maggioranza assoluta delle azioni della società,
direttamente o attraverso la FINAOSTA S.p.A..
Lo statuto della TURVAL S.p.A. deve essere approvato con
deliberazione del Consiglio regionale.
Allo stesso organo verranno comunicati dal Presidente della
società l'elenco degli azionisti e l'importo sottoscritto da
ciascuno di essi, nonché ogni successivo mutamento nella proprietà
delle azioni.
PRESIDENTE:
Ha chiesto di parlare il Consigliere Mafrica
per dichiarazione di voto, ne ha facoltà.
MAFRICA (P.C.I.):
Chiediamo che la proposta di legge
venga votata perché il Consiglio l'ha dibattuta e diversi Gruppi
hanno espresso le loro posizioni. In quanto alle notizie che ho
riferito, si tratta di indiscrezioni; le indiscrezioni non
dovrebbero filtrare da nessun organismo, però se questo non
accadesse i giornalisti avrebbero poco da fare. La nostra è una
indiscrezione che riteniamo attendibile, verificheremo in futuro se
rispondeva a verità.
D'altronde non riusciamo a capire la preoccupazione del
Presidente del- la Giunta; il Consiglio regionale non ha mai
disconosciuto l'esistenza della Casa da Gioco, quindi continuare a
discutere su come deve essere gestita significa rimanere sempre
nella linea dell'apertura della Casa da Gioco, nel rifiuto
dell'ipotesi di chiusura e di incostituzionalità di fatto. Quindi
non vedo neanche una scorrettezza formale nei confronti della
Giunta.
Rispetto ad alcune osservazioni fatte dal Presidente della
Giunta, per ulteriore chiarimento, abbiamo pensato di coinvolgere i
Comuni non perché questi ne traggano un utile, che sarebbe
irrisorio, ma per avere anche il loro intervento nella fase di
indirizzo. Per ciò che riguarda gli utili, sarebbero solo gli utili
della società quelli destinati a fini sociali ed il senso della
proposta era quello di una funzione di contrappasso nell'utilizzare
denaro proveniente dal gioco per fini sociali e sanitari.
Quindi ribadisco il voto favorevole del nostro Gruppo per questa
proposta di legge con l'impegno visto che ci sono ancora delle
scadenze prossime importanti, di ripresentarla quando certi fatti
saranno noti e sarà più chiara la situazione per ciò che riguarda
la vicenda giudiziaria.
PRESIDENTE:
Ha chiesto di parlare il Consigliere
Baldassarre per dichiarazione di voto, ne ha facoltà.
BALDASSARRE (P.S.D.I.)
Avevo affermato che se ci fossero
stati elementi nuovi durante la discussione avrei espresso il mio
giudizio; elementi nuovi non mi sembra ne siano emersi, rimango
dell'idea della prevalenza di una gestione privata su quella
pubblica e ribadisco la mia astensione sul provvedimento.
Però un elemento è emerso durante la discussione: il Consigliere
Beneforti ha affermato, a nome della maggioranza, che si è pensato
di costituire una unica società; è la prima volta che il
Consigliere Beneforti parla anche a nome della maggioranza e ne
prendo atto con soddisfazione.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Per chiarimento. Ho detto che
l'orientamento del nostro Gruppo e della maggioranza, che è stato
espresso anche dal Presidente della Giunta in altre occasioni,
quando si è discusso di questo problema, era quello di giungere ad
una società unica, cercando di superare tutte le difficoltà.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti: 31
Votanti: 6
Favorevoli: 6
Astenuti: 25 (Aloisi, Baldassarre, Beneforti, Bondaz, Borbey,
Breuve', De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Perrin, Pollicini, Riccarand, Ricco,
Rolando, Rollandin, Stévenin, Tamone, Torrione, Voyat)
Il Consiglio non approva
PRESIDENTE:
Avendo constatato che il primo articolo della
proposta di legge in esame non è stato approvato dal Consiglio,
dichiaro che la seguente proposta di legge si intende respinta:
ART. 2
(Oggetto sociale)
La società ha per oggetto lo sviluppo in Valle d'Aosta di
attività turistiche, alberghiere, culturali, artistiche e
sportive.
Essa potrà quindi prendere iniziative nel campo turistico,
realizzare manifestazioni scientifiche, culturali, folkloristiche e
sportive, di importanza nazionale ed internazionale e gestire opere
pubbliche di interesse regionale.
Potrà del pari assumere la gestione di mezzi e stabilimenti
di cura, di alberghi, ristoranti, bar, esercizi destinati al
pubblico spettacolo, compreso anche l'esercizio in concessione
della Casa da Gioco di Saint-Vincent e di ogni altra attività
complementare ed accessoria.
Essa potrà compiere tutte le operazioni commerciali,
industriali, mobiliari e immobiliari che saranno ritenute
necessarie ed utili per il conseguimento dell'oggetto
sociale.
Potrà inoltre assumere interessenze e partecipazioni in altre
società ed imprese aventi oggetti analoghi ed affini o connessi al
proprio, sia direttamente che indirettamente, e cedere le stesse
interessenze e partecipazioni.
ART. 3
(Sede)
La società ha sede in Aosta e può istituire succursali, filiali,
agenzie ed uffici sul territorio nazionale ed all'estero.
ART. 4
(Durata)
La durata della società è fissata al 31.12.2050 e potrà essere
prorogata con deliberazione dell'Assemblea degli azionisti.
ART. 5
(Capitale Sociale)
Il capitale sociale della TURVAL S.p.A. viene fissato in lire
2.000.000.000 (due miliardi) suddiviso in 2.000 (duemila) azioni di
valore nominale unitario di £ 1.000.000 (unmilione).
La Giunta regionale è autorizzata a sottoscrivere, all'atto
della costituzione della TURVAL S.p.A., uno quota del capitale
sociale pari a £ 1.020.000.000 (unmiliardo ventimilioni).
La Giunta regionale, con proprio provvedimento, da sottoporre
alla ratifica del Consiglio regionale, potrà aumentare la
partecipazione azionaria regionale fino alla quota di lire
1.900.000.000 (unmiliardo novecentomilioni) qualora non vi fossero
altre partecipazioni azionarie oltre a quelle della Regione, dei
Comuni e delle Comunità Montane della Valle d'Aosta.
ART. 6
(Partecipazione dei Comuni e delle Comunità Montane)
Una quota sociale pari a 100 azioni è riservata ai Comuni e alle
Comunità Montane della Valle d'Aosta, secondo la seguente
ripartizione:
-
n. 6 azioni al Comune di Saint-Vincent;
-
n. 22 azioni suddivise nella misura di 2 azioni per
ciascuno degli altri 11 Comuni della Comunità Montana del
Marmore;
-
n. 62 azioni suddivise nella misura di 1 azione per
ciascuno degli altri Comuni valdostani;
-
n. 3 azioni alla Comunità Montana del Marmore;
-
n. 7 azioni suddivise nella misura di 1 azione per ciascuna
delle altre Comunità Montane della Valle d'Aosta.
Le predette azioni sono trasferibili soltanto fra Comuni e
Comunità Montane della Valle d'Aosta.
ART. 7
(Consiglio di Amministrazione)
La TURVAL S.p.A. è amministrata da un Consiglio di
Amministrazione composto da 9 (nove) membri.
Alla Regione Valle d'Aosta spetta la nomina del Presidente del
Consiglio di Amministrazione.
Gli altri membri del Consiglio di Amministrazione saranno
nominati dall'Assemblea degli azionisti.
Spetta alla Regione la designazione di un numero di Consiglieri,
per i quali la stessa è autorizzata a prestare cauzione,
proporzionato per eccesso alla sua quota di capitale.
Indipendentemente dalla entità della partecipazione regionale al
capitale sociale, il Consiglio regionale designa 5 (cinque)
componenti del Consiglio di Amministrazione, di cui 2 (due) su
proposta della minoranza consiliare.
Un altro componente del Consiglio di Amministrazione sarà
designato dall'organo direttivo della sezione regionale della
ANCI.
La Giunta regionale provvede alla nomina del Presidente del
Consiglio di Amministrazione, scegliendolo tra i cinque designati
dal Consiglio regionale e designa i restanti Consiglieri di
competenza regionale.
Il Consiglio di Amministrazione dura in carica tre
anni.
Se nel corso di un esercizio vengono a mancare uno o più
Amministratori si provvede alla loro sostituzione a norma di legge,
ritenendosi decaduto l'intero Consiglio, qualora venga a mancare la
maggioranza dei suoi componenti.
ART. 8
(Incompatibilità)
La carica di membro del Consiglio di Amministrazione è
incompatibile con quella di Consigliere regionale della Valle
d'Aosta, nonché con quella di membro di organi esecutivi dei Comuni
e delle Comunità Montane della Valle d'Aosta.
Non possono altresì far parte del Consiglio di Amministrazione
della TURVAL coloro che abbiano rapporti di coniugio, di parentela
o affinità entro il terzo grado con i dipendenti o con i prestatori
di opera a qualsiasi titolo stabilmente retribuiti dalla
società.
ART. 9
(Collegio sindacale)
Il Collegio sindacale è composto da tre membri effettivi e due
supplenti, i quali durano in carica per tre esercizi.
Alla Regione Valle d'Aosta spetta la nomina del Presidente del
Collegio sindacale, che verrà nominato dalla Giunta regionale su
designazione del Consiglio regionale.
La nomina degli altri membri del Collegio sindacale sarà
effettuata dall'Assemblea degli azionisti, essendo riservate
all'organo direttivo della sezione regionale dell'ANCI la
designazione di un sindaco effettivo e al Consiglio regionale la
designazione di un sindaco supplente.
L'Assemblea degli azionisti determinerà gli emolumenti da
corrispondere al Collegio sindacale.
ART. 10
(Rapporti con la Regione)
Il bilancio di esercizio della costituenda TURVAL S.p.A.
corredato dalle relazioni degli amministratori e del collegio
sindacale e dal verbale di approvazione dell'assemblea, deve essere
presentato al Presidente della Giunta regionale entro trenta giorni
dall'approvazione dell'assemblea e dallo stesso comunicato al
Consiglio regionale.
Gli indirizzi programmatici da impartire ai rappresentanti della
Regione nel Consiglio di amministrazione della TURVAL S.p.A.
saranno stabiliti con deliberazione della Giunta regionale, da
sottoporre alla ratifica del Consiglio regionale.
ART. 11
(Utili)
Gli utili spettanti annualmente alla Regione in proporzione alle
azioni possedute saranno introitati nel bilancio regionale e
destinati ad assicurare alla popolazione valdostana prestazioni di
assistenza sanitaria aggiuntive e con contabilità separata rispetto
a quelle previste dal servizio sanitario nazionale.
ART. 12
(Norma finanziaria)
La spesa di complessive £ 1.900.000.000 (unmiliardo
novecentomilioni), derivante dall'art. 5 della presente legge,
graverà sull'istituendo capitolo "Spese per la sottoscrizione di
titoli azionari della società TURVAL S.p.A. ".
Alla copertura dell'onere di cui al comma precedente si
provvede mediante riduzione del cap. 50150 "Fondo globale per il
finanziamento di spese per ulteriori programmi di sviluppo - Spese
di investimento" del bilancio di previsione della Regione per
l'anno 1984, utilizzando a tal fine lo stanziamento iscritto
all'allegato n. 8 del bilancio stesso relativo a "Finanziamento
della spesa per l'attuazione del collegamento autostradale
Sarre-Courmayeur"; conseguentemente su detto stanziamento rimane
disponibile la minor somma di lire 38.100. 000.000.
ART. 13
(Variazione al bilancio)
Al bilancio di previsione della Regione per l'esercizio 1984
sono apportate le seguenti variazioni:
PARTE SPESA
Variazione in aumento
Settore 2.2.2. - Sviluppo economico Programma 2.2.2.12 -
Interventi promozionali per il turismo
Cap 37525 (di nuova istituzione)
Spese per la sottoscrizione di titoli azionari della società
TURVAL S.p.A. L.R. £ 1.900.000.000
Variazione in diminuzione
Cap 50150 - Fondo per il finanziamento di spese per ulteriori
programmi di sviluppo (spese di investimento) £
1.900.000.000
ART. 14
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
