Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3260 del 8 febbraio 2024 - Resoconto
OGGETTO N. 3260/XVI - Interrogazione: "Verifiche sulla
presenza di un medico anestesista rianimatore presso la struttura
sanitaria di Donnas".
Bertin (Presidente) -
Punto n. 69. Risponde l'assessore
Marzi, ne ha facoltà.
Marzi (SA) -
La domanda n. 1 chiede se corrisponde al
vero che a partire dal mese di febbraio non sarà più garantita la
presenza costante della figura del medico anestesista rianimatore
presso la struttura sanitaria di Donnas. La domanda n. 2 chiede, in
caso affermativo se tale situazione è temporanea e quindi
modificabile. La domanda n. 3, se nella definizione del nuovo
assetto organizzativo per la gestione dell'emergenza, sono stati
sentiti anche gli Enti locali del territorio interessato.
Quanto affermato rispetto alla struttura di Donnas è vero, ma il
nuovo modello organizzativo adottato, con ambulanza con infermiere
a bordo e auto medica, può garantire interventi rapidi in un raggio
d'azione diversificato a supporto delle necessità territoriali,
come tra l'altro è stato trattato in V Commissione lo scorso
martedì, sia dal direttore generale, che dal coordinatore del
Dipartimento emergenza/urgenza dell'Azienda USL; per cui a questa
domanda specifica i tecnici hanno risposto come adesso
ribadisco.
In linea con tale modello, che è
standard
di eccellenza a
livello europeo, è previsto che a Donnas sia operativa un'ambulanza
con infermiere a bordo e che l'automedica della bassa Valle faccia
capo alla sede di Verrès in quanto baricentrica.
Si tratta di un nuovo modello organizzativo che, oltre a
continuare a garantire la piena collaborazione di tutti i medici
specialistici nell'ambito dell'emergenza/urgenza, è volto a
riconoscere e a valorizzare le competenze dei medici dell'emergenza
territoriale e del personale infermieristico dell'emergenza.
Tali competenze sono acquisite con specifiche formazioni
nell'ambito delle patologie tempo-dipendenti, nonché con
l'esperienza diretta sul campo.
I professionisti lavorano attraverso protocolli validati e sono
in contatto costante con il medico di Centrale Unica del Soccorso e
pertanto garantiscono
performance
con standard elevati e
uniformi.
Il modello, di fatto, che stiamo descrivendo, è già da tempo in
uso a Morgex e a Châtillon, dove da anni sono operative ambulanze
con questa formazione ed in tali contesti il servizio viene svolto
con grande competenza ed efficacia.
Le risorse disponibili sulla bassa Valle (ambulanza con
infermiere e auto medica), a cui si aggiunge il servizio di
elisoccorso potenziato H24, rappresentano un sistema evoluto e
flessibile dell'assistenza territoriale.
L'organizzazione quindi è stata condivisa e messa a punto dal
direttore del Dipartimento di emergenza, rianimazione e anestesia e
dal direttore del Pronto Soccorso medicina e chirurgia
d'accettazione e urgenza, nonché dal responsabile della Centrale
Unica del Soccorso e del 118.
La proposta è stata anche condivisa a livello regionale e trova
declinazione nel Piano della salute e del benessere sociale
2022-2025, approvato dal Consiglio, che, nel suo percorso di
approvazione, è stato oggetto di ampio confronto e condivisione con
tutti i portatori d'interesse, in primo luogo, naturalmente, con
gli Enti locali del territorio.
Questo però è un tassello fondamentale della più ampia presa in
carico collegata all'elisoccorso H24 ed in tale ambito il servizio
di elisoccorso è stato potenziato con il volo notturno e, dopo tre
mesi di sperimentazione, dal primo febbraio scorso, vede il
servizio garantito H24.
Nel potenziamento dell'elisoccorso, vi è stato un forte
coinvolgimento a sua volta degli Enti locali, i quali sono resi
partecipi delle varie fasi degli interventi, dall'allerta,
all'arrivo sul luogo d'intervento, alla chiusura dell'intervento
con l'eventuale trasferimento degli assistiti presso il presidio
ospedaliero.
Lo sviluppo del servizio è stato attentamente e positivamente
valutato dalla Protezione civile, dal Soccorso alpino valdostano e
dalla componente sanitaria dell'emergenza.
Per i benefici che ne derivano a tutta la nostra comunità, è
stato espressamente previsto nella programmazione sanitaria
regionale da cui, tra l'altro, il citato PSBS deriva in piena
concreta rappresentazione.
La riorganizzazione in corso del sistema dell'emergenza/urgenza
a livello territoriale ha un duplice obiettivo: potenziare
l'efficacia dei servizi erogati e valorizzare appieno le competenze
di tutte le professionalità coinvolte gli anestesisti e
rianimatori, i medici specialisti in medicina d'emergenza/urgenza
(oggetto tra l'altro da pochissimi giorni da parte di un nuovo
accordo integrativo regionale dopo quindici anni d'attesa), i
chirurghi d'urgenza, i medici d'emergenza territoriale, MET, e gli
infermieri addetti all'emergenza, nonché i volontari del soccorso,
inoltre da tutti coloro che a vario titolo contribuiscono con
grande dedizione e professionalità all'attività
dell'emergenza/urgenza, ai quali va il mio personale
ringraziamento, unitamente a quello di tutta l'Amministrazione
regionale.
Presidente -
Consigliera Minelli, ha facoltà di
intervenire.
Minelli (PCP) -
In parte, alcune risposte sono già venute
durante la seduta della V Commissione di martedì e alcune cose lei
le ha puntualizzate anche adesso.
Ci è stato spiegato che si è proceduto ad una riorganizzazione
dell'emergenza territoriale con l'obiettivo - e poi lei lo ha
ricordato anche adesso - di potenziare l'efficacia e di valorizzare
le varie competenze.
Io voglio fare una premessa per sgombrare il campo da possibili
equivoci: non c'è nessuno, immagino, e noi certamente no, che sia
contrario all'utilizzo dell'elisoccorso, che riteniamo una
conquista ed un'opportunità per la nostra regione. Però ci sono
delle criticità.
Alcune settimane fa ci è stato segnalato - e lei lo ha
confermato - che da febbraio, in concomitanza con l'avvio del
servizio di elisoccorso notturno, un servizio, che in passato
esisteva per le comunità della bassa Valle, non esisterà più, e mi
riferisco alla presenza del medico rianimatore anestesista al polo
di Donnas.
Prima della pandemia, la presenza di questo medico anestesista
rianimatore era H24, poi è stata spostata soltanto nelle ore
notturne, e adesso non ci sarà più, mentre il medico anestesista
sarà di stanza ad Aosta, all'aeroporto, e salirà sull'elicottero
per l'elisoccorso notturno.
Lei ha detto che ci saranno due automediche - è stato
specificato anche in Commissione - una per Aosta e dintorni,
l'altra al momento è a Donnas e ci è stato specificato in
Commissione che verrà spostata a Verrès per essere più
baricentrica. Più baricentrica significa che l'automedica, con un
medico non rianimatore, ma un medico MET, di emergenza
territoriale, che non avrà quelle competenze lì - ne avrà altre -
servirà, nei momenti in cui il soccorso dell'elicottero non potrà
arrivare banalmente per meteo avversa, la Valle di Gressoney, la
Valle di Champorcher, la Val d'Ayas, la Valtournenche e tutta la
zona del fondovalle. Un medico di emergenza territoriale
sull'automedica, che è più veloce dell'ambulanza, ma servirà tutto
questo vasto territorio.
Se l'elicottero non si alza in volo, il medico rianimatore non
arriva, però il medico rianimatore c'è nella Plaine, c'è a due
passi dall'Ospedale dove la rianimazione, grazie a Dio, c'è,
funziona ed è attiva.
Quello che noi vogliamo sottolineare è questo: se si deve
riorganizzare tutta l'emergenza territoriale, è corretto farlo ed è
giusto aggiungere dei servizi come quello dell'elisoccorso
notturno, però togliere da una parte per mettere dall'altra genera
dei problemi.
Capiamo che c'è una difficoltà nell'avere delle risorse
sufficienti, però qui il discorso è molto delicato, perché qui si
sta parlando di emergenza, e quando si parla di emergenza, si parla
di possibile pericolo di vita; avere un intervento tempestivo, di
specialisti che hanno delle competenze quali quelle della
rianimazione e dei medici animatori anestesisti, può fare la
differenza, ma quale differenza? La differenza nella
sopravvivenza.
Ora, io, che vivo a 70 chilometri dall'Ospedale di Aosta, credo
di avere tutto il diritto di godere delle stesse opportunità che
hanno altri.
In questa riorganizzazione, la domanda che faccio è questa: se
non abbiamo medici rianimatori a sufficienza, ma perché mettere a
Donnas il medico territoriale? A Châtillon c'è l'autoambulanza con
l'infermiere a bordo, non c'è il medico, perché fino a prima del
primo febbraio il medico c'era a Châtillon, quello di medicina
territoriale, adesso non ci sarà più, ci sarà l'infermiere, perché
se c'è bisogno arriva l'elicottero - se può arrivare!  - e poi
in alcuni posti non può nemmeno atterrare. Mi è stato detto che
dove non ci saranno le piazzole, che sono già arrivate a cinquanta
e sono in fase di aumento, si userà il verricello eccetera. Non è
che sia così semplice.
Avere un medico rianimatore a bordo di un mezzo su gomma, che,
in caso di maltempo, può arrivare dappertutto in venti minuti è
un'altra cosa... Mi è stato detto: "L'elicottero in 20 minuti era a
Valtournenche, ha fatto un elisoccorso notturno". Bene.
Un'ambulanza, con a bordo un medico rianimatore, da Donnas a Gaby
ci mette 20 minuti, è la stessa cosa. Però, allora, perché non
mettere il medico rianimatore in bassa Valle, piuttosto che
all'aeroporto, all'
hangar
? É una cosa che non ha senso.
Quello che spero è che, visto che adesso questa cosa parte, si
faranno delle verifiche, perché spero che andranno avanti le
verifiche, e si cercherà di modificare in parte questa
situazione.
