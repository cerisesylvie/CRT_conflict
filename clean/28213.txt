Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 57 del 27 febbraio 1970 - Resoconto
OGGETTO N. 57/70 - Costruzione di un tronco autostradale da
Aosta a Pré St. Didier. Difesa degli interessi della popolazione
dei Comuni dell'alta Valle. (Interpellanza)
Bordon (D.C.)
- Vorrei, innanzitutto, puntualizzare una
cosa, puntualizzare una cosa, perché accade di rado di poter
salvarsi in corner perché, purtroppo, le responsabilità, le grane,
sono tante, e vorrei, almeno là dove abbiamo fatto qualche cosa di
buono, subito avesse a venire fuori.
Dunque, desidero innanzi tutto precisare che questa
interpellanza è stata fatta l'11 febbraio, amico Lustrissy, quindi
voglio solo puntualizzare questo, perché, in data 7 febbraio, in
data 7 febbraio, o meglio 6 febbraio, in Giunta io ho fatto
prendere una presa d'atto, abbiamo preso una presa d'atto con tutti
i colleghi assessori, proprio per protestare, diciamo, per fare
qualche cosa, in base a quanto era venuto fuori in seguito a quella
notizia del bollettino che avevamo sentito qui; e quindi il 6
febbraio prendevo questa presa d'atto e il 7 di febbraio scrivevo
questa lettera:
"Al Comitato interministeriale per la programmazione
economica, Ministero del Bilancio e della programmazione - Roma
-
Costruzione di un tronco autostradale da Aosta a Pré Saint
Didier.
Alcuni giornali locali hanno riportato, mettendola in
particolare evidenza, la notizia secondo la quale cotesto comitato
avrebbe approvato la costruzione di un tronco autostradale da Aosta
a Pré St. Didier. Tale notizia ci ha particolarmente sorpresi, in
quanto nessuna comunicazione ufficiale in merito è sinora pervenuta
a questa Presidenza; gradiremmo pertanto essere opportunamente
ragguagliati in merito, facendo presente che questo Consiglio
regionale aveva già espresso unanime parere contrario alla
costruzione del tronco autostradale predetto.
Con l'occasione si prega cotesto comitato di volere per
l'avvenire informare preventivamente questa amministrazione
regionale, ogni qualvolta si tratti di problemi di particolare
importanza per questa Regione.
In attesa di comunicazioni in merito si porgono distinti
saluti".
Quindi, questa è la lettera che io scrivevo in data 7 febbraio,
tanto per protestare contro questa impostazione che era stata data,
indipendentemente poi che la si condividesse o no, questa
impostazione, io ne ho voluto fare anche una questione di
principio, io ho voluto anche dire "Ma illustrissimi signori, ma
quando trattate dei problemi che interessano la X Regione, per
altre..." non vorrei dire "stupidaggini", ma questa è la parola,
"per altri problemi di minore entità, ecc... tutte le volte ce lo
comunicate", per cui noi mandiamo sempre giù qualcuno e Lustrissy
lo sa e questa cosa che era così importante... Naturalmente io non
ho ancora avuto risposta a questa lettera, però ho detto qui,
siccome molte volte questo lascia il tempo che trova, l'altro
giorno, fra le altre cose, ho parlato con i due ingegneri dell'ANAS
e ho voluto vedere chi era stato a chiedere questa autorizzazione,
questa possibilità di fare questa autostrada. Risulterebbe, fino a
prova contraria, però me lo dissero loro, che nessuno aveva
richiesto questo, che è proprio partito per pressione di qualcuno,
attraverso il CIPE, senza però che ci sia una società che abbia
presentato un progetto.
Ora, che cosa potrei ancora aggiungere. Era una boutade che
avevo detto l'altra sera, è vero che il fatto che il CIPE abbia
proposto, abbia acconsentito, che abbia approvato, meglio, questo
tronco, non vuole dire che il pezzo si fa, questo sia molto chiaro,
perché, appunto, nella chiacchierata era venuto fuori che da tanto
tempo il CIPE, o qualche cosa di analogo, aveva già autorizzato fin
dal '46 o dal '47 la costruzione del ponte sullo stretto di
Messina, però lo stretto di Messina il ponte non ce l'ha ancora.
Quindi per dirvi che non è mica detto che si debba fare
immediatamente perché è venuto fuori col CIPE. Però ho voluto
proprio, attraverso l'ANAS, attraverso gli ingegneri, sentire cosa
ne veniva fuori e loro mi hanno detto che, agli atti, in questo
momento, anche alla Direzione generale dell'ANAS, non risulta
nessuna richiesta.
Ora, ho già la bozza pronta, non l'ho mandata via in questi
giorni, perché aspettavo appunto, eventualmente, dei
suggerimenti... perché vorrei fare appunto una lettera alla
Direzione compartimentale, la Direzione Generale dell'ANAS a Roma,
non so come si chiami, quindi lo vedremo, per fare presente ancora
una volta che il Consiglio regionale aveva sempre espresso parere
contrario a questa autostrada.
Naturalmente questa è una interpellanza, ma se domani si dovesse
poi anche discutere, ma lo possiamo poi fare anche amichevolmente,
se ci fossero altri consigli che mi vengono, tutto sarà ben gradito
perché si possa fare sentire sempre di più il parere della Regione
che non vuole questa autostrada.
Lustrissy
(D.C.)
- Chiedo scusa al Presidente se,
contrariamente alla mia abitudine, non mi atterrò strettamente al
regolamento, perché questo problema merita alcune
illustrazioni.
Innanzitutto, devo prendere atto della sollecitudine con la
quale la Giunta regionale si è preoccupata di questa notizia
diffusa tramite le agenzie. Ho preso atto della lettera inviata dal
Presidente della Giunta al CIPE, Comitato Interministeriale per la
Programmazione economica. Io potrei rispondere per il CIPE in
questo momento, perché ieri ebbi occasione di andare a Roma e
partecipare ad una riunione del Comitato Interregionale per la
programmazione economica, sotto la Presidenza del Ministro Caron,
del bilancio, il quale presiede il CIPE e al quale il sottoscritto
ha richiesto le informazioni del caso. Il Ministro già mi mise al
corrente che analoga richiesta gli era pervenuta dalla Presidenza
della Giunta regionale, la quale, preoccupata, evidentemente aveva
sott'occhio già il referto della lettera che era stata inviata da
parte della Regione, e devo chiarire questo, visto che siamo in
argomento e può essere utile anche un domani per assumere nuove
decisioni: il Ministro Caron, al quale io credo, perché
l'istruttoria è stata fatta di questo problema, ha riferito
testualmente quanto segue ad una mia precisa domanda, in merito al
problema dell'autostrada Aosta-Pré St. Didier, e la risposta del
Ministro è stata questa: che il CIPE è stato interessato al
problema di un programma autostradale dal Ministero dei lavori
pubblici, il quale aveva giacenti numerose domande di richieste di
finanziamento da parte dell'IRI e da parte di enti diversi per un
lavoro, per lavori autostradali, e dato che il Ministero dei lavori
pubblici non sapeva più come fare fronte a queste richieste, è
andato al CIPE a chiedere dei lumi, perché, come voi sapete, il
piano di finanziamento delle autostrade, fino all'anno 1975 non
permette la costruzione di nuove autostrade, perché i finanziamenti
sono già esauriti, pertanto fino all'anno 1975, anno di scadenza
degli attuali finanziamenti, non sarà possibile costruire nessuna
autostrada nuova. Il CIPE ha risposto al Ministro dei lavori
pubblici quanto segue;
Primo: che per ogni opera da realizzare era necessario
verificare la congruenza con i singoli piani regionali di assetto
territoriali. In sostanza il CIPE ha detto questo: se i piani
regionali di assetto territoriale, o piani urbanistici regionali,
non prevedono la costruzione di determinate opere, le autostrade
non si possono fare e non si debbono fare, perché noi dobbiamo
essere rispettosi delle autonomie di ogni singola Regione, di
quelle esistenti e di quelle che si andranno ad istituire, e se il
piano di assetto territoriale non prevedrà espressamente la
costruzione di determinate infrastrutture a carico dello Stato,
queste infrastrutture non si devono fare; questo è stato il primo,
ecco questo discende poi come conseguenza, come consiglio.
Secondo parere espresso dal CIPE è la verifica della
concorrenzialità, cioè le strade parallele tra di loro sono
incompatibili: mettiamo il caso di raccordi tangenziali
autostradali, aventi la stessa percorrenza parallela, non possono
essere realizzati.
Terzo parere è che i finanziamenti per le autostrade dovevano
essere diluiti nel tempo con la necessaria gradualità tenendo conto
che fino all'anno 1975 non ci saranno più fondi disponibili per la
costruzione di nuovi tronchi autostradali.
Quarto: di dare la precedenza ai raccordi tangenziali, perché
ormai di autostrade se ne sono già costruite parecchie; rimane il
problema della grossa viabilità intercomunale, dei grossi comuni,
degli allacciamenti alle autostrade e questo è un problema aperto e
che deve essere risolto in via prioritaria rispetto al problema
autostradale.
Questo è quanto ho saputo ieri dal Ministro che aveva già
istruito la pratica ricevuta dalla Regione, e il Ministro stesso mi
ha dato assicurazione che entro pochi giorni avrebbe trasmesso
questa documentazione alla Regione per la conoscenza
necessaria.
Ora, di conseguenza, cosa dobbiamo dire noi: che se è vero che
l'affermazione del CIPE dovrà essere tenuta nella debita
considerazione dal Ministero dei lavori pubblici, il quale ha
richiesto strettamente il parere, quanto prima faremo il nostro
piano urbanistico tanto meglio sarà, perché si eviteranno così un
sacco di altri guai e voi vedete che da un po' di tempo questo
problemi ritornano tutti allo stesso punto, cioè è necessario fare
al più presto il piano urbanistico regionale, se vogliamo evitare
delle sorprese.
Secondo, io non sono molto convinto della risposta che gli
ingegneri dell'ANAS hanno dato al Presidente della Giunta, perché è
stato proprio il Ministro dei lavori pubblici a trasmettere tutti i
progetti di finanziamento, cioè le richieste di finanziamenti per
tronchi autostradali, al CIPE, pertanto il Ministero dei lavori
pubblici, che ha già istruito tutte queste pratiche era a
conoscenza di una richiesta di finanziamento per un tronco
autostradale da Aosta a Pré St. Didier, perché se al limite il
Ministero dei lavori pubblici non avesse interessato il CIPE a
questo problema e avesse avuto i fondi sufficienti per fare fronte
a queste richieste il tronco dell'autostrada da Aosta a Pré St.
Didier si sarebbe fatto forse senza neanche consultare la Regione e
questo è il metodo originale di lavoro, sia dell'ANAS che del
Ministero dei lavori pubblici, i quali io ritengo sapessero già
tutto, erano già informati della sua cosa, però non hanno voluto
dire niente. La combinazione ha voluto che il Ministero dei lavori
pubblici, trovandosi di fronte a queste richieste di finanziamento,
ad un certo punto, per uscirne in qualche modo, abbia interessato
il Comitato interministeriale per la programmazione economica.
Il secondo punto, io apprezzo la presa d'atto della Giunta
perché è già una conseguenza di una decisione assunta dai Comuni
dell'Alta Valle che hanno a questo proposito già avuto diverse
riunioni e si sono costituite in consorzio, con lo scopo di
esaminare i problemi della viabilità intercomunale, e pertanto la
quasi totalità dei Comuni dell'Alta Valle, all'infuori di qualche
Comune, è contrario oggi all'autostrada Aosta-Pré St. Didier, è
contrario per un sacco di motivi che non stiamo qui a elencare,
caso mai ne discuteremo in un altro momento, e in alternativa ha
proposto, e questa sarebbe la soluzione da sollecitare caso mai
all'ANAS, ha proposto il raddoppio, l'aumento dell'attuale via di
superstrada del Monte Bianco.
Questa soluzione permetterebbe di risolvere sia i problemi
economici interessanti la zona, sia altri problemi che sono
connessi alla costruzione dell'autostrada.
Di più, come notizia, così, come barzelletta, potrei raccontare
al Consiglio questo: il problema dell'autostrada Aosta-Pré St.
Didier, è nato dalla scoperta di un funzionario ad altissimo
livello, romano, che trovandosi a villeggiare in quel di Pré St.
Didier è rimasto imbottigliato tra La Salle e Morgex un giorno di
traffico intenso, ha detto "Ma perché qui non si continua
l'autostrada da Aosta a Pré St. Didier?", e la buona idea di questo
altissimo funzionario politico ministeriale, per non dire Ministro,
è stata raccolta nell'ambiente interessato, ecco perché ad un certo
punto l'IRI si è interessato al problema dell'autostrada Aosta-Pré
St. Didier.
Questo è uno dei motivi.
Comunque, io ringrazio della sollecitudine con cui il Presidente
della Giunta ha voluto occuparsi del problema e ritengo che in una
prossima riunione o quando si tratterà di parlare di piano
urbanistico regionale, il problema verrà affrontato con la dovuta
serietà.
Fosson
(U.V.)
- ...Se permette, volevo rispondere
solo ad una cosa...
Montesano (P.S.D.I.)
- Non si può, Consigliere Fosson,
creiamo un precedente di cui io poi non sono più capace di tenere
le redini, perché se diamo, semmai, siccome questo argomento verrà,
Consigliere Fosson, Lei si rende conto...
