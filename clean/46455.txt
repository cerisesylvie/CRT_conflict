Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2876 del 25 ottobre 2023 - Resoconto
OGGETTO N. 2876/XVI - Interrogazione: "Stato delle attività
conseguenti l'espletamento della procedura selettiva unica per
l'assunzione a tempo indeterminato di 36 funzionari nel profilo di
Istruttore amministrativo.
Bertin (Presidente) -
Punto n. 9. Risponde il Presidente
della Regione.
Testolin (UV) -
Gli interroganti chiedono quale sia a
oggi lo stato delle procedure e attività conseguenti
all'espletamento della procedura richiamata in premessa.
Rispetto alla procedura in argomento, sentito il Dipartimento
personale ed organizzazione, si ricorda che la procedura selettiva
in argomento è stata bandita con provvedimento dirigenziale n. 723
del 9 febbraio 2023 per l'assunzione di trentasei funzionari, di
cui trentaquattro da assegnare agli organici dell'Amministrazione
regionale e due da assegnare all'organico del BIM.
Con provvedimento dirigenziale 4436, in data primo agosto 2023
sono state approvate le graduatorie del concorso, ovvero la
graduatoria generale composta da quarantadue candidati, la
graduatoria relativa all'Amministrazione regionale composta dai
medesimi quarantadue candidati della graduatoria generale e la
graduatoria del BIM composta da undici candidati, che risultano
altresì tutti presenti nella graduatoria dell'Amministrazione
regionale.
Considerata la presenza nelle graduatorie generali
dell'Amministrazione regionale di quarantadue candidati, con
deliberazione della Giunta regionale 1053 in data 18 settembre
2023, si è formalmente determinato di attingere alla graduatoria
dell'Amministrazione regionale per l'ulteriore copertura di cinque
posti di capo dei servizi di segreteria, delle istituzioni
scolastiche Abbé Trèves di Saint-Vincent, ISILTP di Verrès, Abbé
Prosper Duc di Châtillon, Corrado Gex di Aosta e Luigi Barone di
Verrès, per cui i posti complessivi da coprire, mediante
attingimento alla graduatoria, sono diventati quarantuno, di cui
trentanove posti degli organici dell'Amministrazione e due posti
del BIM.
Successivamente alla citata delibera, i primi trentasei
candidati della graduatoria, pari al numero dei posti messi a
concorso, sono stati convocati l'11 e il 12 ottobre per scegliere
tra le quarantuno sedi possibili; i posti non coperti sono stati
poi proposti ai restanti candidati idonei, non vincitori del
concorso.
Dei primi trentasei candidati, quattro hanno rinunciato
all'assunzione; dei restanti trentadue hanno effettuato la scelta
ventotto che hanno optato per posti nell'ambito dell'organico della
Giunta e quattro nell'ambito dell'organico delle istituzioni
scolastiche.
Rispetto ai quarantuno posti previsti dalla DGR 1053/2023,
rimanevano pertanto da coprire nove posti, di cui sette da
assegnare agli organici dell'Amministrazione regionale e due da
assegnare al BIM, a fronte di soli sei candidati idonei ancora
utilmente collocati in graduatoria.
Con deliberazione della Giunta regionale 1204 del 23 ottobre, la
Giunta ha pertanto ritenuto opportuno di sottrarre dai posti
individuati nella DGR 1053/2023 il posto di capo dei servizi di
segreteria presso l'ISILTP di Verrès; di stabilire, rispetto ai
rimanenti sei posti nell'ambito degli organici dell'Amministrazione
regionale il seguente ordine di priorità di assunzione:
1) SO Corpo valdostano dei Vigili del fuoco, ufficio di staff
dei dirigenti;
2) SO trasporto pubblico ufficio ferrovie;
3) Istituzione scolastica Abbé Prosper Duc di Châtillon;
4) Dipartimento politiche sociali;
5) SO programmi per lo sviluppo regionale, ufficio gestione
fondi statali e bilancio;
6) Dipartimento politiche sociali.
In data 24 ottobre, i candidati idonei ancora in graduatoria
sono stati chiamati a effettuare la scelta della sede. Cinque hanno
optato per i posti nell'Amministrazione regionale e uno per il
BIM.
Completato l'iter di scelta della sede, con lo scorrimento
dell'intera graduatoria, si procederà ora all'approvazione del
provvedimento dirigenziale di assunzione a seguito del quale i
candidati saranno formalmente invitati a sottoscrivere il contratto
nel periodo dal 6 al 10 novembre per la presa di servizio stabilita
per il 13 novembre di quest'anno.
Di questa tempistica, 6, 10 e 13 novembre, tutti i quarantadue
candidati erano informati, sin dalla lettera di convocazione, per
la scelta della sede.
Ai candidati è comunque riconosciuta la possibilità, ai sensi
della normativa vigente, di differire l'assunzione e la presa di
servizio fino a trenta giorni eccezionalmente incrementabili di
ulteriori trenta dal ricevimento della raccomandata con la quale si
invita alla sottoscrizione del contratto.
Considerato il numero di dati importanti che ci sono, le faccio
una fotocopia della risposta in modo che ce li abbia.
Presidente -
Per la replica, consigliere Aggravi.
Aggravi (RV) -
Ringrazio anticipatamente il Presidente
per la fotocopia perché gliel'avrei chiesta.
È ovvio che, quando abbiamo presentato quest'iniziativa, non
avevamo ancora potuto leggere la deliberazione di Giunta 1204, che
poi è arrivata in corso d'opera e da cui effettivamente abbiamo
potuto in parte - perché poi nel passaggio successivo farò il paio
con la fotocopia - capire come si è conclusa la procedura sulla
quale ricordo che avevo già fatto un'iniziativa.
Ci sono due aspetti ulteriori su cui volevo far ragionare l'Aula
o comunque mettere in rilievo anche a chi sta seguendo la
riorganizzazione o comunque le procedure di organizzazione e
riorganizzazione dell'Amministrazione: da un lato, alcune
segnalazioni rispetto al fatto che, quando fu bandito il concorso -
parlo soprattutto delle caselle - alcuni posti potevano anche
riguardare altre strutture. Poi c'è stato un fenomeno che, per
carità avviene, però anche lì ci sono state delle assegnazioni a
mansioni superiori; dall'altro lato il problema che, in realtà, non
è di questa selezione ma è un po' in generale dell'organizzazione:
se abbiamo dato, anche per via della legge sulle PPR e sulle PPO,
più attenzione al livello D, abbiamo poi dei livelli sottostanti su
cui ci sarà da fare ulteriori ragionamenti, infatti, anche molti di
coloro che hanno vinto questi concorsi, in realtà non sono risorse
nuove ma sono risorse interne, già al monte delle risorse in forza
all'Amministrazione e, quindi, bisognerà andare a sostituirli
perché, ovviamente, ben contenti che qualcuno abbia fatto il suo
percorso, però nello stesso momento ha "svuotato" i livelli
sottostanti che sono comunque altrettanto importanti all'interno di
un'organizzazione; soprattutto ricordiamo che non tutti possono
avere le stesse mansioni, un po' di discriminazione anche
nell'organizzazione aziendale c'è: lo dico un po' a mo' di battuta
rispetto ai discorsi del pomeriggio, però bisogna capire come
s'intende poi procedere perché, ripeto, ben venga la crescita delle
singole risorse però c'è il rischio che poi i livelli sottostanti,
che sono altrettanto importanti, vengano meno.
