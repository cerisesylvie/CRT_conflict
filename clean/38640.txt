Classificazione
CACCIA E PESCA



Oggetto del Consiglio n. 2153 del 24 maggio 2016 - Resoconto
OGGETTO N. 2153/XIV - Reiezione di risoluzione: "Sospensione
dell'iter di approvazione delle modifiche alla legge regionale
64/1994 in materia venatoria".
Viérin M. (Presidente) -
Punto n. 33.04 dell'ordine del
giorno. Ha chiesto la parola il Consigliere Nogara, ne ha
facoltà.
Nogara (UVP) -
Siamo di nuovo a discutere della vecchia
legge sulla caccia del 1994, questa mattina il collega Chatrian ha
presentato un
question time
proprio per sapere cosa vuole
fare il Governo regionale su questa problematica. Io presentando
questa risoluzione vorrei ripercorrere quali sono tutti i punti di
questa vicenda: anzitutto c'è la necessità di modificare la legge
regionale del 1994, è intervenuta questa necessità, è giusto che
venga modificata, si è fatto un lavoro di un anno e mezzo con tutti
gli organi: il Comitato caccia, Comitato faunistico, i dirigenti
dell'Assessorato, si è arrivati ad una legge che è stata presentata
in una riunione mi pare a Gressan. Qui ho la bozza di questa legge
che è stata modificata, presentata a Gressan, dove tutti i vari
punti della vecchia legge del 1994, segnati in blu perché sono
quelli modificati, rappresentavano il lavoro di un anno e mezzo di
lavoro fatto dai vari membri sia dell'Assessorato che del comitato.
Questa ottiene l'
okay
, questa legge viene portata in Giunta
dove - come ci ha spiegato l'Assessore Testolin - dopo una
discussione con tutti i rappresentanti della Giunta, è stato deciso
di aggiungere perché quell'articolo a Gressan e nello studio di
questa legge non era stato toccato. Proprio prima di quanto è
avvenuto, la circoscrizione n. 4 aveva dato le dimissioni, si era
dimesso il rappresentante della circoscrizione n. 4 perché non era
d'accordo con la decisione delle altre sette circoscrizioni
venatorie che avevano deciso - una decisione discutibile - che
c'era la possibilità anche per un ricorso al giudice di pace o
quello che era, non poteva la giurisdizione n. 4 prendere gli
stessi animali di tutte le altre giurisdizioni perché probabilmente
il rapporto cacciatore-animali non è come nelle altre
circoscrizioni, si era pensato di aiutarli facendo pagare meno il
permesso di caccia. Questo non c'è stato ed è venuta fuori questa
protesta a voce di tutti quanti gli altri rappresentanti delle
circoscrizioni, abbiamo letto sui giornali, l'Assessore ha detto di
andare pure avanti in questo modo. Arrivati in Giunta c'è questo
cambiamento. A questo punto c'è l'alzata di scudi da parte delle
altre circoscrizioni e viene convocata questa famosa riunione tra
l'Assessore, lei, Presidente Rollandin, e i rappresentanti delle
circoscrizioni.
Noi personalmente siamo convinti che nessuno abbia voluto fare
il furbo, c'è stato probabilmente un malinteso, o certe cose non si
sono capite, perché se da una parte ad un certo punto quando,
usciti da questa riunione, si è portato quello che era già stato
deciso in Giunta che sembrava fossero tutti d'accordo...non è stato
così perché le altre circoscrizioni hanno dato tutti le dimissioni,
compreso il Presidente, che sosteneva altre cose, perciò ci siamo
trovati in un caos generale.
La settimana scorsa c'è stata la presentazione di un ulteriore
emendamento da parte dell'Assessore sempre su quest'articolo 31,
comma 2 bis, dove, secondo me, si è cercato di andare incontro alle
richieste dei cacciatori, perché i cacciatori, una volta che si
sono dimessi, hanno giustificato le loro dimissioni in tre punti
che mancavano nella nuova legge sulla caccia. Secondo me, si è
cercato di assecondare un po' la volontà dei cacciatori, però non
definitivamente. Questa è la storia della modifica di questa legge
sulla caccia.
Noi vorremmo chiedere, come movimenti di opposizione, niente di
particolare, perché qui non si vuole tifare per uno o per l'altro,
prendere le parti dell'uno o dell'altro, anche perché questo lavoro
è stato fatto da dei tecnici che teoricamente avrebbero dovuto
concludere, partendo dal 1994 - questa è la ciliegina sulla torta
-, questa legge per arrivare all'obiettivo che ci si era prefissati
nel 1994. A questo punto, per quel che è successo, per tutte le
dimissioni che sono state date dal mondo venatorio, chiediamo che
ci sia la sospensione di questa legge, di nuovo una votazione degli
organi che gestiscono la caccia e questi organi decideranno,
insieme agli organi tecnici dell'Assessorato, qual è la situazione
migliore da perseguire, non è altro. Non è che vogliamo dire: "ha
ragione l'uno" o "ha ragione l'altro", perché ci sono anche delle
voci che dicono che non è vero che tutti i cacciatori siano così
d'accordo, sono solo i rappresentanti. Oggi è tutto il giorno che
sentiamo parlare di scuola, di altre cose, delle
microcomunità...non si è ascoltato chi lavora all'interno di queste
strutture, sentiamo chi usufruisce, chi va a caccia per capire
quali sono effettivamente le esigenze. L'unico sistema per capire
quali sono le loro esigenze è quello di fare nuove elezioni,
lasciare per ora la legge sulla caccia com'è, perché non succede
assolutamente niente e vediamo cosa decidono in merito. Questa è la
nostra proposta dei gruppi di opposizione.
Mi spiace che in questo momento non ci sia l'Assessore Testolin,
penso che sarà lei Presidente che risponderà in merito a questo. Io
ho fatto questa presentazione pacatamente, proprio perché mi sembra
una cosa logica muoversi su questa strada, aspettiamo una sua
risposta.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
C'è poco da aggiungere
all'illustrazione che ha fatto poc'anzi Nogara, quello che è
successo in questi ultimi mesi penso sia a conoscenza quasi di
tutti, anche se oggi in tarda mattinata e nel pomeriggio diversi
colleghi di maggioranza ci hanno chiesto lo stato dell'arte, cosa
era successo, perché per diversi motivi magari non si sono
interessati: l'obiettivo era capire come si è affrontato il
percorso, il perché è stato approvato un disegno di legge e
soprattutto la lettera che ci è stata inviata qualche giorno fa in
III Commissione, che prende le distanze in maniera anche abbastanza
violenta rispetto al disegno di legge scaricato. L'obiettivo di
questa risoluzione è solo uno: cercare la sintesi migliore per
poter dare una risposta il più possibile attendibile, dignitosa ai
1300 cacciatori valdostani.
Io aggiungerei solo due elementi a queste considerazioni: penso
che la mano tesa dai sette Presidenti che hanno dato le dimissioni
delle circoscrizioni...alla IV circoscrizione è molto chiara,
forte, io dico anche molto legata ad un modello di sussidiarietà,
di crescita, di rivedere magari il rapporto cacciatore-territorio,
la vedo come un aiuto a questo disegno di legge che tribola ad
andare avanti; l'altro è il discorso invece di riaprire le
residenze venatorie. Questa mattina il Presidente mi ha tagliato un
po' - usando un termine calcistico, o sciistico che mi piace di
più, non avevo più il terreno sotto le scarpe - con un passaggio
per cui si sarebbe tenuto conto di tutto quello che era stato detto
e proposto. La lettera che ci è stata inviata dai dimissionari dice
praticamente il contrario, quindi l'obiettivo di questa nostra
risoluzione, se la maggioranza, i Consiglieri anche quelli che non
si sono occupati della questione, che non hanno partecipato al
dibattito in III Commissione...vedo il Presidente della III che
immagino prenderà la parola su questo tema, tema affrontato solo
pochi giorni fa, tant'è vero che abbiamo come commissione...anche
noi come opposizione ci aspettavamo una presa di posizione non solo
del Governo, ma anche dei colleghi che non avevano queste
informazioni; l'unica cosa che chiediamo con questa mozione è di
sospendere l'iter possibilmente e aspettare in attesa di una nomina
di tutto il Comitato caccia. Questa è un po' la filosofia con cui
abbiamo firmato questa risoluzione con i colleghi dell'UVP, ma
anche a seguito delle dichiarazioni che questa mattina il
Presidente ci ha fatto in aula.
Non è qui una tifoseria più su una percentuale o più sull'altra,
l'obiettivo è raggiungere quell'equilibrio e soprattutto le volontà
del mondo del cacciatore, del mondo venatorio. Vedo diversi
colleghi che partecipano alla III Commissione, pur non essendo
Commissari della III, magari interessati a questo disegno di legge
perché hanno parenti, amici, conoscenti nei vari territori che
immagino in questi giorni li abbiano contattati, perché comunque
dal territorio abbiamo avuto tutti delle sollecitazioni. Questi
sono gli elementi che ho cercato di mettere sul tavolo per
sostenere questa nostra risoluzione, che va in un'unica direzione
che è quella di congelare possibilmente... Ci dispiace il fatto che
non sia presente l'Assessore Testolin, però questa è un po' la
filosofia con cui abbiamo scritto questa risoluzione.
Presidente -
Non ci sono altre richieste di intervento,
chiudiamo la discussione generale. Per la replica, ha chiesto la
parola il Presidente della Regione, ne ha facoltà.
Rollandin (UV) -
Chiaramente scusiamo l'assenza
dell'Assessore che per problemi personali non ha potuto essere qui
questo pomeriggio; ringraziamo anche della cortesia che c'era stata
di voler sospendere...diamo atto di quello che ci è stato
detto.
Molto brevemente tre aspetti. La ricostruzione che ha fatto il
collega Nogara, che ha ripreso la legge, l'incontro a Gressan, dove
tutti hanno detto: "questo è il testo che deve andare avanti",
testo sul quale noi abbiamo poi avuto quell'incontro con
l'Assessore, con i sette responsabili delle circoscrizioni, a cui
abbiamo chiesto di tenere in considerazione una sollecitazione che
era venuta su una proposta specifica, su un reclamo, dal Difensore
civico, che invitava le circoscrizioni a farsi carico del problema
di una ripartizione più corretta del numero di capi da abbattere.
La lettera la conoscete, fatta dal Difensore civico in tal senso, e
quindi questa sollecitazione andava in questa direzione. Noi in
quell'incontro abbiamo detto: voi avete espresso degli elementi
importanti, di fidelizzare il cacciatore con il territorio, il che
significa che chi è della zona conosce, fa i censimenti, tutte cose
che il collega Nogara mi può spiegare, ma che comunque avvengono
regolarmente e che coinvolgono coloro che sono interessati, per
arrivare al
quantum
di animali e conseguentemente stabilire,
se ce ne sono o non ce ne sono, com'è successo per la 4 in cui non
ce n'erano per tutti. Io la faccio breve, ma comunque questa era la
sostanza. In funzione di questo, l'unico emendamento presentato
alla legge diceva quello che noi avevamo concordato con tutti i
rappresentanti dei cacciatori: una moratoria per due anni fino al
2018, che permetteva ai residenti nella zona 4 e nelle eventuali
zone dove c'era una differenza tra quella che era la media, cioè di
due capi o due-uno, adesso non fatemi dire delle cose su cui potrei
anche sbagliare...di poter avere questa compensazione, non in
termini di
pecunia
, ma in termini di animali da
abbattere.
Avevamo concordato di presentare un emendamento che valesse per
due anni e questo è stato fatto. L'unico emendamento presentato
all'articolo 17 diceva esattamente quello che io sto dicendo: "per
le specie cacciabili soggette all'assegnazione nominativa le
disposizioni di cui all'articolo 2bis che c'erano dell'articolo 31
della n. 64, come modificato dall'articolo 9 della presente legge,
si applicano a far data dal 1° gennaio 2018. Sino al 31 dicembre
2017 per le specie cacciabili soggette ad assegnazione nominativa i
capi prelevabili in una determinata circoscrizione venatoria sono
prioritariamente assegnati ai cacciatori appartenenti alla stessa
sino al raggiungimento della media di prelievo
pro capite
regionale e sono ripartite nelle sezioni comunali dei cacciatori in
cui ricade il settore sub-circoscrizionale di riferimento. I capi
eccedenti sono assegnati a cacciatori di altre circoscrizioni".
Venendo alle osservazioni proposte dai cacciatori, il primo
punto era: aprire - perché questo non era un emendamento, questa
era la spiegazione - le residenze venatorie, dare la possibilità ai
cacciatori...qui dico solo della circoscrizione n. 4 - mentre, e
questo lo spiego anche dopo, non si poteva vincolare una norma di
legge solo ad una circoscrizione ma valeva per tutte - quindi di
spostarsi in una circoscrizione in cui vi sia un prelievo pro
capite superiore alla media regionale, cosa che permetterebbe ai
cacciatori di poter partecipare alle varie attività che le
circoscrizioni esercitano. Questo è uno degli emendamenti
presentati dai cacciatori.
Il secondo diceva di dare la disponibilità alla circoscrizione
n. 4 per un tempo massimo di due anni - la famosa moratoria che
abbiamo inserito - di poter usufruire dei capi di altre
circoscrizioni. Come ho detto, l'emendamento non era un emendamento
con questa dizione, in modo da poter raggiungere la percentuale di
prelievo pari a quelle più basse tra le circoscrizioni, ma il
problema non era tanto questo della più bassa o più alta, il
problema è che era solo per la n. 4, comunque questo è per dire che
andavano in quella direzione.
C'era poi una modifica, che a noi non è stata sottoposta, sui
cinghiali. Questa non era nella legge, quindi è estranea al dettato
che hanno approvato a Gressan, che diceva: "non tocchiamo più".
Poi l'ultimo presentato da loro come l'emendamento
dell'Assessore per i galliformi: "la possibilità ai cacciatori
dell'avifauna e dei lagomorfi di esercitare l'attività venatoria su
tutto il territorio valdostano", che è l'emendamento presentato poi
dall'Assessore in commissione. Io mi chiedo dove sia la questione
di fondo: loro stessi hanno suggerito questa moratoria, che è
quello che noi avevamo concordato e che abbiamo inserito nella
legge. Ve l'ho letto, non c'è nient'altro. Dice solo che, anziché
applicarlo subito, si applica dal 2018, non dal 2016, per adesso
lasciamo questa possibilità di utilizzare questa formula, finisce
lì, noi non abbiamo presentato altro. Io credo obiettivamente che
tutto quello che potevamo fare l'abbiamo fatto: non abbiamo
modificato la legge se non per questo punto, che corrisponde,
tranne queste modifiche, correttamente è stato ricordato il fatto
che solo la n. 4...noi non abbiamo esplicitato la n. 4, perché
metti che l'anno prossimo è la n. 5...non puoi dire solo la n. 4,
adesso dico la n. 5 impropriamente. Per le residenze venatorie
voglio ricordare che due anni fa abbiamo avuto la rivoluzione,
perché quelle di Aosta non potevano cacciare, hanno dovuto avere le
residenze nella zona della Grand-Combin, la n. 3, quindi non è una
novità. Non abbiamo fatto nulla per stravolgere la legge se non
inserire un emendamento che era stato - lo ripeto - concordato da
tutti i presenti, non ero solo io, che poi ha visto una modifica
parziale in questi due nemmeno sub-emendamenti, perché questi non
sono emendamenti, sarebbero da trasformare in legge, quello che noi
abbiamo fatto.
Ripeto: per quanto riguarda gli altri due punti, l'ultimo punto
l'abbiamo inserito anche noi, fine della trasmissione. Noi diamo
atto ai cacciatori di essere stati leali, ai rappresentanti di
essere stati leali, poi io non entro nel merito del fatto che hanno
chiesto le dimissioni del loro Presidente, questa è una situazione
su cui noi non siamo entrati per nulla. Io non ho né seguito, né
chiesto il perché e il per come. Noi abbiamo semplicemente seguito
quella logica che era stata scritta insieme in quel momento. Noi
riteniamo di aver fatto quello che era necessario e non sappiamo
che cosa dover aggiungere a quello che, tra l'altro, è concordato.
Ecco perché anche l'altro giorno avevamo accettato la mozione che
diceva di mantenere fede alla legge, la legge è presentata così
come la vogliono anche loro, con dei distinguo. Adesso è giusto il
distinguo in parte sulla n. 4, sul discorso parziale, ci sono delle
differenze, però, rapportato al concetto di base, che era che i
cacciatori devono stare solo nel loro distretto; "facciamo una
moratoria per due anni", ed è quello che abbiamo fatto. Francamente
noi non sapremmo che cosa aggiungere o che cosa togliere, noi
abbiamo lungamente cercato di spiegare questo anche agli
interessati, che hanno capito qual è la situazione, quindi noi su
questo riteniamo di astenerci perché crediamo di aver fatto le cose
nel modo giusto.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Intervengo su quest'argomento perché,
dopo averne lungamente discusso, finalmente anche per i meno
addetti ai lavori si è riusciti a capire meglio alcune situazioni,
però non tanto per gli aspetti più tecnici, dei quali il collega
Nogara e i colleghi degli altri gruppi hanno la possibilità di
meglio spiegare, meglio illustrare i punti di vista. Capisce,
Presidente, però che qua qualche cortocircuito c'è, perché fino a
gennaio, è vero che era inverno e faceva freddo, però non c'erano
bollenti spiriti in giro, il 22 gennaio si trovano tutti senza
doppietta, perché l'avevano lasciata a casa, con l'Assessore
condividono un percorso, nessuno illustra percorsi differenti ed è
vero che si parla di
pecunia
, di compensazione invece che di
capi di compensazione. Vanno via da questa riunione - qui c'è la
lettera - il Presidente Soro convoca tutti, invita anche i
rappresentanti di circoscrizione a fare delle riunioni per portare
la posizione dei propri cacciatori del proprio territorio. Va tutto
bene, dopo qualche giorno legittimamente una parte di territorio
dice: "non sono d'accordo", parte tutta una discussione e comincia
il momento dei bollenti spiriti. Io dico, politicamente questo
mondo ha avuto due fasi di governo: una nella quale si è condiviso
un percorso e siamo arrivati tranquilli al traguardo; un'altra o è
cambiato l'Assessore o sono cambiati i referenti, qualcosa è
successo.
Lei oggi risponde per conto dell'Assessore e mi dispiace
parlarne in sua assenza, ma evidentemente è un argomento che
trattiamo una volta per tutte. Succede che si comincia un altro
percorso che porta a dire a dei rappresentanti: "quella legge che
state presentando non è più la legge che ci avete fatto vedere il
22 gennaio". Io dico quello che si riporta, io non dico che lei non
ha ragione, dico quello che noi tutti ascoltiamo anche attraverso
le persone che ci hanno contattato. "Questa non è più la legge che
ci avete presentato" e voi dopo la presentazione di questa legge
avete un incontro con i rappresentanti del territorio. I
rappresentanti del territorio escono da questa riunione contenti, e
glielo posso confermare, di aver trovato degli interlocutori
disponibili a confrontarsi, salvo che poi si scrive l'emendamento e
questa soddisfazione iniziale diventa momento di divisione tra
presidenti e rappresentanti del territorio. Il Presidente condivide
l'emendamento, i rappresentanti del territorio osservano che non è
più quello che era stato concordato con l'Assessore. Io è per
quello ritengo che ci sia un malinteso, perché non credo che
politicamente siamo così capaci di entrare nel dettaglio di queste
discussioni.
Chi ha scritto l'emendamento quindi ha scritto delle cose che
forse non tutta la parte politica ha voluto sostenere e inizia la
divisione tra rappresentanti del territorio e movimento: i
rappresentanti del territorio chiedono le dimissioni del Presidente
che sostiene l'emendamento e loro dicono che non va bene, e andiamo
in commissione. Finita questa fase, uno dice: "andiamo in Consiglio
regionale, cerchiamo di rispettare la volontà dei cacciatori, voi
correttamente sostenete la risoluzione", ma è chiaro che oggi siamo
in una situazione dopo questa risoluzione in cui non sappiamo più
di chi dobbiamo portare avanti la rappresentanza, perché credo che
tutti noi vogliamo fare l'interesse generale dei cacciatori, però
qui stiamo perdendo un pezzo, perché dopo questa risoluzione ci
sono state le dimissioni del Presidente e dimissioni dei
rappresentanti del territorio. Se permette, al di là dell'aspetto
tecnico dell'emendamento che io ritengo non sia voluto nel senso in
cui viene letto, però quell'emendamento oggi crea la divisione e la
bomba atomica nel mondo venatorio, dovremo nominare un commissario,
dovremo rifare le elezioni. Mi sembra che, rispetto ad un
procedimento che viene dipinto come è funzionato tutto, qualche
cosa non ha funzionato, quindi sono i rappresentanti del territorio
che non hanno capito, siamo noi che forse non abbiamo inteso bene?
Sicuramente dal 22 gennaio in avanti è iniziata un'altra fase
politica, che ha creato lo scompiglio che oggi c'è nel mondo dei
cacciatori.
Ripetiamo che non siamo qui a dire se hanno più ragione i sette
o l'uno della IV, perché diventa anche difficile fare questo tipo
di ragionamento, però se ci sono delle rappresentanze,
rispettiamole. Sono consultive, non hanno valore decisorio,
benissimo, però il percorso se l'avete fatto fino al 22 gennaio,
andava continuato in quel senso. Oggi, in assenza di titolari
dall'altra parte per discutere quest'argomento, ha senso andare
così avanti? È vero, c'è la lettera del Difensore civico, non ci
siamo spaventati di fronte a lettere ben più pesanti, per carità,
però è questo il problema oggi? Non è meglio per la politica
fermarsi un attimo, dare il tempo di ricostituire le rappresentanze
e poi finire il percorso? Questo è un suggerimento che attraverso
la risoluzione vogliamo darvi. Finisce qua, tanto la legge oggi si
porta avanti così e domani mattina si rimodificherà, se chi arriva
come Presidente e rappresentante del territorio dirà che non va
bene. Non è una cosa contro di lei, Presidente, contro il Governo o
contro qualcuno: è riportare i fatti allo stato della discussione
che oggi c'è. La cosa che dispiace è che tutto questo ha prodotto
una discussione all'interno del mondo dei cacciatori che andrà poi
ricomposta. A noi farebbe piacere prenderci un momento di tempo per
continuare questa discussione, se voi ritenete che in termini di
legittimità, anche di governo del mondo della caccia, questo non
possa essere fatto perché c'è questa lettera del Difensore civico e
ci sono possibili ricorsi, visto che non c'è la possibilità di
avere gli stessi capi sul territorio da cacciare, questa è una
scelta che rispettiamo ed è la conseguenza di un percorso politico
che non è stato sicuramente all'altezza della situazione.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Due brevi passaggi. Cerco di
distinguere la figura del Presidente del Comitato e i sette
rappresentanti del territorio, talmente convinti questi ultimi che
hanno dato tutti le dimissioni. Erano talmente convinti della
modifica della legge con quell'emendamento che hanno dato le
dimissioni. Faccio però un passaggio perché ero presente in
commissione, se può essere utile al dibattito. Noi avevamo
calendarizzato come commissione l'audizione del Presidente e di un
rappresentante delle circoscrizioni, quando noi abbiamo audito, non
ancora dimissionari, il Presidente e un rappresentante, loro (il
Presidente e i rappresentanti delle circoscrizioni) erano a
conoscenza dell'emendamento che citava prima il Presidente
Rollandin, noi Commissari della III, maggioranza e opposizione,
abbiamo chiesto gentilmente al Presidente Marquis - che spero
intervenga su questo tema politicamente - se ci faceva avere
l'emendamento scritto dal Legislativo, io penso. Come diceva
correttamente il Presidente Rollandin, quest'emendamento di
moratoria spostava il tutto al 2018 a seguito anche di
quell'incontro fatto tra Presidente della Regione, Assessore,
Presidente del Comitato e rappresentanti della circoscrizione.
Tutto vero, ma noi quando abbiamo udito i due rappresentanti, uno
di circoscrizione e l'altro del comitato, la pensavano in maniera
diversa: al Presidente andava abbastanza bene l'emendamento
confezionato dal Legislativo e ai rappresentanti delle
circoscrizioni no e lo hanno evidenziato in commissione. Talmente
evidenziato che ci hanno detto quello che c'è scritto qui nel punto
n. 2 della lettera, che poi è il perno della discussione perché il
Presidente Rollandin dice nell'emendamento che abbiamo inserito che
"i capi eccedenti sono assegnati ai cacciatori di altre
circoscrizioni venatorie al fine di garantire una quota media di
prelievo
pro capite
omogenea in tutte le circoscrizioni
venatorie in un'equilibrata distribuzione dei cacciatori sul
territorio regionale". Il dottor Pasquettaz, uno dei rappresentanti
delle circoscrizioni, quando noi lo abbiamo audito, non era
assolutamente d'accordo su quest'emendamento, tant'è vero che ci ha
detto: "noi in quell'incontro con il Presidente Rollandin,
l'Assessore Testolin abbiamo detto che ci saremmo avvicinati ad un
discorso omogeneo", lì è il tassello principale, il nodo della
discussione, è su quel passaggio. Tant'è vero che lo scrivono nero
su bianco nel punto n. 2 di dare la disponibilità, che poi non si
potrà scrivere in legge, come diceva poc'anzi il Presidente, legata
ad un discorso di circoscrizione, ma in legge si può
tranquillamente scrivere invece che si può raggiungere una
percentuale di prelievo pari a quella più bassa tra le
circoscrizioni restanti. Sul come scriverlo abbiamo fior fiore di
giuristi all'interno del Consiglio regionale e della struttura
dell'Amministrazione regionale.
L'elemento del contendere è sul punto n. 2 che i sette
rappresentanti delle circoscrizioni hanno teso la mano dicendo di
poter accettare la moratoria, ma non a condizione
che...avvicinandoci e dando questa disponibilità, tant'è vero che
le altre circoscrizioni che hanno dei capi inferiori erano
d'accordo, invece nell'emendamento non c'è scritto quello, tant'è
vero che il Presidente Soro era quasi d'accordo, non del tutto, e
invece il rappresentante delle circoscrizioni non era assolutamente
d'accordo, questo in audizione prima che dessero le dimissioni. È
su questo che noi diciamo: dato che abbiamo un ruolo e qualcuno di
voi è anche cacciatore, ma abbiamo un ruolo legislativo, la nostra
proposta che facciamo ai colleghi di maggioranza della III
Commissione, che erano presenti con il sottoscritto e con
altri...mi sembra che le due posizioni fossero molto chiare,
talmente chiare che noi Commissari non avevamo l'emendamento, ma
quello è l'ultimo dei problemi, guardiamo la sostanza: la sostanza
è che all'interno del Comitato il territorio non era d'accordo e
l'ha scritto nero su bianco su questo documento che ci ha fatto
pervenire giovedì mattina. Questa è la filosofia con cui abbiamo
scritto a più mani questa risoluzione, che va in quella direzione:
sospendiamo e cerchiamo di scrivere all'interno della legge un
emendamento che colga la mano tesa dei sette territori delle
circoscrizioni e nello stesso tempo, senza andare a specificare il
numero della circoscrizione, si vada in quella direzione anche per
i due anni perché lo scrivono loro, loro sono d'accordo, quindi si
porterebbe a casa il 100 percento del risultato. Con un "di cui"
che consiste nel raggiungere una percentuale di prelievo pari a
quella più bassa tra le circoscrizioni restanti. È qui l'elemento
in discussione, poi questa è la nostra proposta. Io penso che ci
sia la possibilità di sospendere l'iter della legge per trovare una
sintesi a rialzo, dato che si può dare gambe e corso a tutte le
otto le circoscrizioni.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Già i miei colleghi hanno parlato molto di
questa problematica, io vorrei solo fare qualche precisazione. Io
nella presentazione non ho voluto essere tecnico, perché non
vorrei, anche per chi ci ascolta, essere un po' troppo macchinoso,
però ci sono diverse cose che a questo punto bisogna chiarire:
prima di tutto, il fatto del Difensore civico. Il Difensore civico
aveva messo "o...o...": nel senso che o si dà una compensazione,
facendo andare a caccia sul territorio quelli che non ne hanno
abbastanza, o pagano meno il permesso. Questo era quanto aveva
stabilito il Difensore civico.
Io qui ho uno schema, ma per farle capire e per far capire a
tutti come funzionano anche le cose per i prelievi e capisco perché
anche in tutte le richieste si parla di circoscrizione n. 4, perché
è l'unica che ha posto dei problemi, perché non c'è solo la
circoscrizione n. 4 che prende meno animali in Valle d'Aosta: qui
abbiamo la circoscrizione n. 1, abbiamo la n. 2, la n. 4 e la n. 6,
che prendono meno animali di quelli che prendono in altre
circoscrizioni, ma a seconda delle percentuali che possono prendere
e a seconda dei censimenti. Guardate che tutto questo castello di
cui stiamo parlando e di cui stiamo discutendo da molto tempo si
basa tutto sui censimenti: come sono fatti i censimenti, come sono
portati, come sono riportati, eccetera. Chi è del settore capirà
benissimo quello che sto dicendo. Se lasciamo per due anni questo
sistema che tutti devono prendere la stessa cosa: alla
circoscrizione n. 1 mancano 8 capi, alla n. 2 ne mancano 46, alla
n. 4 ne mancano 81 e alla n. 6 ne mancano 7 e tutti questi altri
capi devono essere andati a prenderli nelle altre circoscrizioni.
Quello che intendevano i cacciatori nella lettera che ci hanno
mandato...perché io ho fatto continuare a leggere a lei,
Presidente? Perché dicevano proprio questo: quando sono venuti in
commissione, non ci hanno detto la n. 4, ci hanno detto: "in questo
caso la n. 4 e se ci saranno delle circoscrizioni in difficoltà,
potrebbero essere anche altre circoscrizioni", però che non vanno
prendere il massimo, ma vanno a prendere pari alla percentuale più
bassa tra le circoscrizioni restanti. Sempre in base a questo
schema che ho, se abbiamo un 8 percento di
range
, rimangono
solo due circoscrizioni che devono prendere gli animali: la n. 2
che ne deve prendere 13; la n. 4 che ne deve prendere 46. Se il
range va a 15, rimane solo la n. 4 con pochi animali. È per questo
motivo che hanno scritto questo.
La prima modifica che è stata fatta dalla Giunta nel 31bis era
una modifica, noi l'emendamento lo abbiamo visto l'altra settimana,
quando abbiamo fatto la commissione e quest'emendamento, secondo
me, va molto vicino a quello che potrebbe essere l'accordo, ma la
proposta che vi facciamo noi, è, per non essere partigiani da una
parte o dall'altra, di aspettare che ci siano nuove elezioni e di
lasciare a questi nuovi organi le decisioni, altro non mi resta da
dire.
A noi questa ci sembrava la direzione di logica da seguire,
anche perché si era molto vicini e vi ho spiegato qual è l'unica
parte che rimane un po' in disaccordo: i cacciatori di una
qualsiasi circoscrizione, a cui mancano degli animali, vadano su
altre circoscrizioni.
Vi spiego un'altra cosa: tutti i cacciatori nelle circoscrizioni
per prendere l'animale più bello, per prendere più animali, hanno
una graduatoria, una classifica, un punteggio che acquisiscono
facendo le
corvée
andando a fare censimenti, facendo dei
lavori utili per i sentieri, la sentierizzazione, facendo questi
lavori, acquisiscono un punteggio e possono prendere un maschio di
otto anni, che è un maschio bello e via dicendo. Cosa succede? Che
dicono: "arrivano da fuori, sparano all'animale, se ne vanno, non
fanno nessun servizio all'interno della circoscrizione", ma questi
sono problemi annosi che vanno avanti da anni, che se ne discute e
che se ne discuterà sempre. La nostra posizione era solo questa,
non era una posizione di dare ragione all'uno o all'altro: era un
discorso in generale che si voleva fare.
Presidente -
Non vedo altre richieste di intervento,
possiamo passare alla votazione? Dichiaro aperta la votazione. La
votazione è chiusa.
Presidente: 32
Votanti: 13
Favorevoli: 13
Astenuti: 19 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce,
Marguerettaz, Marquis, Péaquin, Perron, Restano, Rini, Rollandin,
Marco Viérin)
Il Consiglio non approva.
