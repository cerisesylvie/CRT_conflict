Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 539 del 30 ottobre 1981 - Resoconto
OGGETTO N. 539/81 - CONSEGUENZE DEI PROVVEDIMENTI GOVERNATIVI DI
RIDUZIONE DELLA SPESA SANITARIA. (Interpellanza)
Presidente
- Do lettura dell'interpellanza:
INTERPELLANZA
Considerato che tra gli orientamenti preannunciati
ripetutamente dal Governo vi è quello di fissare un tetto alla
spesa sanitaria, tetto che per il 1982 sarebbe stabilito in 26.150
miliardi;
Constatato che soltanto una parte di detta spesa (21 mila 400
miliardi) dovrebbe essere finanziata dal Ministero del Tesoro,
mentre la parte rimanente (4.750 miliardi) dovrebbe essere coperta
attraverso la maggiorazione dei contributi dei lavoratori, la
riduzione o la soppressione di alcune prestazioni sanitarie e
l'introduzione di "tickets" di varia natura;
i Consiglieri regionali del Gruppo Comunista:
INTERPELLANO
l'Assessore alla Sanità ed Assistenza Sociale per
conoscere:
1) a quanto ammonta complessivamente la riduzione della spesa
sanitaria per la Valle d'Aosta e come tale riduzione risulterà
distribuita (spesa ospedaliera, farmaceutica, extraospedaliera,
ecc.);
2) se la Giunta Regionale intende introdurre "tickets"
regionali per particolari prestazioni (radiografie, analisi,
ecc.);
3) quali interventi porrà in atto la Giunta per evitare la
cessazione delle prestazioni integrative (cure balneo termali,
protesi dentarie, apparecchi acustici, presidi ortopedici, lenti
correttive);
4) se è intenzione della Giunta ridurre gli interventi
relativi ai servizi sociali per l'infanzia, per le donne e per gli
anziani;
5) quali iniziative abbia preso o intenda prendere la Giunta
per opporsi agli orientamenti del Governo, così pesantemente
indirizzati al taglio di importanti spese sociali.
Presidente -
La parola al Consigliere Péaquin per
l'illustrazione dell'interpellanza. Ne ha facoltà.
Péaquin (PCI)
- Noi crediamo che non ci siano più molti
cittadini, oggi, che non abbiano sentito parlare dei tagli fatti
per risanare la spesa pubblica del nostro Paese: tagli ai Comuni,
alle Regioni, sulla Sanità; crediamo altresì che non tutti abbiano
in mente ben chiaro quali saranno i tagli che verranno realmente
effettuati, in modo particolare per quanto riguarda la Sanità, e
che non tutti condividano questa impostazione data dal nostro
Governo.
È abbastanza noto che il fondo sanitario nazionale sia stato
fissato nel tetto di 26.150 miliari e che non tutti questi soldi
siano disponibili per far fronte alle esigenze. Sono disponibili,
infatti, soltanto 21.400 miliardi e mancano, pertanto, 4.700
miliardi che devono essere in qualche modo reperiti. Si propongono
a tale scopo degli aumenti dei contributi per i lavoratori, delle
riduzioni sulle prestazioni sanitarie - cure termali, protesi, ecc.
- sulle proposte di ticket, sui ricoveri ospedalieri per le Regioni
ecc.
Noi abbiamo già avuto modo di dire con la nostra stampa, nei
nostri dibattiti, che ci sembra che questi tipi di intervento non
siano giusti, perché vanno in contraddizione con dei principi,
stabiliti dopo decenni di confronti codificati nella riforma
sanitaria, per cui tutti i cittadini devono essere trattati al
medesimo modo, senza distinzioni di ruolo e di condizioni sociali,
cosa che con questi provvedimenti viene stravolta. Si propone di
recuperare, ad esempio, 1000 miliardi con l'aumento della
contribuzione a carico dei lavoratori. Da quanto ci risulta, i
lavoratori pagano già molto come trattenute che vengono fatte sulle
buste-paga e dai conti che abbiamo fatto, presentati dal nostro
Partito alla Commissione Sanità della Camera, risulta che non ci
sia disavanzo su queste entrate, bensì addirittura avanzo. A questo
punto, il Governo non ha dato spiegazioni; viene proposta, ripeto,
la sospensione delle cure termali e delle protesi. Questo non ci
pare un rimedio - e credo che su questo siamo tutti d'accordo - e
proprio nell'anno dedicato dall'ONU, con l'alto patrocinio di
illustri personaggi nel nostro Paese, all'handicappato. Ci sembra
anche in grosso contrasto, e non sappiamo come spiegarcelo, il
fatto di interrompere per un anno le prestazioni termali; nell'art.
36 della 833, si diceva: "in modo da dare un ruolo ben preciso e
ben chiaro al termalismo". Sembrava che questa fosse stata, ormai,
una meta raggiunta giustamente, ora si propone invece di sospendere
per un anno, questo conferma come nel nostro Paese le sospensioni e
gli interventi presi per un anno durino nel tempo. E tutto questo
viene ad incidere al di là della questione sanitaria,
sull'occupazione e l'economia del paese; ed in altra occasione è
stata ricordata dall'Assessore Pollicini quale era l'incidenza del
termalismo non solo nel nostro Paese, ma anche nella nostra piccola
Regione.
Si propone, poi, che a discrezione delle Regioni, vengano
istituiti dei ticket sulle analisi, sulle visite specialistiche,
sui ricoveri ospedalieri. Non essendo questo un passo obbligatorio
per tutte le Regioni non riusciamo a comprendere molto bene quale
sia lo spirito, perché ci saranno alcune Regioni che applicheranno
questi tickets per risparmiare i famosi 2000 miliardi e altre che
non li applicheranno, cosicché non avremo più un servizio sanitario
nazionale uguale per tutti, ma probabilmente, 20 servizi regionali
diversi mettendo tutti i cittadini nella medesima condizione. Sono
esentati dal versamento di questi tickets sulle medicine, almeno
per il momento, le persone con un reddito inferiore a 3.600.000 per
andare incontro alle categorie economiche più disagiate, ma
crediamo però che questa sia solo una burocratizzazione perché a
valersi di queste disposizioni non saranno i cittadini che
realmente versano in queste condizioni economiche, che hanno
sovente maggiori difficoltà a conoscere le norme di legge esistenti
perché vivono soprattutto alla periferia, nei villaggi, nei Comuni,
e questo accade sia nella Valle d'Aosta che nell'intero Paese, ma
quegli evasori che dichiarano redditi bassissimi benché l'opinione
pubblica sappia benissimo che appartengono a categorie che fanno
lauti guadagni.
Non si è capito bene inoltre di quanto dovrà essere questo
taglio. Si dovrebbero recuperare 4.700 miliardi. Il Ministro
Altissimo dice che le Regioni potranno applicare o meno questi
ticket regionali, con un risparmio del 5%, però portava l'esempio
che una Regione con 1.000 miliardi avrebbe dovuto sì e no
risparmiare 40 miliardi, che corrispondono, però al 4%. Questo a
titolo indicativo per dire quale confusione, quale pressappochismo
esiste in questo campo.
Con la nostra interpellanza vogliamo chiedere, perché questo non
lo abbiamo capito ancora bene, quale sarà il taglio per la Valle
d'Aosta. Vogliamo chiedere se la Giunta Regionale intende
introdurre o meno, i ticket nella nostra Regione, quali interventi
porrà in atto per evitare la cessazione delle prestazioni
integrative, cure balneo-termali, protesi dentarie, ecc.; se i
servizi sociali già avviati della nostra regione - mi viene in
mente ad esempio la legge 47 - continueranno ad essere finanziati
normalmente; e infine quali iniziative la Giunta - io credo che
l'Assessore alla Sanità ed Assistenza Sociale abbia partecipato
alla riunione che gli Assessori hanno fatto in più di un'occasione,
con i rappresentanti del Governo - ha preso per opporsi a questi
orientamenti che sono, a nostro modo di vedere, contrari alla legge
di riforma sanitaria, contrari a una difesa della salute reale dei
cittadini.
Presidente
- Risponde l'Assessore alla Sanità ed
Assistenza sociale, Rollandin; ne ha facoltà.
Rollandin (UV)
- Corrisponde al vero l'affermazione che i
cittadini sempre meno possono essere a conoscenza di che cosa li
aspetti per quanto riguarda le contribuzioni che dovranno essere
fatte per venire incontro alla spesa sanitaria, ma quello che è più
grave è che questo aspetto è legato, a filo diretto, con le
indecisioni e le imprecisioni che si richiamavano a livello
programmatico. A giustificare questo tipo di impostazione sta
l'affermazione ricorrente che i tagli e le spese previste non sono
incluse in un provvedimento quale può essere un decreto, bensì sono
parte integrante di una legge ordinaria, il disegno di legge 1583,
che è la relazione della legge finanziaria per l'anno 1982. Cosa
vuol dire? Che l'aspetto economico a cui si riferiva Péaquin
nell'illustrazione, è contenuto in uno degli articoli della legge
finanziaria, legge che ha avuto un iter molto travagliato già per
la sua preparazione. Si sono fatte infatti diverse riunioni anche
con gli Amministratori pubblici, in particolare con gli Assessori
alla Sanità per illustrare qual'era la linea di condotta per
arrivare a questa impostazione che vuole, da una parte risparmiare
sulle erogazioni e, dall'altra, far rientrare una certa somma con
la partecipazione e l'imposizione di nuovi tickets, quindi
arrivare, da una parte, contenendo quel famoso tetto di 50.000
miliardi come limite di spesa, fra cui rientra la spesa sanitaria
con il tetto fissato a 26.150 miliardi.
Per quanto riguarda espressamente la sanità, è solo un progetto,
una prospettiva su cui già ci sono dei punti di vista estremamente
divergenti. Non si è ancora arrivati innanzitutto ad accertare
ufficialmente qual è la spesa annua sanitaria, perché non esistano
ancora i rendiconti, tranne che per tre Regioni, per l'anno
passato. Tutti i conti si fanno sulla spesa storica del '67, con le
successive rivalutazioni. Ci sono inoltre delle posizioni diverse
circa la spesa, al Ministero della Sanità, al Ministero del Tesoro
e alla Regioni. In particolare, per quanto riguarda la spesa legata
ai conti che sono stati fatti dal Gruppo interregionale finanziario
che lavora su questi problemi, non risulta infatti che, come si
vuol far credere, la parte sanitaria incida così pesantemente sul
bilancio dello Stato, perché la contribuzione dei lavoratori, a cui
si richiamava prima Péaquin, è molto più alta della spesa
effettiva, quindi siamo sui 27.000 miliardi, senza considerare
quella parte di contributi che non risultano nella questione
sanitaria perché vengono diversificati fra industria e prevenzione.
Questo progetto iniziale che tra l'altro, non è nemmeno previsto
dalla nuova legge sanitaria - nuove imposizioni ai lavoratori - è
già stato quindi scartato. Questo mi sembra molto corretto perché
la condizione dei lavoratori è estremamente pesante, soprattutto
per quelli dipendenti. I lavoratori autonomi infatti in Italia sono
circa 40.000 - non paganti. Questo è detto pubblicamente, ci sono
affermazioni che non lasciano dubbi sulla inesistenza di una
contribuzione da parte di tutte queste persone che, si sono trovate
ad avere l'assistenza senza pagare una lira. C'era stata quindi,
anche ultimamente una polemica a questo proposito perché non si
condivideva il fatto che si volesse aggravare la contribuzione di
quelli che già pagano, mentre tutta una forte schiera di
"portoghesi" che non pagano una lira, e che col loro contributo
avrebbero fatto salire l'entrate a 800 miliardi.
Per quanto riguarda la relazione che si riferisce al monte di
26.150 miliardi che è stato il tetto per il 1982, come viene
suddiviso nella legge finanziaria per risalire alla spesa
originaria dei 20.400 miliardi, che risulta essere spesa
disponibile per il quantum a cui può far riferimento lo Stato? Si
prevedono provvedimenti quantificabili sul versante dell'offerta:
revisione, prontuario, adozione protocolli terapeutici, con un
rientro di 275 miliardi. Questo è un punto importante, perché ad
esempio, sul consumo farmaceutico si è visto che, malgrado tutto,
la riduzione è pochissima e gli sprechi in questo settore sono
estremamente elevati; tutto questo è dovuto anche al fatto che le
specialità medicinali che dovrebbero essere ritirate dal commercio
continuano invece ad essere vendute perché altrimenti si andrebbe
ad intaccare gli interessi delle industrie farmaceutiche che devono
smaltire i resti di magazzino e che sono sempre opposte alla
procedura prevista dalla 833, e cioè rivedere le specialità e
ridurre i doppioni che, chiaramente, non servono e che continuano a
gravare sul bilancio dello Stato.
C'è inoltre la parte relativa alla sospensione dei livelli di
prestazione, di inserimento e di linee di intervento. Qui si parla
di sospensione assistenza integrativa con un risparmio di 475
miliardi, sospensione visite occasionali, 80 miliardi, rinvio e
spese destinazione vincolata e qui si riferisce al capitolo
relativo ai progetti obiettivo con un risparmi di 400 miliardi,
rinvio dell'ipotesi di intervento, a livello di integrazione dei
servizi, 520 miliari. Con queste voci si arriverebbe a un risparmio
di 750 miliardi, facendo, quindi, scendere la spesa definitiva a
24.400 miliardi.
Tra queste voci qual è la più preoccupante? Quella relativa
all'assistenza integrativa. Il prevedere una riduzione in questo
campo è assolutamente impensabile. Si è fatto cenno prima
all'incidenza in questo capitolo delle cure termali. Per quanto
riguarda le cure termali, va detto chiaro che su un risparmio
calcolato di 80 miliardi, c'è un indotto che è 10 volte superiore.
Dalle riunioni che si sono avute con i rappresentanti della
Federterme, si è chiaramente capito che questo tipo di impostazione
non può essere seguito, perché porterebbe ad un notevole decremento
dell'indotto, senza contare il problema occupazione, e che questa
parte deve essere senz'altro rivista. L'unico punto reale e vero
quindi su cui intervenire è l'eliminazione di tutti quegli
interventi a livello termale che sono vere e proprie ferie
retribuite, cioè gli abusi effettivi per andare ad una
medicalizzazione corretta dell'uso delle terme, secondo quanto è
previsto a fini terapeutici, dell'art. 36, come richiamava prima
Péaquin. È vero che incide pesantemente e in modo sostanzioso sul
bilancio dell'indotto, però non è pensabile che tutto gravi sui
fondi dello Stato in questo modo; l'intervento pubblico deve essere
chiaramente indotto sotto questa voce. Lo stesso non si può dire
per quanto riguarda la parte protesica. A parte il paradosso,
infatti su quella che è, da una parte, la dichiarazione a livello
di principio, dall'anno internazionale dell'handicappato e,
dall'altra, la riduzione su questa voce e la cancellazione dei
progetti obiettivi di intervento in questo campo, teniamo conto che
già nella relazione della legge finanziaria e negli articoli
specifici - l'art. 30 - sono fatte salve le prestazioni specifiche,
ortopediche e protesiche, nonché le prestazioni idrotermali erogate
a favore degli invalidi per cause di guerra, di servizio, invalidi
del lavoro, che si trovino nelle condizioni di cui all'art. 29,
dove si enuncia le categorie che già godevano di queste
possibilità. Su queste voci, già questa parte che abbiamo visto,
andrà ridimensionata, per quanto concerne le voci di introito e
rideterminata la possibilità effettiva di arrivare alla cifra prima
definita.
C'è l'altro punto, poi, estremamente delicato, che riguarda la
compartecipazione alla spesa, quindi maggiorazioni ulteriori del
ticket farmaceutico e contributo alle visite mediche. La
maggiorazione ulteriore del ticket farmaceutico è previsto che dia
un introito di 150 miliardi e la compartecipazione di visite
mediche 1000 miliardi. Sul problema del ticket farmaceutico va
detto, anzitutto, la grossa confusione che ha determinato
l'emanazione di provvedimento a catena che hanno per prima cosa
cambiato il limite del reddito: basti pensare che il ticket,
precedentemente, era legato ad un reddito imponibile di 12 milioni,
mentre successivamente, è stato abbassato a 3 milioni e 600 mila
con un milione e 680 mila di differenza per le spese, quindi 3
milioni e 6 più uno sei e ottanta. Già questa procedura ha dato
adito ad un'impostazione per la riscossione di queste cifre che è
stata maggiore di quello che si è ricavato con l'introito di questi
tickets. Alcune Regioni che avevano preparato dei servizi ad hoc,
hanno visto che costava più mettere in piedi il servizio di quello
che era il quantitativo che si introitava con questi tickets, la
stessa cosa vale come principio per i tickets che sono stati messi
ultimamente. I tickets hanno mostrato essenzialmente due cose: il
ticket farmaceutico non ha ridotto assolutamente il consumo dei
farmaci che era uno degli obiettivi, inoltre va a gravare sulle
categorie che già pagano abbondantemente.
Ci sono inoltre gli effetti indotti della compartecipazione alle
visite mediche, il contenimento delle prescrizioni farmaceutiche -
quel 5% di cui si parlava prima - e contenimento delle prestazioni
specialistiche - 10% - con un risparmio di 125 miliardi e 275
miliardi. Queste ulteriori voci avranno effetto soprattutto per
quanto riguarda gli specialisti se ci saranno i famosi protocolli
che dovrebbero evitare che per una determinata visita mirata si
faccia ricorso a tutta una serie di visite specialistiche che non
hanno nessun motivo di essere, come succede con gli esami di
laboratorio per cui mancando attualmente il protocollo diagnostico,
succede che per un esame legato all'individuazione di un certo tipo
di patologia si ricorre a tutta una serie di esami che non hanno
nulla a che vedere con quel tipo specifico, però si fanno fare
ugualmente. Questo è un dispendio inutile oltre che un aggravio
delle finanze. Per quello che riguarda la specialistica, poi, c'è
da dire che facendo pagare la visita medica ci sia un minor ricorso
al primo livello, e di conseguenza un minor effetto indotto sulla
specialistica. Questo ragionamento dovrebbe portare a un risparmi,
per un totale di 1560 miliardi in queste ultime voci, per cui
verrebbe abbassato già il tetto della spesa, e si avrebbe una somma
complessiva di 22.840 miliardi. Rimane una cifra di 675 miliardi
che viene messa sotto la voce di perequazione contributiva, e qui
entra in ballo il discorso dei tickets regionali. Questa proposta è
stata scartata da tutti indistintamente, anche le forze politiche a
questo proposito si sono dichiarate contrarie, perché andrebbe a
ledere gravemente uno dei principio innovativi della riforma, cioè
il trattamento unico per tutta la Nazione. Nel caso, infatti, che
una Regione imponga il ticket ospedaliero e l'altra no, in caso di
ricovero in ospedale di un residente in una certa zona della
Regione limitrofa, si può arrivare a degli assurdi, che già
succedono, ad esempio, in alcune Unità Sanitarie Locali della
Regione Liguria, per cui si fa pagare o non si accetta più il
principio di libero scambio; spese che non sono rimborsabili perché
non è previsto un rimborso per le spese sostenute in altre Regioni.
Teniamo conto inoltre che c'è una procedura che vanifica di fatto,
la riscossione da parte delle Regioni di una certa entrata, perché
se io faccio pagare un quid, questo non lo posso utilizzare a
livello locale, perché in base all'art. 52 della 833 i soldi che
rientrano devono essere versati sul conto speciale che va
direttamente alle casse dello Stato. Quindi, tutto questo, diventa
un giro vizioso che non ha alcun senso. Sono chiaramente delle
sbavature, per non dire delle imprecisioni molto gravi che
diventano pesanti sull'assistenza del cittadino che si trova in
altre Regioni e, creando anche un certo stato di disagio
nell'interessato.
Basandosi sull'osservazione circa gli interventi che vengono
introdotti per un anno, poi, come si sa, spesso vengono di fatto
rimandati, c'è il fondato dubbio che questo tipo di intervento non
passi per l'anno in corso, però dobbiamo tener presente che è un
provvedimento legato ad una legge specifica, quale la legge
finanziaria, per cui non può essere prorogato, ipso facto, senza
ritornare ad una discussione nelle Camere e quindi senza che ci sia
la possibilità di intervenire per modificare questo stato. Circa la
richiesta: "che cosa si intende fare per il ticket" diciamo
chiaramente che anche nell'ultima riunione degli Assessori a
Bolzano, dove erano presenti, tra l'altro, i rappresentanti del
Ministero, si è chiaramente espresso il rifiuto di questa logica,
mentre si è insistito sulla necessità di arrivare a dei risparmi
effettivi legati ad una migliore gestione della parte sanitaria,
soprattutto dove gli sprechi sono ancora pesanti. Condizionamento
esterno e quindi utilizzo dei presidi privati incidono in modo
evidente e tangibile sulla spesa globale; vi è l'impossibilità di
arrivare a controllare il flusso di informazioni tra medico,
struttura poliambulatoriale e struttura ospedaliera, senza poter
incidere quindi dove le spese sono reali.
Queste sono alcune delle note che volevo far presente per
chiarire la posizione della Giunta. La Giunta non si è ancora
espressa su questi provvedimenti per vari motivi. C'è innanzitutto
l'osservazione generale per cui tutte le Regioni su questo tipo di
impostazione si sono dichiarate contrarie e non essendo questo
ancora un provvedimento definitivo e fino a quando non sarà legge
ordinaria non sappiamo in che modo conciliarlo. Nella stessa legge
inoltre, si dice che le metodiche dovranno essere concordate e
studiate assieme, dopo aver sentito il parere del Consiglio
sanitario e quindi con l'approvazione dei Ministeri, quindi, un
provvedimento a livello locale non avrebbe senso. Vale, poi,
l'osservazione che viene spontanea su quanto è previsto sempre
nell'articolato della 1583. Si dice infatti che ci dovrà essere il
ripianamento dei debiti da parte delle Regioni, laddove non c'è
stato questo contenimento entro le spese autorizzata, cioè il tetto
della quota parte che spetta ad ogni Regione - per la nostra la
quota per il 1982 sarà di 43.200 milioni sul tetto di 26.150 - e
sempre qui, all'art. 27, si dice: per quanto concerne le Regioni a
Statuto Speciale l'eventuale ripiano sarà realizzato a valere sulle
quote di entrata erariale a qualsiasi titolo ad esse dovute. Ora,
sappiamo che nella nostra Regione, con l'unica Unità Sanitaria
Locale, questa situazione non si creerà, ma teniamo conto che solo
la parcellizzazione delle Unità Sanitarie Locali a livello della
nostra Regione è costato 100 miliardi solo per l'organizzazione
della parte burocratica. Queste sono spese che incidono più di
tutte le spese termali, che sono erogate solo per il pagamento dei
Consigli di Amministrazione e dei nuovi organismi che sono stati
messi in atto per gestire in modo diverso la parte sanitaria.
Per quanto riguarda le domande più specifiche, ad alcune penso
di avere già dato risposta nel corso di questa illustrazione.
Per quanto riguarda, invece, l'interesse della Giunta di ridurre
gli interventi relativi ai servizi sociali per l'infanzia, per le
donne e per gli anziani, va detto che la spesa sanitaria non
comprende le spese legate alla parte assistenziale, ci sono
capitoli a parte, finanziamenti ad hoc - per quanto riguarda sia il
finanziamento dei servizi per l'infanzia che la tutela
materno-infantile - che non rientrano nel finanziamento globale del
fondo sanitario continuano ad essere finanziate su un proprio
capitolo, e non sono quindi interessati a questo tipo di taglio. È
ferma intenzione della Giunta comunque non fare alcun taglio a
questo proposito. Vale la pena di ricordare che, in particolare,
per quanto riguarda l'area materno-infantile c'è da portare avanti
il grosso discorso preventivo che si sta attuando da due anni, con
un utilizzo di schede ad hoc, per riuscire ad avere una fotografia
della parte epidemiologica della nostra Regione, utilizzando le
stesse metodiche su tutta l'area. Con questo tipo di impostazione
di lavoro, si potrà effettivamente avere, prima di tutto, un
coordinamento tra il lavoro sanitario e l'educazione sanitaria da
fare assieme alla scuola e, secondo, si potrà vedere come attivare
quel lavoro coordinato distribuito su tutta la Regione, come si sta
facendo a livello dei distretti.
Per quanto riguarda la legge 47, la legge sugli anziani, non vi
sarà riduzione ma vi sarà un'integrazione proporzionale per tenere
conto sia della necessità delle strutture, che non sono solo per
gli anziani, perché la 47 si riferisce anche agli inabili e quindi
anche agli handicappati, che tutti i giorni vediamo non essere più
idonee che delle spese ordinarie, cioè l'assistenza
domiciliare.
Con queste osservazioni riteniamo di dover incidere in modo
corretto sulla spesa sanitaria con una migliore organizzazione ed
un miglior utilizzo delle strutture esistenti. Utilizzando, da una
parte, l'integrazione delle attività che già esistono e, in modo
corretto, la mobilità del personale, evitando le mutue, quelle
strutture stantie che erano prima le singole parti di questo
sistema, con un'integrazione, quindi, e un miglior utilizzo anche
del personale.
Presidente
- Il Consigliere Péaquin intende replicare? Ne
ha facoltà.
Péaquin (PCI)
- La mia non è una replica; ma soltanto una
dichiarazione di soddisfazione per la risposta avuta dall'Assessore
in questo senso. Erano così evidenti e contrastanti i provvedimenti
presi dal Governo che credo pochissimi amministratori, pochissimi
responsabili degli Enti Pubblici, ma anche cittadini avrebbero
potuto condividerli con tutta quella serie di enormi guasti a
catena che andavano a provocare. Mi viene in mente l'affermazione
del Consigliere Pedrini di ieri che proprio in questo caso si sta
mettendo la testa nel buco, ma tutto diventa ancora più grosso e
più difficile.
Credo che ci siano dei momenti, dei metodi per recuperare il
deficit del nostro Paese anche per quanto riguarda la sanità e
sarebbe auspicabile che venisse al più presto chiarito quale è la
reale spesa sanitaria, per fare dei conti corretti. Sono d'accordo
sul fatto di far pagare a tutte quelle categorie di persone che
fino ad oggi non lo hanno fatto pur usufruendo delle prestazioni
sanitarie. Bisogna lavorare nel senso di fare approvare anche il
piano sanitario nazionale nel nostro Paese, in modo che vengano
stabiliti correttamente quali sono i livelli di prestazione e gli
interventi che si dovranno fare; approvare il prontuario
farmaceutico, per andare alla diminuzione di farmaci in eccedenza,
- e l'Assessore mi pare che abbia abbastanza bene prima evidenziato
gli interessi che stanno dietro a queste cose e che ci portano a
non riuscire mai a definire fino in fondo la situazione; andare a
colpire tutti gli sprechi che ci sono, visto gli scandali che
vengono costantemente fuori. Mi è successo di vedere soltanto due
giorni fa alla televisione il fatto delle fustelle contraffatte,
dei medicinali più cari che venivano ritirati e poi rimessi in
commercio, che ha provocato un danno per il momento non
quantificabile. È indispensabile altresì andare a vedere, laddove
sono state istituite, le Unità Sanitarie Locali come funzionano
perché sembra che sprechi enormi esistano anche, ad esempio, sulle
assunzioni indiscriminate fatte da alcune Unità Sanitarie Locali;
in quelle Regioni ci sono sicuramente gravi problemi occupazionali
però non crediamo che siano questi i metodi da adottare. A questo
proposito ho avuto addirittura notizia, occasionalmente, da organi
di stampa, che una Unità Sanitaria Locale ha finanziato una squadra
di calcio. Non so se si possa intravedere la prevenzione attraverso
lo sport, comunque mi sembra che questa sia una spesa completamente
al di fuori della spesa sanitaria.
