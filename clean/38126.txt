Classificazione
ASSISTENZA SOCIALE
Disabili



Oggetto del Consiglio n. 1733 del 20 gennaio 2016 - Resoconto
OGGETTO N. 1733/XIV - Interpellanza: "Riorganizzazione dei
soggiorni marini a favore delle persone con disabilità".
Follien (Presidente) -
Punto 21 dell'ordine del giorno.
Per l'illustrazione, la parola al Consigliere Bertschy.
Bertschy (UVP) -
Grazie Presidente.
Nell'occasione della discussione di tutta una serie di
iniziative l'anno scorso si era approfondita la questione legata al
fatto che nel 2015 i soggiorni marini erano stati annullati. C'era
stato un impegno che non è stato mantenuto durante l'anno.
Per anni i soggiorni marini per i diversamente abili e
soprattutto per le famiglie che si trovano in questa condizione
hanno rivestito una grande importanza e hanno dato risposte che
hanno permesso un po' in tutte le situazioni di garantire un po' di
tranquillità alle famiglie, ma soprattutto di dare la possibilità a
delle persone che si trovano in condizione purtroppo di svantaggio
di godere comunque di servizi da parte dell'Amministrazione
pubblica. Abbiamo segnalato più volte la grande attenzione che
viene data a questo mondo in Valle d'Aosta che va ricordata, ci
sono stati numerosi investimenti, c'è un'attenzione per le
strutture, andrà fatta ancora molta attenzione per il futuro,
perché più volte è stato segnalato come dalla presa in carico ad
oggi le persone comunque con disabilità che oggi hanno un'età
differente si trovano in condizioni di servizio che prima o poi
andranno valutate, perché non c'è nulla che abbia carattere di
residenzialità definitiva, i genitori invecchiano e c'è necessità
di ragionarci.
Per venire all'argomento puntuale, a nostro avviso, è un peccato
che in un bilancio pubblico non ci sia la possibilità di dare una
risposta, che può anche non essere la risposta del passato. Se non
ricordo male, nel quinquennio erano stati investiti più di 100 mila
euro all'anno per i vari turni del soggiorno marino che venivano
organizzati a Cervia, a Lignano Sabbiadoro per periodi di 15 giorni
e per un massimo di 15 utenti. Ci dispiace però che quest'anno non
si trovino risorse, o comunque soluzioni differenti. Possono essere
anche differenti le proposte che potranno essere adottate, ma, come
gruppo UVP, vogliamo capire se, al di là dell'impegno nel bilancio,
c'è una volontà politica per provare a dare una risposta, magari
differente rispetto al passato, ma per continuare a prendersi in
carico questo che era un servizio di grande importanza, seppure per
un tempo limitato della vita delle persone con disabilità e delle
famiglie. L'interpellanza quindi ha semplicemente in questa fase
dell'anno, siamo a inizio anno e quindi c'è tutto il tempo se
intendiamo trovare delle risorse o comunque provare ad immaginare
dei percorsi differenti per arrivare nel periodo estivo ad
organizzare qualche cosa per loro e per le loro famiglie. Speriamo,
Assessore, che ci sia da parte sua un lavoro a riguardo, che si
stia affrontando l'argomento e ci siano proposte da discutere
insieme in Consiglio regionale.
Presidente -
Per la risposta, la parola all'Assessore
Fosson.
Fosson (UV) -
Grazie Presidente.
I soggiorni estivi, chiamiamoli così perché può anche essere che
il soggiorno non sia solo marino, ma anche montano, devono essere
inseriti sicuramente in quel quadro delle politiche sulla
disabilità, su cui c'è sicuramente una grande attenzione e su cui
il finanziamento nell'anno 2016, rispetto al 2015, non ha subìto
delle grosse variazioni: aggirandosi intorno al 10 percento. A
marzo però saranno disponibili i fondi nazionali la cui
distribuzione, interesserà anche quei soggiorni attraverso i
contributi. In questo quadro della disabilità, quindi, abbiamo
appena rinnovato e prorogato il servizio per l'autismo, perché
questo sta diventando uno dei problemi più grandi, nel senso che il
bambino autistico è ormai cresciuto e richiede un'attività e
un'attenzione particolare, così come la riabilitazione equestre,
così come la terapia acquatica riabilitativa, e quindi i soggiorni
estivi vanno inseriti in questo quadro.
Condivido che i soggiorni estivi siano soprattutto per le
famiglie, perché poi possiamo dirci tante cose, ma per le famiglie
avere 12-15 giorni di interruzione da un'assistenza continuativa
verso i propri familiari con disabilità sia uno dei servizi più
importanti verso quella comunità, perché permette a questi attori
di rigenerarsi, di riposarsi. Noi nel 2015 lo abbiamo cancellato,
ma avevamo, nell'ambito della disabilità un'esigenza particolare
che era quella di completare il finanziamento al CEA di Gressan,
per cui l'Assessorato ha versato nel 2015 150 mila euro. Tale fatto
fu considerato una priorità condivisa anche con i rappresentanti
delle Associazioni dei disabili. Nel prosieguo dell'anno era
riemersa l'esigenza del CEA di Gressan a cui noi abbiamo fatto
fronte con fondi residui. Per la regola introdotta nell'ambito
dell'assestamento di bilancio non si è più potuto dare un
affidamento diretto, e pur correndo non abbiamo fatto a tempo a
preparare un bando, mantenendo, però, ripeto, gli impegni sulla
priorità, per Gressan.
Per quest'anno la risposta positiva alla sua interpellanza è che
nel bilancio è stata accantonata una cifra, che mi permetto di dire
decorosa, anche se non è la stessa risposta del passato, che potrà
sicuramente essere aumentata con il fondo nazionale per fare i
soggiorni estivi. Nel bilancio quindi c'è una cifra dedicata a
questo e la informo che i nostri uffici hanno già provveduto a
segnalare alla centrale unica di committenza l'esigenza di
procedere con la gara per l'affido della realizzazione di tali
soggiorni e gli stessi stanno già elaborando il relativo
capitolato. La risposta quindi è positiva con una cifra anche
decorosa. Le modalità e dove effettuare questi soggiorni saranno
chiaramente discussi anche con le associazioni, come abbiamo già
fatto in passato. È chiaro che anche la stessa gara potrà portarci
ad un risparmio e ad aumentare ancora il servizio che riconfermo -
sono d'accordo - è di estrema importanza soprattutto per i casi più
difficili di disabilità.
Presidente -
Per la replica, la parola al Consigliere
Bertschy.
Bertschy (UVP) -
La risposta che dà all'interpellanza non
potrà che far piacere alle persone alle quali viene rivolta
quest'iniziativa, soprattutto alle loro famiglie, che avevano
esternato in maniera molto educata il loro disagio l'anno passato
anche a mezzo giornali, segnalando una condizione che era una
condizione di preoccupazione soprattutto per il futuro. L'anno
scorso purtroppo le cose sono andate così, l'importante è che ci
sia l'impegno a riprendere questo servizio e a dare questa
risposta.
Sono d'accordo con lei, il soggiorno marino potrebbe anche
essere più ampio, perché non per forza bisogna creare una
condizione soprattutto in certe situazioni. Vi chiederei di
approfondirlo soprattutto con le famiglie, con gli utenti per
capire come una proposta anche differenziata sperimentale può
magari accogliere l'interesse. La cosa più importante però è che ci
sia la possibilità durante l'estate per qualche giorno di essere,
da una parte, accuditi e anche un po' coccolati da questo servizio
e, dall'altra parte, di avere un po' di respiro.
Per concludere, ho sentito che diceva che è stata segnalata la
richiesta di affido alla centrale unica, le chiederei politicamente
di controllare il bando. Come sempre, tutto quello che sta andando
a bando lì sta interessando l'universo mondo. Benissimo che le
nostre cooperative anche si mettano in concorrenza, se c'è la
possibilità però di garantire almeno un'attenzione all'esperienza
di chi si è formato in tutti questi anni, alla territorialità dei
nostri servizi e a tutto quanto nell'ambito di una legittimità di
un affido, facciamolo, perché ho l'impressione che si scarichi
ormai da parte dell'amministrazione pubblica alla centrale unica di
committenza il sistema di gara, che poi diventa un sistema di gara
che va bene in Regione Valle d'Aosta come in Regione Sicilia. Non
lo so quindi se è possibile, perché non ho le competenze per andare
fino a quel tipo di approfondimento, però chiediamo ai dirigenti
politicamente di seguire. Vale per quest'affido, ma vale per tutti
gli altri, per cercare almeno di fare in modo che l'esperienza
acquisita negli anni, la professionalità che c'è da parte delle
cooperative, o delle imprese in altri casi, possa almeno essere
considerata nei punteggi di aggiudicazione. Grazie per la risposta,
ripeto che fa piacere soprattutto agli utenti e alle famiglie più
che a tutti noi.
Presidente -
Colleghi, i lavori si concludono qua, il
Consiglio è riaggiornato per le 15.30.
---
La seduta termina alle ore 12.48.
