Classificazione
TRASPORTI E VIABILITÀ
Trasporti



Oggetto del Consiglio n. 1326 del 24 febbraio 2022 - Resoconto
OGGETTO N. 1326/XVI - Ritiro di mozione: "Impegno a dare
esecuzione d'ufficio al servizio di trasporto pubblico locale a
garanzia di tutti i servizi minimi".
Bertin (Presidente) -
Passiamo al punto n. 44 dell'ordine
del giorno. Per l'illustrazione della mozione il consigliere
Manfrin, ne ha facoltà.
Manfrin (LEGA VDA) -
Con questa mozione presentiamo
un'iniziativa che effettivamente è particolarmente importante,
perché abbiamo già fatto diverse iniziative ispettive su questo
settore in questo Consiglio e le cose, dalla prima presentazione a
oggi, si sono via via modificate, hanno modificato la loro natura,
ma non si è modificata la criticità che quanto abbiamo esposto
portava con sé. Parliamo ovviamente di trasporto pubblico locale e
parliamo di servizi che avvengono in alta Valle, in centro Valle e
in bassa Valle e parliamo di una serie di disservizi che sono stati
evidenziati anche in quest'aula. Nelle diverse iniziative
ispettive, la risposta del Presidente ha evidenziato che in ogni
caso, ricordo anche un'iniziativa dei colleghi di PCP,
effettivamente dei disservizi c'erano stati, molte corse erano
saltate, con percentuali che variano dal 3 al 5 percento o dell'1
percento; sono state date diverse caratteristiche. Il dato che
rimane è che numerosissime corse sono saltate e le persone che
dovevano prendere questi mezzi non hanno potuto prenderli.
Le motivazioni sono varie. Da una parte, in un primo tempo state
addotte la cancellazione di alcune tratte, sono state appunto
giustificate con il dire che c'erano disposizioni sul
green
pass
che rendevano impossibile avere un numero di autisti
sufficiente, dopodiché si è detto che però la situazione era in
rapido miglioramento, poi si è detto che in realtà le sospensioni
non dipendevano più neanche dall'applicazione delle misure di
contenimento della pandemia, ma da altro. Quello che è certo e
quello che è un dato che rimane è che questi disservizi purtroppo
hanno continuato a presentarsi.
È di qualche giorno fa, e ritengo sia utile a questo dibattito,
quest'articolo del 4 febbraio riportato su
valledaostaglocal.it
di cui vi vorrei dare lettura, che
appunto parla di un disservizio: "Da un po' di tempo succede che
agli utenti che utilizzano la tratta Aosta-Pont-Saint-Martin e
viceversa non viene garantito il servizio regolare, ivi compreso il
rispetto delle norme sulla capienza posti a sedere e viaggiatori in
piedi. Sembrerebbe che quando una società effettua anche servizi
che erano in carico a un'altra società - non faccio i nomi delle
società, ovviamente - i problemi abbiano iniziato a presentarsi con
disagio pesante per gli utenti. Viene naturale chiedersi se la
prima società, prima di prendere tale servizio, abbia garantito la
regolarità dei servizi che prendeva in carico nell'interesse degli
utenti. Cosa si è fatto e cosa si sta facendo in particolare per
garantire nelle ore di punta che non siano lasciati a terra
studenti, lavoratori e pendolari? Sarebbe opportuno sapere quanti
bis, ovvero secondi pullman, sono stati programmati e quanta
rimodulazione degli orari è stata fatta per garantire le fasce di
forte pendolarità. Questa negativa situazione pone problemi di
sicurezza per minori che vengono lasciati a terra e che devono
cercare i propri genitori per essere portati in luoghi dove
studiano, come in una situazione di forte disagio occupazionale il
lavoratore che non riesce a salire sul pullman può incorrere in
sanzioni anche disciplinari. Di solito chi utilizza i servizi
pubblici lo fa per sicurezza nel viaggiare, economia nelle spese,
certezza del servizio, quindi trasformare un servizio di trasporto
in una lotteria, 'vinco il posto, perdo il posto', è vergognoso,
come è vergogno scaricare sulla pandemia una situazione di
criticità che poteva essere risolta all'inizio del percorso di
servizio".
Questa è una segnalazione che ci arriva a stretto giro di posta,
che evidenzia che gli obblighi legati alla pandemia e al rispetto
di alcune disposizioni non c'entrano o c'entrano molto poco con il
rispetto di questo contratto, o per lo meno a noi pare così.
A prescindere da questo, nelle varie iniziative ispettive che si
sono susseguite, lei Presidente, facente funzioni di assessore, ci
ha risposto che quanto avevamo esposto non rientrava in quelle
clausole che sono rappresentate dal contratto di servizio per
quanto riguarda i tre servizi in alta Valle, in centro Valle e in
bassa Valle, ma ci ha detto - e qui le cito gli articoli -
l'articolo 8 comma 9 che avevamo citato che dice "Ai sensi
dell'articolo 36 della legge regionale 26 del 1997, in caso di
pubbliche calamità o di interruzione del servizio per cause di
forza maggiore o comunque quando sia necessario assicurare
tempestivamente ai fini del pubblico interesse servizi trasporto,
il Presidente della Giunta regionale può, con proprio decreto,
imporre agli esercenti di servizi pubblici di trasporto l'obbligo
di assicurare le necessarie comunicazioni, stabilendo le modalità
di accesso ai servizi minimi e gli eventuali compensi da
corrispondere agli stessi". Lei ci ha detto che non ci troviamo in
condizioni di forza maggiore. Allora abbiamo l'articolo 10 che nel
contratto di servizio disciplina le interruzioni e le modifiche per
scioperi ed eventi straordinari e imprevedibili. Al comma 2 si
dispone che: "fermo restando in conformità con quanto previsto
dall'articolo 8 che precede, saranno possibili variazioni nel
programma dell'esercizio a seguito di eventi straordinari o
accidentali o comunque non prevedibili dalle parti quali - e c'è
l'elenco - frane, terremoti, alluvioni, nevicate eccezionali,
incidenti e problemi di ordine pubblico". In tutto questo, sulla
base di questo elenco, il gestore è tenuto a darne comunicazione e
concordare un nuovo assetto del servizio. Però lei ci ha detto,
Presidente, che non ci troviamo in questa fattispecie, quindi non
ci troviamo in cause di eventi straordinari o accidentali o
comunque non prevedibili, quindi questo elenco è esaustivo del
fatto che non ci troviamo né in queste condizioni, ma che ci
troviamo o, nel caso in cui lei ha elencato, in una situazione di
crisi dovuta dalla pandemia, quindi di questioni legate alla salute
pubblica, oppure in una questione - mi permetto: ho visto che sono
girati parecchi post e richieste di ricercare degli autisti in giro
per la Valle e non solo - per cui una delle aziende, così come
altre, cercano degli autisti, quindi si vede che mancano gli
autisti fisicamente, e allora significa che ci troviamo in
tutt'altra fattispecie. Che cosa viene previsto in questo caso? Non
ho letto il comma 1 del contratto di servizio, che dice che
"l'effettuazione del servizio non potrà essere interrotta né
sospesa dal gestore per nessun motivo, salve le cause di forza
maggiore previste dal successivo comma 2 - che è quello che ho
letto - con le varie cause, o i casi disposti dall'autorità per
motivi di ordine o sicurezza pubblica". Non ci troviamo in motivi
di ordine o sicurezza pubblica, quindi siamo a posto.
Va ricordato il fatto che, quando è stato aggiornato il
contratto di servizio ed è stato prorogato per cinque anni, i
servizi minimi sono stati equiparati, cioè tutto il traffico, tutte
le corse, tutte le tratte che venivano utilizzate dal servizio
pubblico, sono state equiparate a servizi minimi; ogni singola
corsa è un servizio minimo, questo è previsto dal contratto di
servizio. Siccome tutte le corse che fanno parte del contratto di
servizio non possono essere cancellate, perché sono un servizio
minimo, è evidente che vi sia la necessità di assicurarle tutte. In
questo ci viene in soccorso il comma 7, sempre dell'articolo 10 del
contratto di servizio, che dice: "Al verificarsi dell'abbandono o
della sospensione del servizio da parte del gestore, nei casi
diversi da quelli previsti dal comma 2 - i casi diversi li abbiamo
elencati e non sono questi - la Regione può sostituirsi a essa
senza formalità di sorta per l'esecuzione di ufficio del servizio,
con diritto di rivalsa per le spese sostenute. In tale ipotesi, per
lo svolgimento del servizio, la Regione potrà avvalersi di altre
imprese, nel rispetto della normativa vigente e ponendo i relativi
costi a carico del gestore".
Siamo arrivati a quello che riteniamo il punto fondamentale di
quest'iniziativa, perché abbiamo verificato che attualmente alcuni
servizi non vengono praticati, quindi alcune tratte non vedono un
servizio regolare. Abbiamo certificato che le motivazioni di questi
disservizi non sono ricomprese nel comma 2. Ripeto: il servizio
potrebbe essere sospeso in caso di frane, terremoti, alluvioni,
nevicate eccezionali, incidenti e problemi di ordine pubblico; non
ci troviamo in nessuna di queste fattispecie e lei, Presidente, lo
ha specificato con il suo intervento. Non trovandoci in questi
casi, abbiamo l'applicazione del comma 7, perché ci potrebbero
essere delle sanzioni, ma quello che ci interessa in realtà è
essenzialmente il fatto che venga garantita a tutti gli utenti la
possibilità di potersi muovere sul territorio.
Ecco perché con quest'iniziativa abbiamo ritenuto, evidenziando
tutte le parti del contratto di servizio, di impegnare questo
Consiglio e l'Assessore competente, che è lei al momento
Presidente, a dare applicazione a quanto previsto dai contratti
relativi al trasporto pubblico locale, articolo 10 comma 7 come
sopra richiamato, ovvero sostituirsi ai gestori senza formalità di
sorta per l'esecuzione d'ufficio del servizio, con diritto di
rivalsa per le spese sostenute garantendo tutti i servizi
minimi.
Ci tengo ad evidenziare, Presidente, che in questa crisi
pandemica che abbiamo affrontato, abbiamo anche ascoltato quelle
che erano le varie sigle che rappresentano il mondo dei trasporti.
Lei si ricorderà, abbiamo fatto un incontro con i rappresentanti
dei sindacati nella sala Maria Ida Viglino, a seguito di una
manifestazione che ha visto unirsi gli NCC [Noleggio con
conducente,
ndc
], i taxi e coloro che avevano dei mezzi di
trasporto. Queste persone ci avevano evidenziato il fatto che da
più parti si era ipotizzato in tutte le regioni di utilizzare i
fondi che venivano trasferiti dal Ministero per il trasporto
eccezionale, come ben sapevamo, per far lavorare anche chi
purtroppo era stato obbligato dalla pandemia a fermarsi, per
garantire dei servizi. A oggi questo non è stato fatto, si sono
utilizzati quei fondi
in toto
per far lavorare le aziende
che già avevano questo tipo di servizio, per questioni che sono
state poi spiegate, ma evidentemente questa è stata la scelta.
Credo che in questo modo ci sia la possibilità anche di poter
impegnare tutte le aziende che sono disponibili in questo tipo di
servizio e ritengo che il contratto di servizio ce ne possa dare la
possibilità. Questa è un'eventualità per far lavorare tutti,
soprattutto per garantire un servizio. Riprendendo quello che è
stato poi scritto nell'articolo che ho riportato, cioè la questione
del raddoppio e dell'aumento, che viene previsto sempre
nell'articolo 10 comma 3 dove si dice: "In caso di afflusso
straordinario e imprevedibile di viaggiatori, tale da determinare
il sovraccarico dei veicoli oltre i limiti di sicurezza -  e i
limiti di sicurezza evidentemente sono quelli poi imposti
dall'attuale normativa, lo sappiamo benissimo - il gestore sarà
tenuto ad adottare adeguati provvedimenti, disponendo anche
l'effettuazione di corse aggiuntive sullo stesso percorso e tracce
orarie, dandone comunicazione comprensiva di descrizione
dettagliata delle cause del fenomeno alla Regione entro 24 ore dal
verificarsi dell'evento". Quindi significa che anche questo, a
questo punto, diventa un servizio minimo: se viene richiesto un
supplemento e questo diventa assolutamente necessario, così come è
stato denunciato, è un fenomeno che va analizzato e a cui va data
risposta.
Presidente -
Con l'illustrazione della mozione, apriamo
la discussione generale. Se qualcuno vuole intervenire si prenoti.
Non vedo prenotazioni, a questo punto chiudo la discussione
generale. Per il Governo il Presidente della Regione, ne ha
facoltà
Lavevaz (UV) -
Come giustamente il collega Manfrin ha ben
illustrato, è una questione di cui abbiamo già parlato diverse
volte a seguito di iniziative, in particolare del collega. Non c'è
alcun dubbio sul fatto che, in particolare nei giorni
immediatamente successivi all'entrata in vigore dell'obbligo di
green pass
, ci siano state delle criticità e anche dei
picchi di disservizio in quel periodo, a seguito del combinato
disposto di una situazione già complessa per la questione di
mancanza di autisti - questa non è una notizia di oggi, lo sappiamo
e ne abbiamo parlato tante volte - insieme a posizioni ideologiche
legittime individuali degli autisti, piuttosto che malattie,
piuttosto che quarantene. Questo ha creato una situazione
abbastanza esplosiva dal punto di vista della mancanza di
autisti.
La problematica tuttavia, man mano che sono trascorse le
settimane, si è progressivamente quasi normalizzata e a oggi, non
so se abbiamo delle informazioni magari non perfettamente aderenti,
nei sub bacini alta Valle e bassa Valle l'esercizio minimo è sempre
garantito integralmente; nel sub bacino centro Valle è assicurato,
tranne una piccola anomalia che rimane ancora, di cui abbiamo già
parlato credo nel corso dell'ultima sua iniziativa, che è quella
della Navetta Verde che, in buona sostanza, compie una tratta ogni
trenta minuti invece che venti minuti com'era previsto da
contratto; anche questo presumibilmente sarà sanato da qua a fine
mese. Questo diradamento delle corse è stato necessario
semplicemente per mancanza di autisti, però è comunque un disagio
che potrei definire comunque minimo rispetto alla mancanza di una
corsa. Oggi su tutto il servizio di TPL su gomma, l'unico disagio è
questo sulla Linea Verde in cui c'è un diradamento delle corse che
passano dai venti minuti precedenti ai trenta minuti attuali. In
considerazione di questa situazione, gli uffici
dell'Amministrazione regionale non rilevano la necessità di
ricorrere a ulteriori operatori economici.
Lei ha fatto una disamina molto puntuale del contenuto
dell'articolo 10, in particolare del comma 2, dove si specifica la
fattispecie della forza maggiore e dove, come già detto anche da un
approfondimento ancora fatto dagli uffici, non può considerarsi la
pandemia come evento straordinario. Inoltre sicuramente non
possiamo dire di trovarci in una situazione in cui il servizio sia
stato abbandonato o comunque con una non effettuazione volontaria
da parte dei gestori. I concessionari credo che, al contrario,
abbiano - e questo credo che sia un dato assolutamente oggettivo -
messo in campo ogni forza possibile per garantire i servizi e non è
oggettivamente stato semplice, a fronte anche di difficoltà
oggettive che loro stessi hanno in particolare sul reperimento
autisti, ma anche tutte le incombenze nuove che il Covid ha
obbligato a fare a questi gestori; pensiamo alle disinfezioni
piuttosto che a tutti i controlli sul comportamento degli utenti,
tutte cose che sappiamo.
A parte quest'aspetto, venendo invece al comma 7 dell'articolo
10, questo non riguarda la forza maggiore ma il caso in cui il
gestore, proprio come dicevo prima, abbandoni o sospenda il
servizio in maniera univoca. Qua siamo invece in un caso in cui non
c'è stata una non effettuazione di un servizio, ma c'è stato un
disservizio per una situazione estemporanea, di difficoltà che
ovviamente conosciamo tutti.
Questa è la situazione di diritto, diciamo così, che è stata
ancora approfondita e non ci sono molte possibilità di
interpretazione diverse. In più, oltre questo, c'è anche una
situazione di fatto che, anche se il diritto fosse diverso, avremmo
comunque difficoltà a fare diversamente, ma queste sono cose che
sappiamo tutti, che anche lei conosce. Il fatto di immaginare di
mettere gli NCC a sopperire, ad esempio, a corse urbane, diventa
difficile per un'oggettiva mancanza di mezzi, nel senso che tutti
quelli che hanno a disposizione gli NCC sono di classe 2 o classe
3, quindi per una tipologia extra urbana di servizio. Mezzi di
classe 1 sostanzialmente gli NCC che abbiamo in Valle d'Aosta
probabilmente non ne hanno neanche uno. Ci sarebbero comunque delle
difficoltà oggettive, anche volendo e anche potendo a norma di
legge, a farlo in particolare in ambito urbano.
Va da sé che, se la situazione dovesse ulteriormente peggiorare
o dovessero esserci delle situazioni diverse, prenderemo in
considerazione questo tipo di richiesta. Al momento, per il fatto
che la situazione sta migliorando e per il fatto che oggettivamente
non ci sono i presupposti con la situazione attuale per intervenire
così come voi chiedete nella vostra mozione, riteniamo che questa
non sia accoglibile.
Presidente -
Consigliere
Manfrin ne ha
facoltà.
Manfrin (LEGA VDA) -
Voglio essere per una volta positivo
e accogliere comunque una spiegazione articolata. Mi si consentano
però una serie di precisazioni. Lei dice, Presidente, che la
situazione è sostanzialmente risolta e che quindi il servizio viene
portato avanti. Io le ho letto una segnalazione che ha la data del
4 febbraio, oggi siamo al 24, sono venti giorni fa, possiamo dire
che tendenzialmente non è proprio esattamente tutto così e che
forse sicuramente chi gestisce il servizio abbia tutto l'interesse
nell'evitare che magari venga presentato in maniera eccessivamente
negativa; questo possiamo dircelo, lo sappiamo.
Possiamo dirci anche che effettivamente potrebbero gli operatori
locali non avere dei mezzi idonei, ma questo poco importa
nell'economia delle cose, nel senso che la norma dice che la
Regione può sostituirsi, quindi che vi siano degli operatori
locali, che ve ne siano di fuori o quant'altro, la sostituzione è
sempre possibile a prescindere dall'operatore, poi le forme, le
modalità e i soggetti si possono trovare.
Non sono d'accordo su quanto da lei affermato nel merito
dell'abbandono o sospensione. Lei sostanzialmente incasella
l'abbandono o la sospensione nel fatto che il gestore un giorno si
svegli e dica: "Lo sai che c'è? Io il trasporto non lo faccio più".
Non è soltanto questo, l'abbandono e la sospensione significa che
io non svolgo quel servizio, significa che a prescindere dalle
motivazioni io quel servizio non lo svolgo. Se non lo svolgo perché
non ho sufficiente autisti, equivale al fatto di non portarlo
avanti. Se io quegli autisti non ce li ho, oppure facciamo un caso
paradossale: io prendo un servizio che vale dieci, ho dei costi
eccessivi, mi rendo conto che quando quel servizio lo porto avanti
ho dei costi che non riesco a sostenere, quindi licenzio una serie
di autisti e dico: "non ne ho, li cerco ma non ce li ho e quindi
non faccio quel servizio". Non è che la Regione a quel punto dice:
"Va beh, se non trovi gli autisti va bene, non farlo, va bene
così". No, la Regione evidentemente deve garantire che quel
servizio minimo venga assicurato. I servizi minimi garantiti
ovviamente sono ricompresi anche nella Navetta Verde che lei ha
citato, così come per esempio i servizi che, come l'articolo
denuncia, sono necessari in caso di raddoppio; questo mi pare
evidente.
Voglio però, come dicevo prima, cogliere l'aspetto positivo
delle sue parole. Se lei, come ha dichiarato e conferma, prende
l'impegno che a fronte di eventuale sospensione o interruzione del
servizio deciderà di disporre l'applicazione di quanto previsto al
comma 7 dell'articolo 10, a questo punto siamo assolutamente
disponibili, facendo professione di fede rispetto ai dati che ci
fornisce, che non abbiamo, sulle sospensioni, ad accettare di
eventualmente ritirare la mozione in attesa di avere altri dati,
però vogliamo un impegno a fronte di un'interruzione o sospensione.
Chiariamo quali sono i presupposti che devono esserci, nel senso
che se c'è un'interruzione o sospensione il presupposto c'è.
Dopodiché sono elencate e normate quelle che sono le cause di forza
maggiore, però dobbiamo essere d'accordo sul fatto che i contratti
a servizio vanno rispettati, quindi i servizi minimi vadano
garantiti.
Le chiederei Presidente eventualmente di prendere la parola e di
confermare questo impegno. A fronte di quest'impegno siamo
disponibili a ritirare la mozione.
Presidente -
Il Presidente della Regione, ne ha
facoltà.
Lavevaz (UV) -
Semplicemente per confermare da parte mia
l'impegno, nel caso in cui dovessero manifestarsi i presupposti
previsti dalla norma, quindi una sospensione o un'interruzione di
servizio che prevedono l'applicazione dell'articolo 10 comma 7, di
applicarlo.
Presidente -
La risoluzione è ritirata. A questo punto
sospendiamo il Consiglio regionale che riprenderà alle ore 15:00.
Ricordo la riunione della Conferenza dei Capigruppo alle ore 14:45;
argomento: l'attacco russo all'Ucraina. Buon appetito.
---
La seduta termina alle ore 12:48.
