Classificazione
AGRICOLTURA
AMMINISTRAZIONE REGIONALE
Ordinamento degli uffici e del personale
TURISMO E INDUSTRIA ALBERGHIERA



Oggetto del Consiglio n. 1627 del 22 giugno 2022 - Resoconto
OGGETTO N. 1627/XVI - D.L. n. 69: "Disposizioni urgenti in
materia agroalimentare e forestale, di imprese turistiche, nonché
di personale regionale". (Approvazione di un ordine del
giorno).
Bertin (Presidente) -
Punto n. 3.01. Si esamina il nuovo
testo con il nuovo titolo predisposto dalla III Commissione
consiliare. È stato depositato un ordine del giorno della Lega che
verrà distribuito a breve. I relatori sono il Presidente della II
Commissione e il Consigliere Segretario Jordan per la III
Commissione.
Si è prenotato il collega Jordan a cui passo la
parola.
Jordan (AV-VdA Unie) -
Il presente disegno di legge
prevede alcune disposizioni urgenti in materia di misure di
sostegno del settore turistico, agroalimentare, forestale nonché di
personale regionale.
Il testo oggi in approvazione è un testo di Commissione, in
quanto contiene gli emendamenti rispetto al disegno di legge
scaricato dalla Giunta regionale, emendamenti proposti dal Governo
per migliorare l'efficacia dello strumento normativo, ma
soprattutto per consentire l'utilizzo del "fondo montagna" previsto
l'anno scorso nelle misure statali a ristoro dell'emergenza Covid,
utilizzo sia nella misura della legge 35/2021, cosiddetta "Misura
voucher", che per la misura a ristoro delle spese degli immobili
strumentali del settore turistico della medesima legge.
È evidente che gli emendamenti presentati in Commissione
modificano radicalmente il testo rispetto alla sua prima versione;
alla base di quest'importante modifica c'è esclusivamente
l'opportunità di poter utilizzare totalmente il fondo montagna
precedentemente citato, opportunità di cui si è avuta certezza
solamente dopo la presentazione del disegno di legge.
Non vi è pertanto nessuna volontà di comprimere l'attività delle
Commissioni consiliari, ma solamente la possibilità di utilizzare
tali risorse statali.
Il testo sottoposto all'esame della III Commissione è stato
approvato dai componenti di maggioranza, così come è stato
approvato dai componenti di maggioranza in II Commissione, e
ringrazio il collega Malacrinò per la collaborazione.
Il presente disegno di legge si compone di cinque articoli.
L''articolo 1 dispone il rifinanziamento della misura di
sostegno al commercio e di conseguenza la promozione e
valorizzazione dei prodotti agroalimentari regionali di qualità,
misura introdotta - come dicevo prima - dall'articolo 26 della
legge regionale 35 del dicembre 2021. Le domande di aiuto, già
presentate entro il termine del primo giugno, possono essere
finanziate rispettivamente per quanto riguarda le imprese
turistiche, integrando lo stanziamento iniziale con le risorse
residue dei fondi statali, determinando pertanto un montante di un
milione di euro, mentre, per le restanti domande, lo stanziamento
iniziale con l'integrazione è determinato in 202 mila euro.
L'articolo 2 stabilisce che parte dei fondi statali relativi al
2021, destinati alle imprese turistiche, vadano a incrementare i
contributi a ristoro dei costi degli immobili strumentali, così
come già definito con l'articolo 10bis della legge regionale
15/2021 per il sostegno all'economia, in conseguenza del protrarsi
dell'emergenza Covid. Le domande di contributo, già concesse entro
il 31 dicembre 2021 - che, ricordo, sono state quasi 1.500 e hanno
comportato un impegno finanziario di quasi 4 milioni di euro - sono
incrementate di un importo proporzionale a quanto concesso fino
all'occorrenza dello stanziamento di circa 6,8 milioni di euro.
L'articolo 3 prevede la concessione di un contributo forfettario
una tantum alla fondazione San Giovanni Gualberto, istituita in
onore del Santo medesimo, patrono dei forestali d'Italia. Tale
trasferimento è finalizzato all'erogazione di sei borse di studio
per l'attività di ricerca e approfondimento di cui all'articolo 3
del relativo statuto.
Ogni anno, il 12 luglio, in occasione dei festeggiamenti in
onore del Santo patrono, è organizzata la celebrazione presso
l'Abbazia di Vallombrosa nel Comune di Reggello in Provincia di
Firenze, su iniziativa della suddetta fondazione e con la
collaborazione a rotazione di una Regione. La Valle d'Aosta, per il
2022, offrirà il proprio contributo organizzativo finanziando
alcune borse di studio, ai sensi dell'articolo 3 dello Statuto
della medesima fondazione, per un importo pari a 4.800 euro.
L'articolo 4, che tratta "Disposizioni in materia di personale",
prevede una proroga degli incarichi delle particolari posizioni
organizzative individuate dall'articolo 5 comma 5 della legge
regionale 23 luglio 2010 n. 22 - posizione ad oggi in scadenza al
30 giugno 2022 - sino al 31 dicembre 2022.
La proroga si rende necessaria e urgente in considerazione
dell'intendimento di procedere, quanto prima, a una revisione
stabile e profonda del modello organizzativo dell'Amministrazione
regionale.
Gli articoli 5 e 6 recano, infine, le disposizioni finanziarie e
la dichiarazione d'urgenza.
Presidente -
Con la relazione del collega Jordan, apriamo
la discussione generale. La discussione generale sul disegno di
legge 69 è aperta. Se qualcuno intende intervenire nella
discussione generale è pregato di prenotarsi. In caso contrario,
chiuderei la discussione generale. Non vedo richieste, pertanto
chiudo la discussione generale. Il Governo intende replicare? Si è
prenotato l'assessore Sapinet a cui passo la parola.
Sapinet (UV) -
Direi che la relazione del collega Jordan
ben riassume il percorso di questo disegno di legge, un percorso
caratterizzato anche dall'urgenza ma anche dalla grande opportunità
dell'utilizzo di queste risorse del fondo montagna, un passaggio
significativo per il settore agricolo, per il settore turistico,
rivolgendo in particolar modo l'attenzione alla misura voucher.
Quindi, alcuni doverosi ringraziamenti per l'intenso lavoro che
ha portato a questo disegno di legge: ai colleghi delle Commissioni
competenti, ma anche a tutti gli altri per il lavoro congiunto che
ha sin dal principio caratterizzato non solo questo, ma in
particolar modo il disegno di legge 15 e la misura appunto nello
specifico; al collega Jordan, per la sua dettagliata e precisa
relazione; ai colleghi, anche dell'opposizione, per l'atteggiamento
costruttivo dimostrato anche nel dialogo e nel confronto al margine
dello scorso Consiglio e poi alle varie strutture che hanno
lavorato al disegno di legge, alle specifiche misure e che ancora
lavoreranno intensamente nei prossimi giorni per riuscire a
chiudere i pagamenti entro la fine del mese.
Alcune considerazioni su questo provvedimento che permette di
chiudere la cosiddetta "Misura voucher", erogando risorse
importanti per il settore turistico e commerciale, iter che ha
visto nel settore agricolo un ulteriore beneficiario, non solo
erogazione di risorse ma anche promozione dei nostri prodotti con
questa misura, nata in un momento di difficoltà, quel 2020, e
durata appunto un triennio.
La misura ha previsto l'erogazione di un contributo rivolto alle
imprese che svolgono attività di somministrazione di alimenti e
bevande, agli esercizi che commercializzano questi prodotti con
superficie di vendita non superiore a 250 metri quadri, come
ricorderemo bene, a parziale copertura dei costi sostenuti per
l'acquisto delle materie prime provenienti da aziende regionali di
prodotti trasformati, ottenuti dalle predette materie prime
agricole, nonché di prodotti agroalimentari di origine locale.
La misura, come dicevo, fu prevista per la prima volta nel 2020,
poi replicata dal primo giugno 2021 fino al 22 novembre dello
stesso anno e poi da gennaio al primo giugno di quest'anno.
Ottimi riscontri intesi per fare dei dati ufficiali che ci
permetteranno di fare un'analisi attenta del triennio. Per fare un
esempio nel 2021, 440 domande, 192 di ristorazione, 109 alberghi,
per un totale superiore al milione e mezzo di euro, per quest'anno
542 domande con circa 2 milioni di euro, quindi un aumento sia dei
richiedenti sia anche del totale.
Atteso il buon successo, la proroga del quadro temporaneo si era
deciso di riproporre l'intervento per quest'anno, prevedendo la
misura all'articolo 26 della legge n. 35. La dotazione iniziale,
fatta in un periodo ancora pesante riguardo alla pandemia e alle
relative incertezze, era di 300 mila euro.
La chiusura del quadro temporaneo al 30 giugno 2022 non ci
permette di prorogare o rinnovare ulteriormente questa misura.
In futuro, non potendo più applicare il quadro temporaneo,
quindi derogare a regole sugli aiuti di Stato, occorrerà pensare ad
altre soluzioni; l'importante ora è verificare se questa misura ha
generato un rapporto virtuoso tra produttori agricoli e operatori
del turismo.
In tal senso già sono stati avviati dei confronti con la Chambre
Valdôtaine anche sulle modalità di tali analisi, dati che poi
verranno forniti ai colleghi e ai colleghi delle varie Commissioni
- quindi mi sento di condividere l'ordine del giorno presentato dai
colleghi della Lega - che ci permetteranno le successive analisi
proprio sui dati di un triennio.
Credo che, al di là dell'incentivo, alla ripartenza delle nostre
imprese agricole e turistiche, questa misura abbia effettivamente
avvicinato una parte del mondo della ristorazione e del commercio
all'utilizzo delle nostre eccellenze enogastronomiche e a
un'effettiva interazione tra le persone dietro alle nostre imprese,
che con passione portano avanti l'aspetto turistico valorizzando il
nostro territorio.
Occorrerà capire che cosa lascia quest'esperienza anche dal
punto di vista culturale: non solo mangiare sano e mangiare bene,
ma soprattutto consumare a "km 0" per avere qualità del prodotto e
supporto al territorio, alle nostre aziende, che lo curano, lo
presidiano e lo valorizzano con queste eccellenze
enogastronomiche.
Presidente -
Ricordo che su questo disegno di legge vi è
un ordine del giorno che va esaminato prima della votazione
dell'articolato. Vi sono altri interventi? La replica è stata
fatta, se non vi sono altri interventi, magari se si vuole
illustrare l'ordine del giorno depositato. Consigliere Aggravi si è
prenotato, ne ha facoltà.
Aggravi (LEGA VDA) -
Illustrerò molto brevemente l'ordine
del giorno e farò una considerazione che, in realtà, mi permette di
rappresentare il perché abbiamo presentato quest'ordine del giorno,
se vogliamo banale ma importante.
Come ha detto il collega Jordan, effettivamente questo testo
finale è cambiato notevolmente, le Commissioni... perché la III e
la II Commissione hanno lavorato a ranghi stretti per cercare di
risolvere una problematica che si è presentata nel momento in cui è
stato emendato e inserito l'articolo 2 che, di fatto, oggi genera
il peso vero delle risorse di questa legge.
Articolo 2 che ha una genesi, in realtà, che ripercorre
l'attività della legge 15 degli stanziamenti di aiuto. In
particolare quest'ordine del giorno focalizza la sua attenzione
sull'articolo 2, in generale sui fondi che questo articolo 2
rimette in disposizione.
Quello che chiede l'ordine del giorno è di poter poi, al termine
di tutte le operazioni di erogazione, di stanziamento di questo
articolo, di avere nelle Commissioni competenti una rendicontazione
puntuale, perché ricordiamo che questi sono dei fondi che sono
stati trasferiti dallo Stato alla Regione.
Questo ci permetterà anche di chiudere il cerchio che sugli
altri articoli della legge 15 era già stato fatto, quindi capire
poi anche effettivamente qual era stato - se vogliamo - il
risultato e in parte anche l'effetto delle risorse che questo
Consiglio ha messo in campo per fronteggiare, diciamo, la seconda
ondata economica, mettiamola così, dovuta alla pandemia.
Sicuramente, e questo lo dico, non è stato il massimo, non ho
un'altra espressione, trovarsi un emendamento monstre - però un po'
ci siamo abituati in questi ultimi anni - che cambiasse così
drasticamente un disegno d legge, questo forse è un po' però il
risultato dell'accavallarsi di problematiche, di tempistiche non
sempre allineate tra la politica e l'Amministrazione; io mi auguro
personalmente che cose di questo genere - che abbiamo visto forse
solo nel bilancio 2019 e in quello 2020 - non avvengano,
soprattutto laddove ci sono dei provvedimenti che hanno trovato la
concordia di tutto il Consiglio e che sono provvedimenti che di
fatto permettono di dare ossigeno alle nostre imprese.
L'ordine del giorno è molto semplice: "Impegna il Governo
regionale - al termine delle operazioni di stanziamento, erogazione
dei contributi integrativi di cui al già citato articolo 2 - a
fornire alle Commissioni competenti in materia una relazione di
rendicontazione finale dell'utilizzo di tali risorse".
Presidente -
L'ordine del giorno è stato illustrato. Vi
sono interventi? Dichiarazioni di voto? Assessore Sapinet ne ha
facoltà.
Sapinet (UV) -
Semplicemente per confermare quello che
avevo già anticipato dopo l'illustrazione. Ringrazio il collega e,
come ho detto nella mia relazione, ringrazio anche per il lavoro
sia nella legge 15 ma anche in questi giorni, caratterizzati da
tempistiche ristrette e da un momento di emergenza, però risposte
che diamo al territorio, dati che verranno analizzati e forniti
alle Commissioni competenti. Si conferma il voto favorevole.
Presidente -
Altri vogliono intervenire? Se non vi sono
altri interventi, posso mettere in votazione l'ordine del giorno?
Mettiamo in votazione l'ordine del giorno. La votazione è aperta.
La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Passerei adesso, se non vi sono altre richieste di intervento...
Consigliere Carrel, pardon, ne ha facoltà.
Carrel (PA) -
Semplicemente per una dichiarazione di voto
in quanto, come già anticipato in Commissione, il nostro è stato un
voto di astensione sull'intera legge, ma andremo a distinguere il
nostro voto andando ad approvare l'articolo 1 in quanto, come
gruppo consiliare, avevamo già proposto, ai tempi del bilancio, un
emendamento che andasse in questa direzione, di andare a integrare
le risorse per i voucher dei prodotti agricoli, e approveremo anche
l'articolo 2, soprattutto dopo l'approvazione dell'ordine del
giorno, in quanto ci permette di fare un resoconto in Commissione e
di comprendere poi come sono stati spesi questi soldi, che crediamo
che sia fondamentale.
Sugli altri articoli ci asterremo e ci asterremo anche sul
disegno di legge nel suo complesso, proprio perché tocca più
materie e quindi siamo andati a declinare il nostro voto e a
motivarlo in questo modo.
Presidente -
Consigliere Aggravi, ne ha facoltà.
Aggravi (LEGA VDA) -
Anche da parte del gruppo Lega
Vallée d'Aoste, una dichiarazione di voto coerentemente con la
posizione espressa sia in II che in III Commissione: voteremo a
favore dei primi due articoli, quindi sul voucher agroalimentare e
sulla parte relativa all'integrazione della misura a favore delle
imprese turistiche, coerentemente con quello che abbiamo già
espresso in Commissione.
Ci asterremo sugli altri provvedimenti e, in particolare,
sull'intero testo perché, come ho già detto, non ha avuto un
percorso totalmente condiviso, però riteniamo che i primi due
articoli - che fanno parte poi tra l'altro di misure che già
abbiamo sostenuto - vadano giustamente sostenuti e votati.
Presidente -
Si è prenotata la consigliera Erika
Guichardaz a cui passo la parola.
Guichardaz E. (PCP) -
Per annunciare anche, per quello
che riguarda il gruppo di Progetto Civico Progressista, la
votazione sui primi due articoli e non sul resto, un po' per le
motivazioni esplicitate dai colleghi prima di me, quindi un testo
che abbiamo visto profondamente cambiare, un testo che, alla fine,
è diventato una sorta di legge omnibus, perché su quattro articoli
sono quattro materie diverse. Un testo che è caratterizzato
dall'urgenza, ma semplicemente per una mancanza di coordinamento
tra la politica e l'Amministrazione, come è stato modo di
verificare all'interno della Commissione. Naturalmente ci asterremo
sull'intera legge.
Presidente -
Vi sono altre dichiarazioni di voto? Non
vedo prenotazioni. Posso mettere in votazione l'articolo 1?
Mettiamolo in votazione. La votazione è aperta. La votazione è
chiusa.
Presenti, votanti e favorevoli: 35
L'articolo n. 1 del D.L. 69 della II Commissione è approvato
all'unanimità.
Possiamo mettere in votazione l'articolo n. 2? La votazione è
aperta. La votazione è chiusa.
Presenti, votanti e favorevoli: 35
L'articolo n. 2 è approvato all'unanimità.
Mettiamo in votazione l'articolo n. 3. La votazione è aperta. La
votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Manfrin, Marquis, Minelli,
Perron, Planaz, Rollandin, Sammaritani e Spelgatti).
L'articolo n. 3 è approvato.
Posso dare lo stesso risultato per l'articolo n. 4? Stesso
risultato. Anche per l'articolo n. 5? Stesso risultato. Anche per
l'articolo n. 6? Stesso risultato.
Mettiamo in votazione adesso la legge nel suo insieme. La
votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Manfrin, Marquis, Minelli,
Perron, Planaz, Rollandin, Sammaritani e Spelgatti)
Il D.L. 69 è approvato.
