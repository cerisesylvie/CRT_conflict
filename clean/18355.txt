Classificazione
LINGUA FRANCESE
NORME DI ATTUAZIONE


Resoconto integrale del dibattito dell'aula
Oggetto del Consiglio n. 1448 del 12 luglio 2000 - Resoconto
OGGETTO N. 1448/XI Parere sullo schema di decreto legislativo
recante norme di attuazione dello Statuto speciale della Regione
Valle d'Aosta concernenti l'utilizzo della prova di francese
sostenuta all'esame di Stato ai fini dell'accesso all'impiego negli
uffici periferici delle amministrazioni dello Stato aventi sede in
Valle d'Aosta. (Reiezione di ordine del giorno)
Deliberazione Il Consiglio
Considerato che l'articolo 48 bis dello Statuto speciale per la
Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
regione, e che gli schemi dei decreti legislativi sono elaborati da
una Commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 4 maggio 1999 il Ministro per gli
Affari regionali ha trasmesso, ai fini dell'acquisizione del parere
di cui all'articolo 48 bis dello Statuto speciale, lo schema di
norme di attuazione riguardante "Modifiche alla legge 16 maggio
1978, n. 196 in materia di beni culturali", approvato dalla
Commissione paritetica in data 25 marzo 1999;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta concernenti l’utilizzo della prova di
francese sostenuta all’esame di Stato ai fini
dell’accesso all’impiego negli uffici
periferici delle amministrazioni dello Stato aventi sede in Valle
d’Aosta.
Allegato
(Omissis)
Président
Comme nous l'avons fait tantôt pour le point n°
19, il s'agit d'exprimer l'avis du Conseil de la Vallée sur le
schéma de décret législatif, portant: "Normes d'application en
matière d'utilisation de la preuve de français passée lors du
baccalauréat, aux fins de la prise en service dans les bureaux
périphériques des administrations de l'Etat, ayant leur siège dans
la région valdôtaine". Le 8 juin dernier le Ministre aux affaires
régionales nous a transmis à cette fin, conformément à l'article 48
bis du Statut, le schéma portant cette norme d'application,
approuvé par la Commission paritaire le 19 avril de cette
année.
La parole au Conseiller Frassy.
Frassy (FI)
La materia di questo schema di decreto
legislativo non è una materia nuova per questo Consiglio, in quanto
riprende tutto l'impianto normativo inerente la legge sulla
maturità bilingue e i successivi provvedimenti. Di conseguenza,
penso che sia per certi versi superfluo ripetere quelle discussioni
che furono fatte in aula, ma sia sufficiente richiamare quelle
discussioni per motivare la posizione che il nostro movimento terrà
sulla votazione di questo schema di decreto legislativo.
Ritenevamo allora insufficienti le conclusioni contenute nella
norma sulla maturità bilingue e nel successivo articolato
riguardante il percorso formativo per i laureati ai fini
dell'accesso al pubblico impiego; riteniamo tuttora insufficiente
questo tipo di previsione, pertanto, coerentemente con il giudizio
politico che abbiamo dato allora e che manteniamo tuttora, non ci
sentiamo di esprimere un parere positivo ed esprimeremo in sede di
votazione un'astensione.
L'astensione sta a significare semplicemente che questa norma fa
fare sì un piccolo passo avanti, ma riteniamo che sia un passo
avanti completamente insufficiente, perché alla luce di quelle
modificazioni che sono state fatte a livello soprattutto di
percorsi scolastici, non ha più senso alcuno oggi che ci sia ancora
la discriminazione nell'accesso al pubblico impiego fra i posti per
i quali è richiesto il diploma di istruzione secondaria e i posti
per i quali è richiesto il conseguimento della laurea.
Riteniamo che ogni qualvolta questo tipo di ragionamento venga
portato all'attenzione dell'aula, si concretizzi quella farsa nella
quale ognuno di noi deve recitare la parte che l'appartenenza
politica gli ha attribuito. Lo dicevamo nelle precedenti occasioni
e lo ribadiamo in questa, vorremmo capire dall'Assessore, sulla
base di quali valutazioni pedagogiche, educative, ritenga che un
percorso formativo di qualche giornata possa dare ai laureati
l'attestazione della piena conoscenza della lingua francese, se non
è stato sufficiente ai fini di questa attestazione il percorso di
studi compiuti in questa regione, che si è concluso con un esame di
maturità.
Riteniamo che dopo 13 anni di studi fatti sul francese, in
francese, con il francese, "l'escamotage" - perché questa è la
definizione francofona, ma che rende bene - del percorso formativo
sia insostenibile da un punto di vista della logica e della
didattica.
Evidentemente su questo percorso formativo si va a completare il
ciclo dall'Amministrazione regionale all'amministrazione pubblica,
ma non possiamo non ribadire le critiche che avevamo già espresso
in occasione dei precedenti provvedimenti legislativi. È per queste
ragioni che confermiamo la nostra astensione.
Al di là di quello che è il merito del punto 20 all'ordine del
giorno, il nostro gruppo, insieme ai colleghi dell'Ulivo per la
Valle d'Aosta, presenta un ordine del giorno che argomenta sulle
questioni di tipo procedimentale che sono state oggetto di
riflessione sul precedente punto, ossia su quello che deve essere
l'iter relativo all'esame degli schemi dei decreti legislativi che
vengono licenziati dalla Commissione paritetica.
Président
Je donne lecture de l'ordre du jour qui a été
présenté:
Ordine del giorno Premesso che l'articolo 48bis dello Statuto
speciale per la Valle d'Aosta dispone che "Il Governo è delegato ad
emanare uno o più decreti legislativi recanti le disposizioni di
attuazione del presente Statuto e le disposizioni per armonizzare
la legislazione nazionale con l'ordinamento della Regione Valle
d'Aosta, tenendo conto delle particolari condizioni di autonomia
attribuita alla Regione;
Gli schemi dei decreti legislativi sono elaborati da una
Commissione paritetica composta da 6 membri nominati
rispettivamente, 3 dal Governo e 3 dal Consiglio regionale della
Valle d'Aosta e sono sottoposti al parere del Consiglio
stesso";
Rilevato che il parere del Consiglio si limita nei fatti ad
essere una mera presa d'atto, che non consente di emendare lo
schema del decreto, in quanto qualsiasi modificazione comporterebbe
la necessità di ripetere il lungo e complesso iter presso la
Commissione paritetica;
Rilevato che la Commissione paritetica non intrattiene rapporti
istituzionali costituiti con il Consiglio regionale, il quale non
partecipa pertanto all'elaborazione delle norme che attribuiscono
alla Regione autonoma Valle d'Aosta nuove competenze legislative ed
amministrative;
Il Consiglio regionale
Ritenendo auspicabile un suo maggior coinvolgimento nella
predisposizione delle norme di attuazione statutarie senza peraltro
rallentare l'iter procedimentale;
Impegna
Il Presidente della Giunta ad attivare incontri preventivi tra
la I Commissione consiliare e i componenti di nomina regionale
della Commissione paritetica al fine di poter esaminare e valutare
le ipotesi di schema di decreto legislativo di attuazione prima che
le stesse siano licenziate dalla Commissione paritetica.
La parole au Conseiller Curtaz.
Curtaz (PVA-cU)
Per certi versi condivido alcune delle
osservazioni esternate dal Consigliere Frassy, perché rispetto alla
vicenda della spendibilità della prova di francese nell'esame di
Stato abbiamo sostenuto delle lotte in maniera chiara e
trasparente, tanto che non mi sembra il caso di ritornare sul
merito delle questioni. Tuttavia, e non mi sembra paradossale,
giungerò rispetto a questo provvedimento ad una valutazione
complessiva diversa rispetto a quella fatta dal Consigliere che mi
ha preceduto.
Facendo un esempio noto, potrei sostenere che mentre il
Consigliere Frassy vede in questa normativa il bicchiere mezzo
vuoto, io voglio sforzarmi di vedere il bicchiere mezzo pieno.
Questa normativa non è la soluzione che noi auspicavamo almeno su
due punti.
Quanto al primo, la normativa fa riferimento specifico di
applicazione a coloro che superano la quarta prova di francese,
mentre noi, in questa battaglia politica, abbiamo sempre sostenuto
che la normativa andava applicata a coloro che comunque superano
l'esame di Stato, indipendentemente dalla votazione ottenuta nella
prova di lingua francese.
Una seconda differenziazione della nostra posizione rispetto a
quella evidenziata dalla normativa riguarda invece la spendibilità
per quanto riguarda i laureati; la normativa prevede una
spendibilità piena per quanto riguarda i diplomati, mentre se
equiparata a quella regionale prevederà per quanto riguarda i
laureati la sottoposizione al noto corso di aggiornamento,
integrativo, non so come definirlo, un corso di 40 ore per
acquisire maggiore conoscenza della lingua francese.
Un "escamotage", questo del corso, sul quale abbiamo molte
perplessità, che ci sembra una cosa troppo poco seria, perché delle
due l'una: o si ritiene di sottoporre ad un esame, e allora che
esame sia; oppure non si ritiene, come abbiamo sempre sostenuto
noi, necessario sottoporre ad ulteriore esame, allora non facciamo
un corso che si esaurirà in una frequentazione di un corso per un
minimo di fatto di 32 ore, che se vogliamo è anche una piccola
cosa.
Queste sono le differenziazioni. Su queste differenziazioni non
abbiamo cambiato opinione, siamo sempre dell'idea che anche queste
due limitazioni andrebbero abolite per arrivare a quella che è
stata definita ripetutamente la "piena spendibilità" per tutti
coloro che superano l'esame di Stato in Valle d'Aosta, avendo bene
inteso svolto la prova in lingua francese.
Tuttavia, dicevo, vogliamo vedere il bicchiere mezzo pieno,
perché, anche per onestà intellettuale, non possiamo disconoscere
che attraverso questa normativa si realizza pur sempre un passo in
avanti significativo, che va nella direzione che noi abbiamo
auspicato. E voglio dire che se oggi si fa questo passo in avanti
significativo, è perché in questi anni questa questione è stata
tenuta bene in vista, l'attenzione è stata alta ed è stata alta
grazie alle rivendicazioni degli studenti, alle loro proteste,
grazie all'iniziativa dei referendari, alla raccolta di firme, al
fatto stesso che si sia svolto un referendum, sebbene con l'esito
che sappiamo, al fatto che in quest'aula alcuni consiglieri, noi
per primi, abbiano sostenuto questa battaglia in maniera
convinta.
Ritengo che senza queste lotte civili, senza queste lotte
democratiche non si sarebbe raggiunto alcun risultato, perché il
dato di partenza in materia di spendibilità era molto più
insoddisfacente rispetto al quadro che oggi viene acquisito.
Ripeto, risultato ancora parzialmente insoddisfacente, ma che in
questo settore, quello del pubblico impiego statale nella nostra
regione, oggi fa registrare un passo significativo in avanti. E
quindi noi vogliamo accogliere con soddisfazione questa iniziativa
e daremo per queste ragioni un parere positivo alla norma di
attuazione che ci viene proposta.
Questo senza recedere dal nostro obiettivo finale, perché la
nostra battaglia politica per una spendibilità totale
dell'accertamento di conoscenza della lingua francese attraverso il
superamento dell'esame di Stato continuerà in tutte le sedi
possibili.
Président
La parole au Conseiller Cottino.
Cottino (UV)
Voglio dire anch'io che con questa norma si è
fatto un grande passo in avanti, un passo in avanti
significativo.
Evidentemente le motivazioni per cui si è arrivati a questa
norma si differenziano un po' dalle affermazioni che il collega
Curtaz ha appena esternato. Vorrei a questo proposito ricordare che
sin dall'approvazione della tanto "famigerata" legge n. 52/1998 la
maggioranza aveva detto a chiare lettere, in modo inequivocabile,
che avrebbe portato in questo Consiglio anche delle soluzioni per
tutti quegli uffici periferici direttamente dipendenti dallo Stato,
che avrebbero teso a valorizzare l'intenzione della legge n. 52 in
modo particolare, cioè il superamento della prova di lingua
francese all'esame di Stato.
Credo che questa norma sia lì a dimostrazione del fatto che le
intenzioni che a suo tempo abbiamo esternato non avevano secondi
fini, se non quelli della piena convinzione della necessità di
arrivare a questi risultati, e dunque essa ha una duplice veste: da
una parte, quella di valorizzare la prova di francese all'esame di
Stato, dall'altra, anche e forse soprattutto quella di garantire a
coloro che hanno studiato in Valle d'Aosta delle maggiori
possibilità rispetto a coloro che hanno studiato esternamente alla
Valle d'Aosta, di poter ricoprire quei posti di lavoro che gli
uffici periferici dello Stato mettono a disposizione.
Ed è dunque con la visione dei posti di lavoro che hanno più
possibilità di essere occupati da parte degli studenti valdostani,
che noi riteniamo questa norma abbia una grandissima importanza.
Naturalmente, ripeto, non sono così convinto che il risultato
dell'ottenimento di questa norma sia dovuto alle motivazioni che il
collega Curtaz diceva, così come nego sin da ora che faccio questo
intervento solo perché devo partecipare ad una farsa, così come è
stato detto dal collega Frassy, ma lo faccio con la piena
convinzione della bontà di questa norma, e soprattutto con la piena
convinzione che questa porterà sicuramente dei risultati
validi.
Président
S'il n'y a pas d'autres requêtes d'intervention,
je déclare close la discussion générale.
Nous procédons dans l'examen d'abord de l'ordre du jour présenté
par le Conseiller Frassy et souscrit par d'autres collègues, et
successivement nous procéderons à l'expression de notre avis sur le
point n° 20.
La parole au Conseiller Frassy sur l'ordre du jour.
Frassy (FI)
Brevemente, perché penso che l'ordine del
giorno sia articolato in maniera sufficientemente chiara per farne
capire il senso, e anche perché una parte dell'illustrazione
dell'ordine del giorno è stata anticipata nelle riflessioni
effettuate sul punto 19.
Penso però che si tratti qui di focalizzare come il Consiglio
regionale non possa essere posto a margine di un percorso
legislativo che nei fatti lo deve forzatamente coinvolgere.
Il Presidente della Giunta ha ben definito la procedura dei
decreti in questione come procedura bloccata. Il collega
Marguerettaz sostiene che il Consiglio regionale ha comunque degli
strumenti per interessarsi e che di conseguenza è più una
responsabilità di disinteressamento dei colleghi consiglieri che
non un limite della procedura bloccata.
Io penso che le cose non stiano esattamente così, anche perché
da un elenco di punti che sono all'esame della Commissione
paritetica, abbiamo alcune situazioni che sono già state sottoposte
all'attenzione della commissione nella sua interezza, ma sarebbe
opportuno che nell'ambito delle tempistiche molte volte variabili a
seconda delle problematiche delle singole normative, il Consiglio
regionale, attraverso i suoi organi e dunque le commissioni,
potesse partecipare ad una politica di indirizzo sulle strade che
la Commissione paritetica dovrebbe percorrere. E mi spiego
meglio.
È vero che sono due istituzioni, diceva il Presidente della
Giunta: il Governo dello Stato, da una parte, e la Giunta
regionale, dall'altra. Ma è altrettanto vero che le norme che
escono dalla Commissione paritetica sono norme che hanno diretta
influenza sull'attività legislativa di questa Assemblea, e
paradossalmente l'attività legislativa di questa Assemblea, la cui
competenza ricordo compete al Consiglio regionale, viene invece
demandata ai due poteri esecutivi: al Governo nazionale e al
Governo regionale.
Riteniamo che rivendicare un maggior coinvolgimento di tutti i
consiglieri nella fase delle norme di attuazione voglia solo dire
rivendicarne il ruolo di amministratori e di conseguenza il ruolo
politico. E questo tipo di ordine del giorno tende a superare la
previsione bloccata della procedura prevista dall'articolo 48 bis;
non viene cambiata nei fatti la procedura dell'articolo 48 bis, ma
viene attuato una specie di consulto preventivo fra la I
Commissione e i componenti di nomina regionale della Commissione
paritetica. A questo punto apro una parentesi, l'ordine del giorno
deve intendersi così modificato: incontri preventivi fra la I
Commissione consiliare e i componenti di nomina regionale della
Commissione paritetica, perché sono i rappresentanti delle volontà
politiche di questa Assemblea. Il fatto che questa Assemblea si
limiti a nominare i componenti e che poi questi componenti di fatto
abbiano rapporti solo ed esclusivamente con la Giunta regionale,
riteniamo che sia una situazione sulla quale è giusto aprire questa
riflessione.
Il fatto di convocare di conseguenza in I Commissione i
componenti di nomina regionale consentirebbe semplicemente di
portare in quella sede dubbi, riflessioni e ipotesi di emendamento
che in questo caso non sarebbero precluse dalla procedura bloccata,
anche se evidentemente dovrebbero sottostare alla logica della
maggioranza e della minoranza, ossia alla logica dei numeri.
Ma se non altro questa procedura darebbe la possibilità al
Consiglio nella I Commissione di potersi esprimere in maniera piena
e non in maniera limitata. Riteniamo di conseguenza che questo sia
un ordine del giorno che tenda a superare quella che è stata da me
definita "un'espropriazione di competenza del Consiglio in una
procedura definita giustamente bloccata".
Président
La parole au Conseiller Fiou.
Fiou (GV-DS-PSE)
Solo per una mozione d'ordine; chiederei
una brevissima sospensione per vedere insieme l'ordine del
giorno.
Président
S'il n'y a point d'objections, le Conseil
suspend ses travaux pendant cinq minutes.
Si dà atto che la seduta è sospesa dalle ore 18,45 alle ore
18,59.
Président
Nous reprenons notre séance. Nous sommes en
discussion sur l'ordre du jour présenté par le Conseiller
Frassy.
La parole au Conseiller Fiou.
Fiou (GV-DS-PSE)
Vorrei proporre alcune riflessioni
riguardo a questo ordine del giorno, del quale possiamo condividere
l'aspirazione a mantenere a questo Consiglio un ruolo importante su
materie di grosso spessore, così come è condivisibile la voglia di
mantenere anche ai consiglieri un ruolo di indirizzo, che è
possibile al di là di questo ordine del giorno.
Credo che fino ad oggi le commissioni e il Consiglio stesso
abbiano avuto possibilità di chiedere ai rappresentanti regionali
in seno alla Commissione paritetica ogni ragguaglio e ogni
informazione, così come il Consiglio deve chiedere al Presidente
della Giunta l'informazione continua sulle materie che vengono
discusse in seno alla Commissione paritetica.
Però porre dei vincoli ai rappresentanti del Consiglio in seno
alla Commissione paritetica e quindi alla Commissione paritetica
stessa di rendere conto alla I Commissione, o di avere dei mandati
dalla I Commissione per andare ad una trattativa, che è già di per
sé difficile e complessa su materie che la riguardano, riteniamo
che sia un vincolo che è preferibile non mettere.
Immaginate solo cosa vorrebbe dire se la commissione si
arrogasse il diritto di dare qualche mandato ai rappresentanti del
Consiglio di andare a fare delle trattative; là dove le trattative
non riuscissero, dovrebbero ritornare alla commissione e quindi
mettere in moto un meccanismo che renderebbe solo più complicato il
procedimento che è già di per sé, ripeto, abbastanza
complicato!
Per questo motivo non condividiamo l'ordine del giorno.
Président
La parole au Conseiller Curtaz.
Curtaz (PVA-cU)
Tutti e tre i componenti del nostro gruppo
hanno sottoscritto questo ordine del giorno, che ovviamente
condividiamo, da qui il nostro voto favorevole.
Dico la verità, l'atteggiamento assunto dalla maggioranza in
occasione di questo ordine del giorno non mi sorprende, ma in un
certo senso mi amareggia, perché non posso non rilevare una
contraddizione nelle parole del Consigliere Fiou che credo abbia
parlato a nome della maggioranza.
Egli dice di condividere l'ispirazione dell'ordine del giorno,
ma poi si accontenta e chiede che i consiglieri si accontentino di
chiedere informazioni. Mamma mia, mamma mia, siamo proprio raso
terra!
Lo sapevamo già, ma fa impressione sentirsi dire da un collega
che possiamo chiedere informazioni ai commissari. È vero, tra
l'altro proprio su mia iniziativa ricordo che era stato chiesto
alla I Commissione di audire i commissari, il Presidente Piccolo ci
è riuscito a convocarne due su tre, ma dopo due o tre mesi ed è
stata dura!
Quindi è vero che possiamo chiedere informazioni, possiamo
averle forse dopo due o tre mesi, possiamo chiederle al Presidente
della Giunta che ce le darebbe in maniera più sollecita, ne sono
certo, però queste affermazioni denotano proprio una mentalità di
carattere rinunciatario, in cui nuovamente quella che una volta si
chiamava "centralità del Consiglio" - e adesso non immagino una
parola più fuori luogo - viene sempre meno. E ancora con la
preannunciata astensione vincente su questo ordine del giorno da
parte della maggioranza, si sottolinea ancora la totale marginalità
di questo Consiglio!
Si è persa un'altra piccola occasione, per carità ce ne sono
state altre molto più importanti, ce ne saranno altre ancora di
maggior significato e spessore, per dare un piccolo segnale di
inversione di tendenza, anche perché l'impegno dell'ordine del
giorno non era quello di istituzionalizzare un incontro preventivo
fra i membri della Commissione paritetica e i membri di nomina
regionale e la I Commissione, ma era quello di attivare questi
incontri preventivi per poter esaminare e valutare le ipotesi,
quindi senza vincoli di mandato. Era una formulazione volutamente
molto generica, molto morbida, molto ampia, forse eccessivamente,
per cercare di ottenerne la condivisione più generalizzata da parte
del Consiglio.
Noi voteremo ovviamente questo ordine del giorno che abbiamo
sottoscritto e rinnoviamo la nostra amarezza per l'ennesima piccola
occasione mancata.
Président
La parole au Conseiller Frassy.
Frassy (FI)
Siamo veramente sorpresi e dispiaciuti, ma
dispiaciuti non tanto e non soltanto per l'ordine del giorno,
dispiaciuti soprattutto per il collega Fiou, dispiaciuti
soprattutto per i Consiglieri del gruppo dei DS.
C'è una vecchia legge della politica che veniva praticata nei
partiti della Prima Repubblica e di cui l'Union Valdôtaine è stata
sicuramente una degli eredi e dei più fieri realizzatori, ed era
quella che il dissenso lo impediva, come? Facendo sostenere la tesi
da chi non la condivideva.
L'intervento del collega Fiou, abbia la bontà, collega Fiou, di
perdonarmi questa riflessione, è stata la dimostrazione semmai ce
ne fosse bisogno di come l'Union Valdôtaine persegua questa vecchia
legge della politica, e perciò il collega Fiou ha dovuto dire che i
principi li condivideva, ma che le conclusioni gli parevano essere
esageratamente cogenti. Io penso che di cogente in questo ordine
del giorno non ci sia nulla, se non la rivendicazione di un
principio, uno: che i consiglieri possano contare qualcosa!
Ma contare non per imporre il loro punto di vista politico,
anche perché le leggi della democrazia ci dicono che sono i numeri,
al di là dei contenuti delle idee, ad avere la prevalenza nel
confronto politico.
Noi domandavamo semplicemente di poter esaminare e valutare. Ora
io vorrei capire in questa richiesta come si possa affermare che si
vanno a porre dei vincoli, che si crea l'obbligo di rendere conto
da parte dei commissari di nomina regionale, e come, di
conseguenza, ci sia sempre la vecchia possibilità di alzare il
telefono e di informarsi.
È vero che questa procedura probabilmente è la procedura con la
quale molti colleghi di maggioranza espletano il loro mandato
consiliare, tant'è che non mi sembra di ricordare una sola
interpellanza, una sola interrogazione da parte dei colleghi di
maggioranza.
Sicuramente non perché i colleghi di maggioranza non
intervengano sugli argomenti, ma perché intervengono con altri
canali, con altri strumenti, la telefonata, la chiacchierata, e
sono strumenti che fanno parte di un modo di far politica, un modo
però meno lineare, meno solare, un modo un po' più "carbonaro" di
intendere la politica.
Noi rivendichiamo alla politica le sedi della politica, e queste
sedi sono il Consiglio regionale e le commissioni!
Ora il fatto di sentirsi in imbarazzo perché un ordine del
giorno chiede ai componenti della Commissione paritetica, nominati
dal Consiglio regionale, di incontrare di tanto in tanto, e non per
cortesia, ma in una maniera un po' diversa, il Consiglio regionale
che li ha nominati per sapere cosa fanno, per sapere quali sono i
problemi che hanno nel rappresentare gli interessi politici di
questa regione, mi sembra un atto doveroso di partecipazione alla
vita politica di questa regione.
Lo dicevo prima e lo ribadisco, è incredibile come i meccanismi
statutari di questa regione a statuto speciale siano così perversi
da estraniare l'assemblea legislativa dalle norme, che servono
all'assemblea legislativa stessa per poter operare. Le regioni a
statuto ordinario hanno potestà statutaria, la Regione Valle
d'Aosta a statuto speciale non ha potestà statutaria, perché tutti
sappiamo che lo Statuto è modificato con legge costituzionale e
dunque dal Parlamento.
Le norme di attuazione, che sono quelle norme che consentono
attraverso l'applicazione dei principi contenuti nello Statuto al
Consiglio regionale, all'Amministrazione regionale di poter
legiferare con le sue competenze, nella pienezza delle competenze
statutarie, queste norme di attuazione passano sopra il Consiglio
regionale, scavalcano il Consiglio regionale.
Allora, ha senso che questo Consiglio regionale si trovi ad
approvare provvedimenti come il contributo per le divise alla banda
musicale di Issime per 5,5 milioni e deleghi con 4 articoli e mezzo
alla Giunta regionale la capacità di impegnare, non si sa bene
come, 800 miliardi per l'ENEL, e si trovi di fronte ad una
procedura bloccata che conferisce potestà in materie importanti:
l'università oggi, gli uffici del lavoro domani e così via? Ma non
vi sentite, colleghi della maggioranza, un po' come statue di sale
in questo Consiglio regionale? Non vi sentite espropriati della
vostra dignità personale prima ancora che politica?
Questo ordine del giorno vuole essere aperto, ci sono degli
emendamenti, ci sono delle proposte? Discutiamole, confrontiamole,
ma è questa l'aula! Non, collega Fiou, la riunione dei Capigruppo
di maggioranza, perché se il collega Fiou ha chiesto la sospensione
del Consiglio e ha chiesto una riunione di maggioranza, siamo
onesti, collega Fiou, l'ha chiesta perché in quest'ordine del
giorno intravedeva una tematica sulla quale era opportuno arrivare
a modificare i percorsi fin qui seguiti!
Allora siamo aperti al confronto, ma su delle proposte che siano
praticabili. E invece si è avuta la sospensione, il rientro in aula
e con il "capo cosparso di cenere", direbbe qualcuno,
l'affermazione che i principi sono validi ma l'impegno è eccessivo,
l'impegno creerebbe sicuramente delle difficoltà procedurali.
È questa una mancanza, oggi qualcuno negli interventi della
mattina, ma anche del pomeriggio, ha fatto riferimento ad un'onestà
intellettuale, ecco è questa una mancanza di onestà nell'affrontare
le problematiche! Le problematiche possono essere affrontate da
punti di vista differenti, ma devono essere affrontate a viso
aperta, in maniera corretta! Invece molte volte abbiamo la
sensazione che prevalgano ragionamenti e principi che vanno al di
là della realtà dei fatti, che prevalgano, si diceva una volta, le
"logiche di partito" e le "logiche di schieramento".
Cosa andavamo a chiedere in questo ordine del giorno? Andavamo a
chiedere di poter incidere con delle modifiche, che non possono
altrimenti essere esposte da parte dei colleghi consiglieri.
Di cos'è che ha paura la Giunta, la maggioranza? Ha paura del
confronto? È questo che chiediamo: la possibilità di confrontarci
con quanti rappresentano l'Amministrazione tutta in Commissione
paritetica, di dare delle indicazioni, di confrontarci maggioranza
e minoranza, e poi la logica, ripeto, dei numeri farà il suo
corso!
Oggi questo semplice ed elementare passaggio di democrazia ci
viene negato. Ne prendiamo per l'ennesima volta atto, però
riteniamo che negare questo passaggio di democrazia non
motivandolo, se non in maniera pretestuosa, perché l'intervento del
collega Fiou è un intervento non serio, non serio nei contenuti,
perché sono convinto, pur non avendo doti telepatiche, che il
pensiero del collega Fiou è in distonia rispetto alle parole che
egli ha dovuto esprimere in aula a nome della maggioranza, di
conseguenza ne prendiamo atto!
Chiederemo al Presidente del Consiglio, in quanto garante dei
lavori del Consiglio e dei diritti dei Consiglieri, che individui
delle procedure di consultazione telefonica, informatica,
settimanale affinché la I Commissione possa avere cognizione di ciò
che accade in Commissione paritetica e di ciò che fanno, o di ciò
che non fanno, i componenti nominati da questo Consiglio regionale.
Non ci rimane che affidarci ai vari "call center" o similia, magra
consolazione; per fortuna che la tecnologia in questo campo fa
passi da gigante!
Président
La parole au Conseiller Marguerettaz.
Marguerettaz (Aut)
Credo che la prima preoccupazione che
non dovrebbe esserci è quella che una procedura qualsiasi, quale è
quella che viene suggerita da questo ordine del giorno, possa
rallentare i lavori della Commissione paritetica. Abbiamo detto a
più riprese in questo dibattito che la commissione è bloccata,
quindi non è che instaurando una procedura diversa dalla presente
si impedisca alla Commissione paritetica di lavorare.
E allora se questa è l'unica motivazione a sostegno del non voto
di questo ordine del giorno, mi sembra veramente una debole
motivazione!
Credo che, invece, al di là di una riflessione che oggi, come
spesso purtroppo succede, viene fatta magari in maniera affrettata,
perché - si dice - i "rompiscatole della minoranza" presentano
degli ordini del giorno che tendenzialmente non dobbiamo votare, al
di là di una riflessione affrettata, questa materia mi auguro che
in qualche modo venga ripresa, perché è una materia oltremodo
importante, come ho già avuto modo di dire nel precedente
intervento.
C'è un'anomalia dentro tutto questo, ce n'è più di una, ma ce
n'è una in particolare. Dicevo nell'intervento precedente come è
vero che il Consiglio regionale ha comunque la potestà attraverso
gli atti quali le risoluzioni di dare degli indirizzi su
determinate materie ai propri rappresentanti in seno alla
Commissione paritetica; ma al di là di questo, che rimane come un
dato oggettivamente vero, c'è un'altra necessità di cui il
Consiglio, per poter fare l'atto di indirizzo, deve disporre. E
qual è questa necessità? È quella di conoscere le cose.
Non credo di essere io il solo, anzi mi era parso di cogliere
che i membri della I Commissione, anche se io ero stato casualmente
presente a quell'incontro, seguissero con estrema attenzione le
cose dette dai rappresentanti di parte regionale nella Commissione
paritetica, apprendendo proprio in quella fase tante cose di cui io
certamente non ero a conoscenza, ma credo neanche i colleghi; ad
esempio quelle procedure distorte di cui parlavamo poc'anzi, o lo
stato di avanzamento dei lavori - se posso dire così - per ogni
singolo provvedimento.
Il paradosso credo che stia qui; mi rileggevo l'articolo 48bis
dello Statuto che è anche richiamato nell'ordine del giorno, e cosa
prevede? Prevede una formulazione abbastanza ambigua, allo stato
dei fatti, della nomina dei rappresentanti, perché i sei componenti
la Commissione paritetica sono di nomina tre del Governo nazionale
e tre del Consiglio regionale della Valle d'Aosta, e in effetti noi
stessi li abbiamo nominati!
Faccio una riflessione ad alta voce, a prescindere o meno da
questa idea che poi è il contenuto dell'ordine del giorno; ma il
Consiglio regionale della Valle d'Aosta nomina i tre suoi
rappresentanti in seno alla Commissione paritetica, e poi? Io credo
che a parte l'ex collega Bavastro, gran parte di questo Consiglio
manco si ricordasse chi erano gli altri due membri della
Commissione paritetica; questo mi sembra un dato indicativo di uno
scollamento incredibile fra questa Assise e queste tre persone!
Cosa succede dopo che il Consiglio regionale della Valle d'Aosta
ha nominato i suoi tre rappresentanti, cioè coloro che
rappresentano chi li ha nominati, cioè il Consiglio regionale della
Valle d'Aosta?
Non succede nulla, nel senso che questi tre rappresentanti
continuano ad avere rapporti con la Giunta, forse sovente con il
Capo Gabinetto della Giunta, ma non hanno più rapporti con questo
Consiglio; evidentemente manca anche solo quello che diceva il
collega Fiou, manca sovente anche il semplice scambio di
informazioni! E quindi diventa difficile per i consiglieri
esprimersi sugli atti che poi vengono sottoposti al parere sulle
norme di attuazione.
Noi abbiamo votato quella sui finanziamenti sull'università per
poter avere la disponibilità degli immobili e voteremo anche quella
successiva, ma su determinate tematiche come quella dell'università
mi chiedo se non si poteva ottenere di più. Il consigliere comunque
fa un atto di fiducia ai rappresentanti che ha votato, dicendo che
certamente questi hanno operato bene, hanno ottenuto il massimo che
potevano ottenere e pertanto esprime un parere favorevole.
Ripeto, sono delle valutazioni che ogni singolo consigliere fa
sul "nulla di fatto", perché, come ripeto, manca questo trait
d'union fra i rappresentanti del Consiglio regionale e,
paradossalmente, il Consiglio stesso! Non sto entrando nel
contenuto dell'ordine del giorno, non so se la procedura suggerita
dai colleghi dell'Ulivo e di Forza Italia sia la procedura
corretta, più intelligente, più efficace, ma senz'altro rappresenta
un tentativo di andare a modificare questa situazione che almeno
sull'analisi della situazione spero tutto il Consiglio converrà che
non vada bene.
Questo me lo auguro, poi la maggioranza dirà che la soluzione
prospettata da Forza Italia e dall'Ulivo non è la più funzionale
perché può essere d'intralcio, diceva prima Fiou; però sarebbe
interessante sapere dai colleghi della maggioranza se la parte di
analisi della questione, almeno questa, viene condivisa. Cioè le
problematiche che sto buttando sul tavolo della discussione hanno
un qualche significato, oppure no?
Se ce l'hanno, astenetevi, votate contro questo ordine del
giorno, ma al più presto riprendiamo insieme l'argomento o
riprendetelo per conto vostro, però riprendete la questione! Se
invece non hanno motivazioni, se per voi le cose come stanno oggi
vanno bene, evidentemente ancora una volta vi fate carico di una
responsabilità che ritengo essere notevole soprattutto perché viene
assunta dal Consiglio contro sé stesso!
È con queste considerazioni, seppure con la riserva, ripeto,
sulla bontà dell'idea trovata, ma proprio per le motivazioni che
stanno a monte della presentazione di questo ordine del giorno, che
lo voteremo.
Président
Je soumets au vote l'ordre du jour présenté par
le Conseiller Frassy:
Conseillers présents: 29
Votants: 9
Pour: 8
Contre: 1
Abstentions: 20 (Agnesod, Bionaz, Borre, Charles Teresa,
Cottino, Cuc, Ferraris, Fiou, Lavoyer, Louvin, Nicco, Ottoz,
Pastoret, Perrin, Perron, Piccolo, Praduroux, Vallet, Vicquéry,
Viérin D.)
Le Conseil n'approuve pas.
Je soumets au vote sur le schéma de décret législatif:
Conseillers présents: 28
Votants: 26
Pour: 26
Abstentions: 2 (Frassy, Tibaldi)
Le Conseil approuve.
