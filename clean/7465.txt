Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1968 del 7 maggio 1986 - Resoconto
OGGETTO N. 1968/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Le comunicazioni del Presidente del Consiglio
inquadrano l'attività dal 16 aprile 1986 in poi:
Disegni di legge presentati:
D.L. n. 279, presentato dalla Giunta regionale in data 18 aprile
1986, concernente: "Norme sullo stato giuridico e sul trattamento
economico del personale della Regione. Recepimento dell'accordo
contrattuale per il triennio 1985/1987" (già iscritto all'ordine
del giorno)
D.L. n. 280, presentato dalla Giunta regionale in data 18 aprile
1986, concernente: "Rifinanziamento per l'anno 1986 della legge
regionale 24 agosto 1982, n. 43 concernente l'adesione della
Regione al Consorzio garanzia fidi fra gli agricoltori della Valle
d'Aosta" (I e III Commissione)
D.L. n. 281, presentato dalla Giunta regionale in data 24 aprile
1986, concernente: "Interventi finanziari per la creazione di un
patrimonio comunale immobiliare" (I Commissione)
D.L. n. 282, presentato dalla Giunta regionale in data 24 aprile
1986, concernente: "Ulteriore finanziamento, limitatamente all'anno
1986, della spesa per l'applicazione della legge regionale 15
dicembre 1982, n. 93, recante norme in materia di promozione di
servizi a favore delle persone anziane ed inabili" (I e IV
Commissione)
D.L. n. 283, presentato dalla Giunta regionale in data 24 aprile
1986, concernente: "Contributo straordinario al Comune di Aosta per
l'esecuzione di studi diretti al recupero urbanistico-edilizio
della città di Aosta" (I e II Commissione)
D.L. n. 284, presentato dalla Giunta regionale in data 28 aprile
1986, concernente: "Modificazioni ed integrazioni alla legge
regionale 9 gennaio 1986, n. 4 recante interventi a sostegno
dell'occupazione ed a favore dei lavoratori in cassa integrazione
guadagni" (già iscritto all'ordine del giorno)
D.L. n. 285, presentato dalla Giunta regionale in data 2 maggio
1986 concernente: "Approvazione del rendiconto generale della
Regione per l'esercizio finanziario 1985" (I Commissione)
Disegni di legge vistati:
D.L. n. 261, concernente: "Trasferimenti finanziari della
Regione ai Comuni della Valle d'Aosta a garanzia di un adeguato
livello di spesa corrente pro capite, per l'esercizio delle
funzioni di competenza"
D.L. n. 257, concernente: "Ulteriore rivalutazione del
trattamento integrativo di quiescenza di cui alla legge regionale 2
febbraio 1968, n. 1"
D.L. n. 268, concernente: "Interventi per il recupero e la
valorizzazione dei sentieri di montagna in funzione dello sviluppo
del turismo escursionistico"
D.L. n. 269, concernente: "Concessione di contributi per la
manutenzione e la gestione di piste per lo sci di fondo"
D.L. n. 266, concernente: "Sanzioni nei confronti di
contravventori alle disposizioni relative alla zooprofilassi"
D.L. n. 267, concernente: "Norme transitorie per la composizione
delle Commissioni di prima istanza per l'accertamento della
invalidità civile di cui all'art. 29 della legge regionale 25
agosto 1982, n. 70"
D.L. n. 270, concernente: "Modificazione alle vigenti norme
sull'ordinamento dei servizi regionali e sullo stato giuridico ed
economico del personale della Regione"
Disegni di legge non vistati:
D.L. n. 262, concernente: "Disciplina delle attività di volo
alpino ai fini della tutela ambientale"
Deliberazioni vistate: n. 6
Deliberazioni non vistate: -
Riunioni di Commissioni:
Ufficio di Presidenza: 1
I Commissione: 2
II Commissione: 1
III Commissione: 1
IV Commissione: 1
I - II e III Commissione in riunione congiunta: 1
I Commissione allargata ai Capigruppo per questioni concernenti
la Casa da gioco: 1
II Commissione allargata ai Capigruppo per i problemi del Parco
Nazionale del Gran Paradiso: 1
L'Europa intera ha vissuto, in questi ultimi giorni, ore
drammatiche a seguito del grave incidente che ha investito una
centrale nucleare sovietica dislocata in Ucraina, con la
conseguente fuoriuscita di una nube radioattiva che si è estesa su
gran parte dell'Europa, provocando gravi disagi e profonda
apprensione nell'opinione pubblica.
Tutto quanto è successo è stato abbondantemente riferito dagli
organi di informazione, per cui non ritengo necessario soffermarmi
sulla dinamica dei fatti che tutti conosciamo, sulle misure di
carattere precauzionale che sono state adottare dalle autorità
governative italiane.
Una breve considerazione però ritengo debba essere fatta sul
comportamento tenuto dalle autorità dell'Unione sovietica che, dopo
aver cercato di minimizzare l'entità dell'incidente, si sono
distinte per la reticenza nel fornire una adeguata informazione su
quanto avvenuto e sulle eventuali conseguenze di questa esplosione
sulla salute non soltanto dei cittadini di quel Paese, ma
dell'Europa tutta.
È una brutta pagina.
Molto è stato detto e scritto sul comportamento dell'U.R.S.S. in
questa grave circostanza: dei tanti commenti apparsi sulla stampa
nazionale ed internazionale, mi pare che il più incisivo sia quello
dell'autorevole "ECONOMIST" che tra l'altro ha scritto:
"La Russia gestisce la sua tecnologia come gestisce la sua
società: con segretezza, burocraticamente, senza minima
flessibilità".
Penso di interpretare i sentimenti di questo consesso
nell'esprimere l'auspicio che simili eventi non abbiano più a
verificarsi e che questa brutta pagina della civiltà moderna possa
essere voltata rapidamente.
Il Signor Eraldo MANGANONE, sospeso dall'incarico di Commissario
presso la Casa da gioco di Saint-Vincent, ha fatto pervenire a
questa Presidenza una nota nella quale, partendo dalla
constatazione "che la prima sezione della Corte dei Conti non ha
convalidato il sequestro disposto, a suo tempo emesso nei suoi
confronti, propone istanza, senza rinuncia ai propri diritti ed
interessi e alla azione intrapresa a tutela degli stessi, di essere
riammesso in servizio.
Comunico altresì che l'Assessore al le finanze, ha fatto
pervenire a questa Presidenza il bilancio della Società SITRASB al
31.12.1985.
PRESIDENTE:
Qualche Consigliere intende prendere la
parola sulle comunicazioni del Presidente del Consiglio?
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Ringrazio personalmente il
Presidente del Consiglio per aver avuto la sensibilità di citare la
situazione verificatasi in Unione Sovietica. Di fronte
all'incredibile reticenza di quella Nazione, che va sbandierando di
essere democratica, non si può tacere e non si può non sottolineare
che cosa è successo in Italia. Se la stessa cosa fosse accaduta
negli Stati Uniti d'America, certamente avremmo assistito a
continue manifestazioni, davanti all'ambasciata americana ed in
tutte le città d'Italia, da parte dei cosiddetti "Verdi" e dei
cosiddetti "Gruppi di sinistra". Questo non si è verificato perché
si è trattato dell'Unione Sovietica, e cioè di un Paese che è
riuscito a non far conoscere neppure al proprio interno quello che
era successo e che pure aveva creato difficoltà non solo in Europa
ma anche in tutto il resto del mondo. Si tratta certamente di un
fatto grave, per il quale si può esprimere la nostra solidarietà al
popolo russo che è rimasto vittima dell'arroganza e della chiusura
dei suoi governanti. Nel manifestare il mio pensiero, esprimo anche
il mio dolore che è rivolto esclusivamente alla popolazione
russa.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Le ultime considerazioni del
Consigliere Baldassarre, sulle comunicazioni del Presidente del
Consiglio, dimostrano come non si possano affrontare problemi
complessi con delle battute. Io credo che i fatti verificatisi a
Chernobyl pongano dei problemi molto gravi all'intera umanità.
Alcuni giorni fa Primo Levi, in un articolo su "La Stampa", diceva
che si tratta di una peste senza frontiere.
L'esplosione e l'incidente avvenuti nella centrale di Chernobyl,
indubbiamente, devono portare ad una riconsiderazione in tutti i
Paesi, dell'est e dell'ovest, del sistema delle informazioni
sull'energia nucleare. Io credo che, come d'altronde il nostro
Partito ha fatto in maniera esplicita fin dall'inizio, vada
condannata senza mezze misure la reticenza del Governo sovietico.
Indubbiamente questo sistema in cui le informazioni vengono
continuamente filtrate ha dimostrato di essere molto complesso e
lento nell'offrire informazioni che potevano essere utili anche ad
altri Paesi, prima di tutto ai Paesi nordici e poi ad altri, come
il nostro.
C'è da dire che, forse, l'assimilazione di questi sistemi ad una
sorta di immutabilità negli orientamenti del Governo sovietico è
piuttosto precipitosa. Io credo che nel sistema sovietico ci sia
una certa inerzia che, probabilmente, neppure gli attuali
dirigenti, che pure hanno intenzione di modificare qualcosa, siano
riusciti a smuovere. La conferenza stampa tenuta in questi giorni
non va misurata con il metro tipicamente occidentale, ma va
misurata anche all'interno di un'analisi complessiva di quello che
avviene in quel Paese e, quindi, io credo che si debba condannare
la reticenza, ma credo anche che non si possa dire che nulla muterà
mai, perché penso che in quel sistema possa anche modificarsi
qualcosa nel tempo se, invece di un allontanamento pregiudiziale,
si cercherà un colloquio od un confronto sui problemi che
interessano tutti.
D'altro canto, se la reticenza, il silenzio e la mancanza di
informazioni, segnalati in questi giorni nell'Unione Sovietica,
sono da condannare, io penso che non si possa lasciar passare senza
alcuna osservazione anche il tentativo fatto da parte degli Stati
Uniti d'America di moltiplicare e di speculare sull'incidente di
Chernobyl, con l'evidente scopo di far dimenticare recenti fatti
come quelli verificatisi con il bombardamento in Libia. Se l'Unione
Sovietica ha taciuto, mettendo con ciò in pericolo forse anche
altri Paesi, gli Stati Uniti d'America hanno certamente esagerato,
come scriveva anche la Repubblica di ieri, parlando di migliaia di
morti e cercando di creare una psicosi generalizzata che sfuggiva
al confronto sui dati tecnici e scientifici.
La vicenda di Chernobyl è indubbiamente molto grave e deve far
meditare, così come deve far meditare ogni esplosione ed ogni
esperimento nucleare, perché non è che gli esperimenti nucleari non
producano radioattività, siano essi americani nel Nevada o francesi
vicino alla Nuova Zelanda. Credo, quindi, che si debba riflettere
molto su un sistema di controllo internazionale che misuri la
radioattività in modo scientifico e che permetta controlli
incrociati in tutti i Paesi, affinché si possa parlare di fatti,
senza subire le impressioni delle opposte propagande. In questo
senso io credo che anche il sistema informativo italiano abbia
presentato in queste settimane non pochi difetti. Fin dai primi
giorni si è tenuto un atteggiamento molto discutibile. All'inizio
si è sottovalutato il fenomeno, dicendo che comunque la nube
radioattiva era diretta verso il nord e che quindi il nostro Paese
poteva considerarsi al sicuro dalle correnti atmosferiche
contaminate. Poi la popolazione è stata sommersa da indicazioni
contraddittorie, che citavano cifre, ma senza che queste fossero
mai riferite a scale precise e a questo proposito vorrei spiegare
meglio questo concetto.
Fino a due giorni fa non è stato dato nessun dato preciso sui
livelli di radioattività presenti nell'aria, nelle verdure e nel
latte. Le prime cifre sono state date soltanto alcuni giorni fa dal
Ministro per la Protezione Civile. La televisione continuava a
indicare dei numeri di questo tipo: "La radioattività è aumentata
di 2 volte, di 3 volte o magari anche di 50 volte", senza mai
citare, però, quali erano i livelli di effettivo pericolo, di
misure prudenziali oppure di misure necessarie.
Verificando i dati che sono stati pubblicati, possiamo vedere
come questi in Italia siano cambiati 100 volte nell'arco di pochi
giorni e come se, parlare soltanto di raddoppio della radioattività
non avesse assolutamente alcun senso, perché le cifre possono
oscillare migliaia di volte senza ancora dare indicazioni precise.
Nel nord ieri la radioattività presente nell'aria era di 0,003 nano
Curie al metro cubo, la soglia di misure prudenziali è di 3,5 nano
Curie per metro cubo, mentre la soglia per le misure di emergenza è
di 35 nano Curie per metro cubo. Ciò significa che, tra il livello
registrato ieri e quello in cui dovrebbero assumersi le prime
misure prudenziali c'è una differenza di 100 volte; rispetto invece
alle misure assunte dalla Protezione Civile c'è una differenza di
1.000 volte. Parlare di raddoppio, di 10 volte o di 30 volte, senza
avere una scala alla quale fare riferimento, non ha assolutamente
alcun senso.
Credo quindi che si possa dire che l'informazione in Italia non
è stata certamente reticente, ma è stata molto confusa ed in alcuni
casi ha creato forse degli allarmismi eccessivi, mentre in altri ha
dato adito a delle sottovalutazioni, perché le misure assunte per
le verdure e per il latte, se fossero state commisurate a dati
scientifici un poco più precisi, potevano essere spiegate molto più
chiaramente.
Quali considerazioni si possono trarre da questa situazione? Noi
crediamo che l'incidente di Chernobyl, verificatosi in una centrale
che ha determinate caratteristiche tecniche, debba portare ad un
ripensamento della questione della sicurezza nelle centrali
nucleari italiane. Si è detto che dopo l'incidente verificatosi in
America a Three Mile Island, negli impianti di tutto il mondo sono
state introdotte alcune misure che prima non erano ritenute
necessarie. Con l'incidente verificatosi in Unione Sovietica,
probabilmente, possono essere effettuate nuove considerazioni dal
punto di vista tecnico e possono essere introdotte nuove misure di
sicurezza.
D'altronde i dati misurati in queste settimane, in occasione di
questo tragico evento, possono permettere a tutti i Paesi di fare
alcune considerazioni sui sistemi di rilevamento della
radioattività che sono stati messi a dura prova da questo
incidente. Pensiamo perciò che in Italia, nel giro di pochi mesi,
dopo una pausa di riflessione, si debba fare il punto per
verificare qual'è il fabbisogno energetico del Paese, quali sono le
fonti di energia possibili e se e quante centrali nucleari possono
essere ritenute ancora indispensabili e come devono essere
costruite e soprattutto come devono essere controllate.
A proposito di controlli credo che anche la nostra Regione non
si sia particolarmente distinta. In televisione ho potuto osservare
le apparecchiature a disposizione dei Vigili del Fuoco e devo dire
che mi hanno impressionato per il loro aspetto fin troppo
elementare. D'altronde anche un tecnico, intervistato dalla sede
RAI della nostra Regione, ha affermato che, con quegli strumenti,
si possono rilevare solo grandi scarti di radioattività e che
quindi le variazioni di radioattività riscontrabili nei giorni
scorsi non erano assolutamente rilevabili.
Ora, mi pare, e chiedo in questo senso alla Giunta e
all'Assessore alla Sanità ed Assistenza Sociale, se, al di là dei
controlli fatti dai Vigili del Fuoco che hanno compiti
istituzionali di un certo tipo, anche l'Unità Sanitaria della Valle
d'Aosta avrebbe dovuto fare qualcosa. Io non so esattamente quali
siano gli strumenti a disposizione dell'U.S.L. e chiedo quali
misurazioni e quali strumenti sia in grado di mettere in funzione
la nostra U.S.L. a questo fine. Credo che la questione non sia di
poco conto, perché, se è vero che in Italia, a distanza di giorni e
a migliaia di chilometri di distanza, abbiamo avuto effetti per un
incidente che si è verificato a Kiev, io mi chiedo di quali
strumenti di misurazione e di quali piani di intervento disponga la
Regione Valle d'Aosta per eventuali incidenti che potrebbero
verificarsi a Kreis Malville, da dove inizia il Superphoenix e a
Trino Vercellese che si trova a poche centinaia di chilometri dalla
nostra Regione.
Come Regione, siamo in grado oggi di misurare e di verificare
quotidianamente i livelli di radioattività? Siamo in grado di dare
indicazioni alla popolazione valdostana? Credo che dovranno pur
essere affrontati questi interrogativi e ad essi bisognerà cercare
di dare una risposta. Ho sentito che il Presidente della Giunta
intende presentare in questo senso un ordine del giorno. Noi
avevamo intenzione di presentarne uno nostro, ma cercheremo di
vedere quali indicazioni di carattere più preciso si darà il
Consiglio Regionale in relazione a compiti che lo interessano così
direttamente.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.)
: Il grave incidente che si è
verificato nella centrale di Chernobyl in Russia, ha creato dei
danni che per ora sono incalcolabili e, se mi consentite
l'espressione, questo incidente ha fatto nascere un nuovo tipo di
coscienza nell'opinione pubblica sui rischi che l'utilizzo
dell'energia atomica e nucleare può provocare all'umanità anche in
tempo di pace.
Noi sappiamo e siamo coscienti che il pericolo mortale delle
radiazioni atomiche può sopraggiungere in qualunque momento ed in
qualsiasi luogo. Non mi sembra però il caso di continuare oggi la
discussione che è stata sollevata dai mass media sulle evidenti
responsabilità dei sovietici, soprattutto per la grave
disinformazione, anche se mi sembra di poter concordare con quanto
evidenziato dal Consigliere Mafrica e cioè che, forse, con il nuovo
corso che fa capo a Gorbaciov e con il significato da attribuire
alla recente conferenza stampa, è possibile che qualcosa stia
cambiando anche in Unione Sovietica. Non mi sembra neanche il caso
di sollevare una discussione sulla maggiore sicurezza delle
centrali nucleari che sono presenti nel sistema occidentale.
Mi sembra invece opportuno fare alcune considerazioni di fondo.
Innanzitutto il nostro Paese si è trovato completamente impreparato
di fronte a questo avvenimento ed ha reagito con un certo
disorientamento. La reazione del Governo italiano, che io non
intendo criticare, è stata contraddittoria e a questo proposito
basta ricordare i contrasti che ci sono stati tra l'On.
Zamberletti, ministro della Protezione Civile, e l'On. Degan,
ministro della Sanità. Per capire il disorientamento generale, è
sufficiente considerare il dibattito ed i contrasti che ci sono
stati tra i vari personaggi del mondo culturale e del mondo
scientifico. Valgano ad esempio alcune dichiarazioni che ho ripreso
da un articolo pubblicato su La Repubblica. Umberto Veronesi,
direttore dell'Istituto dei tumori di Milano, parla addirittura di
"Congiura del silenzio: perché non si sono diffusi tempestivamente
i dati raccolti dalle 1500 stazioni di rilevamento radioattivo che
ricoprono il territorio nazionale". Guido Dominici, responsabile
del controllo ambientale e delle radioprotezioni, che, dal 29
aprile, per conto dell'EURATOM, coordina lo stato di emergenza,
dice: "La Protezione Civile ci ha vietato di dare le informazioni.
Possiamo dire solo che la nube radioattiva è stata percepita dai
nostri strumenti alle 6 dell'alba del 30 aprile".
Poiché ero a casa, ho voluto seguire un dibattito che si è
svolto alla televisione ed ho notato alcune contraddizioni emerse
nelle dichiarazioni di alcuni partecipanti. Il prof. Mattioli
dichiarava addirittura: "Non esiste una soglia al di sotto della
quale non c'è rischio. La comunità scientifica non può contraddire
queste affermazioni".
Dico queste cose per evidenziare il fatto che si è avvertito nel
nostro Paese un certo senso di disorientamento e quindi bisognerà
fare in modo che in futuro non soltanto l'Italia, ma anche la Valle
d'Aosta, sappiano reagire con energia.
Non voglio sollevare dei falsi allarmi, ma credo che anche la
Valle d'Aosta abbia il diritto di esprimere la propria opinione sul
problema dell'energia atomica e dell'energia nucleare e questo, non
solo perché noi facciamo parte del pianeta terra, ma soprattutto
perché, e questo deve essere ben evidenziato, noi siamo
"accerchiati" dalle centrali nucleari. Basta esaminare un piccolo
schema pubblicato da La Stampa per rendersi conto che ci troviamo
di fronte ad un panorama allucinante: l'Europa, l'Italia e la Valle
d'Aosta vivono su di una polveriera. In Europa, infatti, esistono
più di 100 centrali nucleari.
Intorno alla Valle d'Aosta, a meno di 400 chilometri di
distanza, abbiamo la bellezza di 14 centrali nucleari: 6 in
Francia, 6 in Svizzera e 2 in Italia. Di queste due ultime quella
di Trino Vercellese è molto vicina a noi.
La domanda che a questo punto sorge spontanea è quella che ha
fatto anche il Consigliere Mafrica, il quale si è chiesto: "Se
questo incidente si fosse verificato in una centrale vicina a noi,
a Grenoble o a Trino Vercellese, che cosa sarebbe successo? Che
cosa avremmo fatto noi? Quali piani di emergenza sarebbero entrati
in funzione a livello nazionale e a livello regionale?" Per
sdrammatizzare, faccio l'esempio di una situazione di pericolo del
tutto ipotetica al confine con la Svizzera, dove io abito. Se in
quella situazione io volessi telefonare all'Assessore Ugo Voyat,
che in questo momento sta leggendo il giornale, che cosa mi
potrebbe rispondere? Si tratta, di interrogativi piuttosto
importanti, ai quali noi dobbiamo dare una risposta precisa.
(...INTERRUZIONE...)
È vero, intorno a questi argomenti, alcuni danno una risposta
molto semplice: "Non si deve utilizzare l'energia atomica e
l'energia nucleare, né per scopi bellici e neppure per scopi
pacifici." È una scelta di tipo non nucleare.
Io devo dire che, sul piano tipicamente personale, concordo con
la scelta effettuata da queste persone, però mi devo ugualmente
rendere conto del fatto che l'umanità, probabilmente, dovrà fare i
conti con l'energia nucleare e dovrà cercare di convivere con essa.
Se questa è la triste realtà, occorre assumere delle precauzioni
per avere la massima sicurezza sul funzionamento di queste centrali
ed inoltre, cosa che mi sembra molto importante, si deve lavorare
perché a livello nazionale e regionale vi sia un piano di emergenza
che possa entrare in funzione nei momenti di difficoltà.
Non aggiungo altro e dico solo che, nell'ambito di questa
logica, noi abbiamo predisposto un ordine del giorno, che però
ritireremo o confronteremo con quello che è già stato predisposto
dalla Presidenza della Giunta.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Molto è già stato detto e molto poco è
ciò che rimane da aggiungere. Dico solo che, avendo partecipato con
una delegazione di questo Consiglio Regionale alla XVII Riunione
degli Stati Generali dei Comuni e delle Regioni d'Europa, ho potuto
constatare che questo argomento, alla luce dell'incidente di
Chernobyl, ha dominato i lavori dell'assemblea. Esso ha riproposto
in termini drammatici il problema: "Nucleare sì, nucleare no". In
sede di dibattito sono emerse delle considerazioni che non possono
non fare meditare e fare riconsiderare il problema, anche perché,
data per scontata la realtà nucleare nei Paesi a più elevato tasso
di industrializzazione, pare invece che, a conti fatti, l'energia
prodotta dalle centrali atomiche sia, addirittura, più costosa
dell'energia prodotta con le fonti tradizionali, perchè i sistemi
di sicurezza che devono essere messi in atto provocano, sul piano
economico, un contraccolpo tale da rendere estremamente costosa
l'energia prodotta dalle centrali nucleari. Il problema è di una
gravità non solo nazionale, ma addirittura internazionale.
Mi preme poi, considerare che, solo apparentemente, noi viviamo
in un mondo di pace, perché in effetti siamo dominati da una specie
di violenza come quella che deriva dall'incidente di Chernobyl, ma
che, per rimanere nel più ristretto ambito nazionale, ci deriva
anche dalle morti causate dal vino al metanolo e da mille altri
problemi che si prospettano in questa società che crede di vivere
in pace ma che, in realtà, deve salvaguardare continuamente, non
solo la propria salute, ma, in certi casi, addirittura la propria
esistenza.
Queste considerazioni non possono non farci meditare e osservare
sotto una nuova prospettiva anche il problema dell'energia nucleare
che per certi versi, anche noi abbiamo subìto.
In quel consesso internazionale si è discusso e riflettuto sul
fatto che, oltre all'energia in se stessa, c'è anche da
riconsiderare il problema del suo trasporto, per i danni che essa
provoca all'ambiente naturale, alla salute dei cittadini, alle
bellezze del paesaggio e all'assetto dei territori attraversati,
causati dal passaggio di grossissime linee elettriche.
Come ha detto giustamente qualche Collega che mi ha preceduto,
la nostra Regione è drammaticamente circondata da una cortina di
centrali nucleari che non possono non farci riflettere sulla
necessità di dover porre in essere tutti i meccanismi di
salvaguardia e di attenzione su di un problema che ci tocca così da
vicino.
Poiché le grandi idee possono anche maturare nelle piccole
cellule, sarà bene che in questo nostro piccolo consesso ci si
ponga il problema del "nucleare sì - nucleare no", perchè venga
affrontato in termini diversi rispetto al passato. Anche noi, come
forza politica, abbiamo riflettuto a lungo sul problema e, alla
luce di questi ultimi incidenti, saremo in grado di dare il nostro
contributo, qualora, all'interno di questo Consiglio Regionale, si
dovesse aprire un dibattito specifico sull'argomento.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
In questi ultimi giorni il mondo intero
ha tremato di fronte ad un fatto così drammatico e pericoloso. Per
la prima volta ci siamo trovati di fronte alla catastrofe nucleare
e ognuno di noi ha cercato di capire che cosa sono le nuove unità
di misura chiamate "nano Curie". Abbiamo cercato di capire, ma non
ci siamo riusciti perché in questo campo ci possiamo
tranquillamente definire "analfabeti".
Pertanto di fronte a questo fatto eccezionale di enorme gravità
dobbiamo fare alcune piccole considerazioni. Innanzitutto dobbiamo
condannare senza mezzi termini l'irresponsabile atteggiamento
dell'enorme pachiderma Unione Sovietica, che ci ha messo
addirittura una settimana per comprendere la gravità di ciò che era
accaduto! È assurdo! In Europa, non appena ci si è resi conto del
fatto, e non certamente per merito sovietico, ci si è premuniti e
ci si è preoccupati di porre un rimedio alla catastrofe. In Unione
Sovietica, invece, ci hanno messo una settimana per capire che cosa
era successo; oppure hanno fatto finta di non capire, probabilmente
per motivi a noi sconosciuti.
Da parte nostra, così come da parte di tutte le Forze politiche,
deve essere espressa una forte condanna, senza mezzi termini, nei
confronti dell'Unione Sovietica.
Vorrei anche osservare che il nostro Governo ha tenuto un
atteggiamento che possiamo anche definire responsabile, ma che ha
manifestato un evidente contrasto tra i vari Ministeri. Abbiamo
sentito che le decisioni prese dal Ministro della Sanità sono state
criticate dal Ministro della Protezione Civile e questa situazione
ha disorientato l'opinione pubblica e noi siamo rimasti quasi
esterrefatti. Non sapevamo neanche noi se le decisioni assunte
erano quelle giuste, oppure se dovevano essere considerate
eccessive. Sta di fatto che il nostro Governo deve manifestare
maggior senso di responsabilità e maggiore chiarezza.
Per quanto riguarda la nostra Regione debbo dire che noi ci
siamo trovati di fronte ad un fatto di natura eccezionale, ma mi
chiedo quali sono le misure e gli strumenti che la Regione può
preparare o dei quali può dotarsi per evitare o ridurre al minimo
gli effetti di una eventuale catastrofe nucleare. Questa vicenda
così grave, deve farci seriamente riflettere sull'opportunità di
munirci di tutti gli elementi necessari per tutelare e difendere la
salute dei cittadini della Valle d'Aosta. Nel nostro ambito e
secondo le nostre responsabilità noi dobbiamo documentarci,
informare la popolazione e premunirci di tutti quegli attrezzi
necessari per far sì che anche la popolazione conosca il pericolo
cui va incontro e dotarci di una Protezione Civile regionale
adeguata alle necessità. Grazie.
PRESIDENTE:
Comunico ai Signori Consiglieri che il
Presidente della Giunta ha fatto pervenire a questa Presidenza
l'ordine del giorno che vi verrà distribuito. Prima di discuterlo
verrà messa in votazione la sua iscrizione immediata all'ordine del
giorno, ai sensi del nostro regolamento.
Ha chiesto la parola il Consigliere Viberti; ne ha facoltà.
VIBERTI (N.S.):
Tenendo presente che c'è un ordine del
giorno del Presidente della Giunta, che il Consigliere Mafrica ne
ha preannunciato uno e che io stesso, durante la riunione della
Commissione Gruppi Consiliari, insieme ad altri, ho steso un ordine
del giorno, ed in considerazione del fatto che sicuramente ci sarà
una discussione in merito, intendo solo fare delle brevissime
considerazioni, per riservare al dibattito specifico un mio più
ampio intervento. Vorrei fare dei "flashes", cercando di non
ripetere quanto già detto da altri. Non è, per esempio, che io
voglia dimenticare che l'Unione Sovietica non ha fornito delle
spiegazioni, mantenendo un atteggiamento grave e colpevole di
fronte a tutto il mondo, ma, poiché questo atteggiamento è già
stato fatto notare, credo che esso balzi agli occhi di chiunque ed
anche a quelli di chi non si prepara seriamente neppure su un
argomento come questo e lo utilizza soltanto a scopo
propagandistico.
Come Gruppo politico, noi, da sempre ci siamo battuti contro il
nucleare. Ricordo che non molti anni fa, c'era gente che aveva il
coraggio di sostenere che le centrali nucleari non erano pericolose
e che non c'era alcuna possibilità che si verificassero degli
incidenti. Ora, secondo i criteri industriali di accettabilità
(quelli, ad esempio, che utilizza la FIAT, o che utilizza anche il
nostro Governo quando dove fare delle scelte tecniche ed
operative), incidenti come quello successo nell'Unione Sovietica o
come quello di Three Mile Island, meno grave ma che comunque ha
tenuto in allarme gli Stati Uniti, da un punto di vista statistico,
sarebbero ammissibili se ci fossero 10.000 reattori funzionanti
nell'anno nel nostro pianeta. Vorrei farvi notare che nel 1986,
l'anno in cui noi viviamo e durante il quale c'è stato questo
gravissimo incidente, ce ne sono già stati altri anche se non della
stessa portata, anche se taciuti non solo dal Governo dell'Unione
Sovietica ma anche, per esempio, dal Governo della signora Tatcher
e dallo stesso nostro Governo italiano.
Dal 1971 al 1984 ci sono stati 194 incidenti, di cui 4 gravi,
nei soli Stati Uniti. Per cui i criteri di accettabilità, che
prevederebbero 10.000 reattori nucleari funzionanti in un anno, ne
vedono in realtà solo 300 funzionanti nel 1986. Rendetevi conto
della proporzione. Questi sono i criteri di accettabilità che non
sono stati certamente stabiliti dal rappresentante di Nuova
Sinistra della Valle d'Aosta, così, quasi "a pallino", ma sono
quelli utilizzati dall'industria occidentale. Nei reattori nucleari
occidentali 184 incidenti si sono verificati e non sappiamo quanti
siano quelli successi oltre cortina. Pertanto possiamo dire che ci
troviamo in una situazione esplosiva. Da anni noi diciamo questo,
però sempre ci è stato obiettato qualcosa. Vorrei anche far sapere
che chi vuole cercare della bibliografia relativa al nucleare dal
1977 in poi, faticherà tantissimo a trovarla. Vi inviterei a
cercare nelle biblioteche e nelle librerie per vedere se riuscirete
a trovare della documentazione in materia che vada oltre il 1977,
in quanto è praticamente impossibile.
Noi ci chiediamo perché fino a quel l'anno c'è tutta una serie
di dati sulla sicurezza a disposizione e dopo, invece, non se ne sa
più niente. Il responsabile dell'Ente Svizzero per l'Energia
Atomica, ad una precisa domanda sulle conseguenze di un eventuale
incidente a Chraissmalville, che è a circa 200 km. in linea d'aria
dalla nostra Regione, dove esiste una megacentrale che ha una
potenza pari a 3 volte quella di Chernobyl e che è alimentata a
plutonio, l'elemento più altamente inquinante da un punto di vista
radioattivo, ha indicato quali potrebbero essere le misure di
sicurezza da porre in essere. Io non ricordo il raggio chilometrico
delle distanze, però ha detto: "Siamo in grado di evacuare la
popolazione, entro tempi brevi, da questa zona, che senz'altro
dovrà essere evacuata, perché il plutonio è l'elemento radioattivo
più inquinante...".
Allora il giornalista ha riformulato la domanda in un altro modo
e gli ha chiesto: "Ma quando potrebbe rientrare la gente?" Questo
signore, piuttosto anziano, con un sorriso sulle labbra gli ha
detto quali sono i tempi di dimezzamento dei valori di
radioattività del plutonio. Vi risparmio tutte le citazioni
tecniche e vi dico solo qual'è il risultato finale: "Dopo 94.000
anni la desertificazione del cerchio che si formerebbe intorno
all'incidente sarebbe nuovamente affrontabile". Si parla di 94.000
anni!
Io sono presidente di una Cooperativa e faccio fatica a pensare
che la mia Cooperativa ha un diritto di superficie rinnovabile fra
99 anni. Fra 94.000 probabilmente la Valle d'Aosta sarebbe di nuovo
abitabile, qualora, ovviamente, si verificasse un incidente. Con
questo non voglio dire che questo incidente debba necessariamente
verificarsi.
La questione dell'energia è legata alle scelte dello sviluppo e
alle politiche industriali. È chiaro che, se noi continuiamo a
favorire una politica di morte, una politica di scelta di guerra, a
livello mondiale, noi continueremo a produrre centrali nucleari.
Questo incidente invece ci mette di fronte alla necessità di
considerare la terra come un condominio, ed è con questa mentalità
che noi dobbiamo affrontare questi problemi.
Ma chi l'ha detto che le città del nostro Paese debbono, per
forza, essere illuminate a giorno per 365 notti all'anno, quando
per secoli e per millenni l'uomo di notte ha sempre dormito!
La Svezia, secondo me, ha affrontato, in un modo civile e direi
accettabile, un'emergenza della quale non aveva immediatamente
capito la causa; ed il suo Ministro per l'energia dice: "Entro il
2.010, nel nostro Paese non si produrrà più un kw. Prima di quella
data non ce la facciamo! Ci costerà caro, ma noi faremo questa
scelta". Questa scelta seria e chiara è stata fatta da un popolo
del quale, spesso, almeno a livello ideale, noi abbiamo condiviso
le decisioni prese. Certamente non si può pretendere di continuare
a vivere in un certo modo, e bisogna fare necessariamente delle
scelte.
In questo momento, secondo noi, si presenta un'occasione per
rivitalizzare l'autonomia della nostra Regione, per dimostrare che
essa non ha un'autonomia che le è stata concessa, ma che in essa vi
sono ancora delle radici di volontà di autogoverno.
Probabilmente il Presidente della Giunta non aveva a
disposizione dei dati reali per poter fare qualche cosa di
concreto. Rifacendomi all'esempio delle mucche, però, posso dire
che, se si fosse fatta un'ordinanza per impedire che le bestie
andassero a pascolare dove, purtroppo, si recano anche
attualmente... È certo però, che se uno non ha dei dati a
disposizione e non può confrontarli con altri per rendersi conto di
quali possono essere le conseguenze di una simile eventualità,
andrà incontro, ovviamente, a delle difficoltà.
Ripeto, quindi, che questa è un'altra occasione perché la
Regione possa rivendicare la sua autonomia e gli strumenti più
idonei per potersi autogovernare anche in questo campo.
Anche quest'altra considerazione è fatta a livello di "flash".
Si definisce "pachidermico" l'atteggiamento dell'Unione Sovietica.
Sono lungi da me volontà ed intenzioni di carattere difensivo, ma
essa sta facendo qualche cosa e sembra che, finalmente, si muova,
pur con tutta la lentezza e con tutti i difetti impliciti in quel
sistema. Chi, invece, sbraita contro chi, forse, sta cercando di
cambiare direzione, ha ribadito nel nostro Parlamento senza mezzi
termini, la scelta nucleare!
Direi che, per il momento, è inutile stare a criticare e
ripetere quanto è già stato detto da altri, ma, con questi elementi
"buttati lì", ritengo di aver dato un contributo alla formulazione
di un ragionamento che, io spero, possa esprimersi collettivamente
in un ordine del giorno che non si rivolga solo alle autorità del
nostro Paese.
Si dà atto che alle ore 10,18 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Anche se salterò alcuni aspetti che
sono già stati affrontati, prendo la parola sul disastro accaduto a
Chernobyl, non tanto perché è avvenuto nell'Unione Sovietica e cioè
in un Paese comunista, ma perché ho riflettuto sull'atteggiamento
tenuto dall'opinione pubblica su questo grave evento. Non intendo
certamente fare delle speculazioni e tanto meno polemizzare o
strumentalizzare alcunché. Ritengo solo opportuno richiamare
l'attenzione di tutti sul fatto che, come è accaduto in occasione
degli incidenti nel Mediterraneo sul terrorismo arabo e di Gheddafi
e sui bombardamenti americani, anche gli incidenti nucleari
appaiono più o meno gravi, secondo il Paese in cui essi
avvengono.
Infatti, di fronte a questo disastro, che è stato grave per
l'Unione Sovietica, come per i Paesi attraversati dalla nube
tossica, non ci hanno sorpreso la reticenza dell'Unione Sovietica
nel far conoscere l'entità del disastro ai Paesi vicini, prima che
gli stessi lo rilevassero tramite i loro centri.
Parimenti non ci ha sorpreso l'atteggiamento dell'Unione
Sovietica che fino all'ultimo non intendeva ammettere il grave
evento che era successo e quando, sotto l'incalzare delle varie
ambasciate, ha dovuto farlo, lo ha ammesso, tramite l'agenzia Tass,
con un comunicato alquanto scarno e sibillino.
Ciò che, invece, ci ha più sorpreso è stato l'atteggiamento
degli ecologisti, di coloro che si proclamano protettori
dell'ambiente, della flora e della fauna; di coloro che sostengono
i referendum per l'abolizione della caccia. In sostanza, ci ha
sorpreso l'atteggiamento di coloro che si stracciano sempre le
vesti e che manifestano e protestano quando certi fatti accadono in
altri Paesi; ci ha sorpreso come manifestano e si stracciano le
vesti per i danni del gas che può arrecare la costruzione
dell'autostrada all'ambiente e quindi alla flora e alla fauna, per
i danni che possono provocarci i tubi di scappamento delle macchine
e dei TIR che transitano lungo l'autostrada, per gli impianti ENEL
che trasportano energia, per gli animali che vengono uccisi dai
cacciatori e quindi chiedono l'abolizione della caccia.... e che,
invece, di fronte al disastro di Chernobyl non sono scesi in piazza
a manifestare nei modi e nelle maniere consuete.
Pertanto, mentre rimane grave e noi condanniamo l'atteggiamento
dell'Unione Sovietica che ha fatto prevalere le ragioni di Stato a
quelle umanitarie e di civile comportamento, altrettanto
condanniamo il comportamento di quelle associazioni di ecologisti e
protezionisti che hanno dimostrato di strumentalizzare le loro
prese di posizione secondo i fatti, secondo gli avvenimenti e
secondo i Paesi in cui certi fatti avvenivano e avvengono.
Noi riteniamo che l'amore per la pace e per la libertà, come
l'amore per la natura non possa dipendere dalle ideologie politiche
e tanto meno può manifestarsi più o meno spontaneamente. L'amore
per la pace, per la libertà e per la natura deve essere sentito
sempre e comunque, senza essere strumentalizzato per fini
opportunistici, clientelari ed elettorali. Chi, come noi, crede in
certi principi, li sostiene sempre e comunque, senza alcuna
distinzione. Le radiazioni russe colpiscono come quelle americane,
le bombe di Gheddafi uccidono come quelle russe, americane o
italiane. Il terrorismo arabo è come quello italiano. Non può e non
deve esserci distinzione tra chi provoca la morte da una parte o
dall'altra.
Pertanto noi dobbiamo operare, sempre e comunque, in difesa del
cittadino; dobbiamo essere uniti ed agire freddamente con coerenza
affinché questi fatti non debbano ripetersi. Riteniamo importante,
soprattutto, non perdere mai di vista le vere cause degli
avvenimenti che accadono. Mi riferisco al fatto che, spesso e
volentieri, nel nostro Paese, si è più usi a polemizzare sulle
misure che vengono prese contro l'evento che sulle cause e
responsabilità dell'evento stesso.
Ricordo che al tempo del terrorismo, di fronte agli atti
criminali che venivano compiuti, nel nostro Paese la responsabilità
diretta dei terroristi passava in seconda linea e si rigettava sul
Governo accusandolo di non saper stroncare il fenomeno criminoso.
Con i fatti di Chernobyl è accaduta la stessa cosa e cito Peppe Del
Colle che, in un articolo pubblicato sul quotidiano cattolico
l'Avvenire, scrive: "L'esplosione del reattore nucleare sovietico è
stata diluita nella generale descrizione della civiltà nucleare,
dei suoi rischi, dei suoi problemi di sicurezza e dei suoi aspetti
etici. Quello che è veramente contato sono state le proteste degli
agricoltori, dei produttori di latte, dei commercianti di frutta e
verdura, dirette contro le misure del governo, simili, con maggiore
o minore tempestività e severità, a quelle adottate da altri
Governi europei, e la rinnovata polemica dei verdi contro le
centrali nucleari italiane ed il piano energetico nazionale. Sia le
proteste per i danni economici, sia le polemiche antinucleari sono
certamente legittime, però non possono esaurire l'attenzione e le
energie della gente che dovrebbe riflettere, innanzitutto, sulla
causa prima di quanto è avvenuto". Ed è con questo spirito che noi
ci apprestiamo a votare, perché lo condividiamo, l'ordine del
giorno presentato dal Presidente della Giunta.
PRESIDENTE:
Ha chiesto la parola il Consigliere De
Grandis; ne ha facoltà.
DE GRANDIS (P.R.I.):
Innanzitutto noi crediamo che debba
essere evidenziato che la causa del disastro di Chernobyl è da
attribuire in grande parte al "gap" tecnologico di cui soffre in
questo settore l'Unione Sovietica. Non è un caso che gli incidenti
che si sono verificati in altre centrali nucleari, al di qua della
cortina, sono stati contenuti e limitati, ed hanno potuto essere
tenuti sotto controllo in modo da evitare disastri delle dimensioni
di quelli provocati dalla centrale di Chernobyl. Secondo noi,
pertanto, si pone la questione di capire come affrontare questi
rischi e attraverso quali collaborazioni, senza dover porre il
dilemma "nucleare sì, nucleare no" che ha quasi il sapore di una
posizione manichea. Come repubblicani noi rimaniamo dalla parte
della scienza, non ci dimentichiamo che tutti i progressi
scientifici, dal 1700 ad oggi, tradotti nella tecnologia produttiva
hanno avuto le loro vittime e non ci dimentichiamo che tutto questo
progresso tecnologico ha migliorato la qualità della vita dei
cittadini e non saremmo certamente in grado, oggi, di rinunciare a
questa migliorata qualità della vita.
Senza dover ripetere le considerazioni che sono già state fatte
dai Colleghi che mi hanno preceduto e che nella loro massima parte
io condivido, anche perché non ritengo che, in questo caso di
rilevanza mondiale, si possa scendere a strumentalizzazioni di
carattere politico che sono assolutamente fuori posto, si tratta di
chiederci qual'è il compito di una Forza politica in questa
situazione. Noi crediamo che sia quello di chiederci se possediamo
gli strumenti istituzionali per tenere sotto controllo la sfida,
perché proprio di sfida si tratta, che la scienza sottopone oggi al
politico. Noi ci dobbiamo attrezzare affinché questa sfida sia
contenuta, sia governata e, soprattutto, consenta di creare un
modello di cooperazione internazionale affinché questo controllo
diventi efficace e contenga ogni rischio entro limiti assolutamente
accettabili. Solo così, a mio avviso, si può contenere questo
rischio ed evitare che ci siano da pagare prezzi inaccettabili per
il progresso che noi vogliamo veder continuare.
