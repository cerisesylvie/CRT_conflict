Classificazione
ASSISTENZA SOCIALE
Assistenza socio-sanitaria
Associazionismo - volontariato



Oggetto del Consiglio n. 2216 del 8 febbraio 2012 - Resoconto
OGGETTO N. 2216/XIII - Disegno di legge: "Modificazioni di
leggi regionali concernenti interventi assistenziali a favore di
persone fisiche e contributi a favore di associazioni e istituti di
patronato".
Articolo 1
(Modificazioni alla legge regionale 23 dicembre 1981, n.
82)
1. L'articolo 4 della legge regionale 23 dicembre 1981, n. 82
(Nuove norme per l'estensione agli affetti da tubercolosi, non
soggetti all'assicurazione obbligatoria, delle provvidenze
economiche previste per gli assistiti dell'istituto nazionale della
previdenza sociale), è sostituito dal seguente:
"Articolo 4
Le provvidenze economiche assistenziali di cui alla presente
legge sono concesse previa presentazione di apposita domanda alla
struttura regionale competente in materia di invalidità civile, di
seguito denominata struttura competente, la quale provvede ad
accertare la sussistenza dei requisiti amministrativi e reddituali
previsti dalla normativa statale vigente.
L'accertamento delle condizioni per il diritto all'assegno di
cura o di sostentamento previsto dalla normativa statale vigente è
effettuato dalle commissioni mediche collegiali di cui alla legge
regionale 7 giugno 1999, n. 11 (Testo unico in materia di
provvidenze economiche a favore di invalidi civili, ciechi civili e
sordomuti), secondo le modalità ivi previste per l'accertamento
dell'invalidità civile.
Le provvidenze sono concesse con provvedimento del dirigente
della struttura competente entro sessanta giorni decorrenti,
rispettivamente, dal ricevimento della domanda o dall'accertamento
sanitario.".
2. Gli articoli 5, 6, 7 e 8 della l.r. 82/1981 sono
abrogati.
Articolo 2
(Modificazioni alla legge regionale 21 aprile 1994, n.
12)
1. Il comma 1 dell'articolo 2 della legge regionale 21 aprile
1994, n. 12 (Contributi a favore di associazioni ed enti di tutela
dei cittadini invalidi, mutilati e handicappati operanti in Valle
d'Aosta), è sostituito dal seguente:
"1. La ripartizione dei contributi tra le associazioni di cui
all'articolo 1 avviene sulla base di un sistema a punteggio
stabilito con deliberazione della Giunta regionale, da pubblicarsi
nel Bollettino ufficiale della Regione, tenuto conto dell'assetto
organizzativo delle singole associazioni e dei programmi di
attività per l'anno cui il contributo si riferisce.".
2. Il comma 2 dell'articolo 2 della l.r. 12/1994 è
abrogato.
3. Al comma 1 dell'articolo 3 della l.r. 12/1994, le parole:
"struttura regionale competente in materia di disabilità" sono
sostituite dalle seguenti: "struttura regionale competente in
materia di politiche sociali".
Articolo 3
(Modificazioni alla legge regionale 9 aprile 1996, n.
9)
1. Il comma 1 dell'articolo 2 della legge regionale 9 aprile
1996, n. 9 (Contributi a favore di istituti di patronato e di
assistenza sociale operanti in Valle d'Aosta), è sostituito dal
seguente:
"1. La ripartizione dei contributi tra gli istituti di
patronato e di assistenza sociale di cui all'articolo 1 avviene
sulla base di un sistema a punteggio stabilito con deliberazione
della Giunta regionale, da pubblicarsi nel Bollettino ufficiale
della Regione, tenuto conto dell'assetto organizzativo degli
istituti interessati e delle attività svolte nell'anno antecedente
a quello cui il contributo si riferisce.".
2. Dopo il comma 1 dell'articolo 2 della l.r. 9/1996, come
sostituito dal comma 1, è inserito il seguente:
"1bis. La deliberazione di cui al comma 1 definisce altresì
ogni altro adempimento o aspetto, anche procedimentale, relativo
alla concessione dei contributi, ivi compresa la documentazione da
allegare alla relativa domanda.".
3. L'articolo 3 della l.r. 9/1996 è sostituito dal
seguente:
"Articolo 3
(Procedure)
1. Ai fini della concessione dei contributi di cui alla
presente legge, gli istituti di patronato e assistenza sociale
devono presentare alla struttura regionale competente in materia di
politiche sociali, di seguito denominata struttura competente,
entro il 30 aprile di ogni anno, apposita domanda riferita
all'attività svolta nell'anno precedente.
2. La struttura competente verifica l'attività di patrocinio
e l'organizzazione degli istituti di patronato anche per il tramite
dell'Ispettorato regionale del lavoro di Aosta.".
4. Al comma 1 dell'articolo 4 della l.r. 9/1996, le parole:
"della Giunta regionale" sono sostituite dalle seguenti: "del
dirigente della struttura competente".
Articolo 4
(Modificazione alla legge regionale 9 aprile 2003, n.
10)
1. L'articolo 4 della legge regionale 9 aprile 2003, n. 10
(Provvidenze economiche a favore di nefropatici cronici e
trapiantati. Abrogazione delle leggi regionali 7 dicembre 1979, n.
70, e 15 luglio 1985, n. 43), è sostituito dal seguente:
"Articolo 4
(Requisiti)
1. Le provvidenze sono concesse ai soggetti di cui
all'articolo 3 che abbiano un indicatore regionale della situazione
economica equivalente, pari o inferiore alla soglia di accesso
definita dalla Giunta regionale ai sensi dell'articolo 5, comma 1,
lettera b), numero 9), della legge regionale 4 settembre 2001, n.
18 (Approvazione del piano socio-sanitario per il triennio
2002/2004).".
Articolo 5
(Disposizione transitoria)
1. Sino alla data di pubblicazione nel Bollettino ufficiale
della Regione delle deliberazioni di cui agli articoli 2, comma 1,
della l.r. 12/1994 e 2, comma 1, della l.r. 9/1996, come
sostituiti, rispettivamente, dagli articoli 2, comma 1, e 3, comma
1, della presente legge, i contributi previsti dalle predette leggi
continuano ad essere concessi con il sistema di punteggio ivi
stabilito.
Articolo 6
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliera Hélène
Impérial.
Impérial (UV)
- Merci M. le Président.
Un petit projet de loi celui qu'on s'apprête à voter, qui,
allant modifier la loi régionale n° 82/1981, a le mérite de
poursuivre la logique de la simplification des procédures
d'évaluation auxquelles des citoyens plus faibles comme les malades
de tuberculose doivent se soumettre et cela est bien illustré dans
l'article 1
er
, qui transfère aux services régionaux
compétents et aux commissions médicales existantes pour les
invalides et les sourds-muets la tâche de vérifier le respect des
requis pour accéder au soutien économique.
La stessa logica governa gli articoli 2, 3 e 4, che modificano
le leggi regionali n. 12/1994 e n. 6/1996, che stabiliscono ancora
come sia la struttura regionale competente in materia di politiche
sociali attraverso una deliberazione regionale a definire i
punteggi e le modalità di erogazione di contributi a favore di
associazioni ed enti di tutela dei cittadini invalidi, mutilati e
handicappati operanti in Valle d'Aosta. Un disegno di legge che,
ricordo, è stato votato all'unanimità in commissione e che ha
trovato il favore sostanziale di tutti i rappresentanti auditi dei
patronati e delle associazioni interessate dall'intervento
normativo in discussione.
Un aspetto interessante è emerso in commissione a latere della
discussione sul disegno di legge e su quest'ultimo in modo
particolare vi chiederei di soffermare la vostra attenzione: si
tratta del carico di lavoro sempre crescente e la difficoltà ad
affrontarlo, che caratterizza l'attività dei patronati e delle
associazioni che, nati nel dopoguerra grazie all'attività di
volontariato, si trovano oggi a sopperire alle carenze
organizzative di importanti istituti di previdenza. Il ruolo
previsto dalla legge italiana per il patronato è quello di tutelare
i diritti individuali di qualsiasi cittadino presente sul
territorio nazionale. L'attività di assistenza e consulenza di un
patronato è mirata al conseguimento di prestazioni previdenziali,
sanitarie e di carattere socio-assistenziale, incluse quelle in
materia di emigrazione e immigrazione. Hanno inoltre la facoltà di
poter accedere a banche dati dei vari enti preposti all'erogazione
della prestazione, previa autorizzazione dell'assistito. Un ruolo
importante quello dei patronati e delle associazioni, che mai come
in questo momento di crisi dei tradizionali sistemi previdenziali
offre una rete "protettiva" alternativa a vantaggio di categorie
disagiate.
Possiamo dunque dire che siamo ad un punto di partenza e non di
arrivo e a tal proposito mi piace richiamare l'impegno assunto dai
Commissari in V Commissione di approfondire questa tematica,
compatibilmente con la situazione economico-finanziaria e a
vantaggio di chi, meritoriamente, si occupa come noi della tutela
dei diritti dei cittadini.
Presidente
- La discussione generale è aperta.
La parola al Consigliere Segretario Rigo.
Rigo (PD)
- Il disegno di legge alla nostra attenzione
interviene su alcune leggi regionali ma non presenta particolari
modifiche se non quelle di semplificare e aggiornare la normativa
esistente. Proprio per questo l'iter in commissione è stato veloce
e, nello stesso tempo, proficuo. Ecco perché il parere espresso da
tutti i Commissari è stato favorevole e io approfitto però di
questa occasione per fare alcune considerazioni. La prima è
relativa all'iter che ha caratterizzato questo disegno di legge e
quello, approvato la scorsa seduta consiliare, inerente
all'artigianato valdostano di tradizione. Sia questo provvedimento
sia l'altro hanno visto le commissioni competenti, la quinta in
particolare, esprimere parere nella stessa seduta in cui si sono
svolte le audizioni degli Assessori, dei tecnici e delle
associazioni interessate. Ciò vuol dire che, quando l'urgenza è
motivata e l'articolato è chiaro, anche le forze di minoranza non
avanzano questioni di forma o di sostanza per prolungare - perché,
caro Assessore Marguerettaz, non amiamo le sceneggiate neanche in
commissione - i tempi necessari all'approvazione dei disegni di
legge. Lo voglio precisare, perché nei corridoi o in qualche
intervista e in aula si generalizza e si addita alla pubblica
opinione la minoranza come composta da gruppi politici sempre poco
responsabili e collaborativi, testardamente contrari a tutto; non è
così e più avanti avremo modo di spiegare quando e perché rimaniamo
invece fermi sulle nostre posizioni critiche, non per questioni di
parte, ma per chiare e definite ragioni. La seconda considerazione
riguarda invece la tecnica legislativa. L'ho già sollevata in
commissione, ma voglio ribadirla qui al facente funzione di
Presidente: l'Assessore Marguerettaz.
Il disegno di legge n. 174, ma anche, a mio avviso, il n. 173,
quello sull'artigianato, vanno a modificare, in parte, vecchie
leggi regionali che a loro volta sono state via via modificate. A
volte le note in calce sono un lungo elenco di commi e lettere
sostitutivi a cui si vanno ad aggiungere le parti innovative; in
questo caso si tratta di piccole parti innovative. Non sarebbe più
opportuno, in questi casi, scegliere la via della scrittura
completa di un nuovo testo legislativo? Un testo completamente
nuovo capace di rispondere a due obiettivi: l'innovazione normativa
e la chiarezza, la semplificazione per tutti coloro che avranno la
necessità di consultare o di ottemperare alla norme previste dalle
leggi regionali. Può succedere che un cittadino fa riferimento ad
una legge pubblicata sul bollettino, ma non ha i trascorsi e
diventa complicato accedervi. Certo, per gli uffici si tratta di un
onere maggiore, ma è un lavoro utile alla collettività e invito
quindi l'Assessore Marguerettaz e la Giunta regionale a valutare
se, nel futuro, questa considerazione possa diventare indirizzo per
gli uffici dell'amministrazione.
La terza questione riguarda l'audizione in commissione sul
disegno di legge n. 174 dei patronati e delle associazioni sociali.
Non ci sono state particolari osservazioni nel merito del
provvedimento se non una richiesta, indirizzata alla Giunta, di
attenzione alle piccole associazioni nel formulare il sistema a
punteggio. I referenti dei patronati e dei CAAF hanno però
sollevato una questione che merita un rimando in Consiglio
regionale e all'Assessore competente. Una questione che, in qualche
misura, si collega alla scorsa seduta consiliare e alla risposta
data all'interpellanza sull'informatizzazione dei servizi erogati
dall'INPS. L'Assessore Lanièce, rispondendo alla collega Fontana,
ha ricordato che la normativa in atto è nazionale e che, comunque,
a detta dell'INPS regionale, il processo di informatizzazione in
atto non ha causato particolari problemi ai cittadini. L'istituto,
nella fase di avvio del processo ha sentito i patronati, che hanno
garantito la loro piena collaborazione; nessuna segnalazione di
servizio è poi giunta agli uffici regionali dell'Assessorato: ho
riassunto l'intervento dell'Assessore, spero di averlo fatto bene.
Una risposta formalmente corretta, seppur in breve, che ha
ripercorso le tappe e richiamato le norme che regolano il sistema
informatizzato; una risposta preparata dagli uffici che,
giustamente, hanno chiesto informazioni alla Direzione regionale
dell'INPS; una risposta però burocratica ad una questione che non è
solo amministrativa. La riprova l'abbiamo avuta venerdì 27 gennaio
in commissione, quando i referenti dei patronati sono stati unanimi
nell'evidenziare una difficile gestione del rapporto fra utenti e
pubblica amministrazione in genere (giustamente lo ha ricordato
nella sua relazione la collega Impérial). L'ultima novità dell'INPS
va ad aggravare una situazione che i patronati e i CAAF hanno
difficoltà a gestire. Le preoccupazioni espresse sono state
espresse civilmente e con l'intenzione di far conoscere realmente
come stanno le cose. Le associazioni devono far fronte a normative
nazionali e regionali sempre più complesse e numerose. Il nuovo
sistema previdenziale per esempio e la conseguente
informatizzazione sono la punta estrema del disagio dei cittadini.
La normativa è complessa, a volte farraginosa, quella per la
ricongiunzione ad esempio, e molte volte non basta essere capaci di
affrontare la parte tecnica, quella relativa
all'informatizzazione.
I patronati sono sempre più impegnati a garantire un servizio
per i cittadini a fronte di decisioni assunte in altre sedi, senza
nessun coinvolgimento, e di contributi finanziari che diminuiscono
perché direttamente collegati al tasso di occupazione nazionale:
meno occupati, meno contributi. E poi sono le strutture che non
reggono più il continuo, quotidiano flusso di persone che hanno
bisogno di documenti e certificati. Come può intervenire la
Regione? A mio avviso, in due modi. Il primo è quello di
riconoscere il lavoro che portano avanti queste associazioni
considerandole attori importanti di un modello trasparente e
corretto di gestione della cosa pubblica. Questo vuol dire
incontrarli, condividere i loro problemi, verificare se e dove è
possibile venire incontro alle loro richieste. Per esempio, in
questa vicenda attrezzare un tavolo di incontro fra i patronati, la
Direzione regionale dell'INPS, l'Assessorato per verificare insieme
procedure e possibilità di miglioramenti. Ci sono piccole cose,
come quella del telefono o quella del calendario degli
appuntamenti, anche loro devono calendarizzare gli appuntamenti,
che, con disponibilità reciproche, potrebbero venire superati pur
rimanendo nel solco della normativa in essere. Il secondo è quello
di utilizzare meglio gli attuali sportelli delle associazioni.
Questo significa semplificare e coordinare le numerose disposizioni
che sovrintendono alla erogazione di contributi e servizi per i
cittadini valdostani, in una parola coinvolgere di più per
"sfruttare", fra virgolette, le loro potenzialità al meglio.
Insomma io credo che le risposte debbano avere due versanti: quello
burocratico-amministrativo e quello politico. La crisi della
politica oggi riflette lo stato delle istituzioni e il rapporto
della pubblica amministrazione con i cittadini. Tutti noi
assistiamo all'appannarsi dell'impegno politico, inteso come
impegno di partecipazione. Fra gli stimoli che si sono in questi
anni affievoliti uno è quello della forza degli ideali e la stessa
percezione del ruolo insostituibile della politica in quanto
decisivo per la soluzione dei problemi di cambiamento e sviluppo
della società, a cui si legano i destini individuali e collettivi
delle persone. Se tale percezione si è affievolita, insieme con la
forza degli ideali, è anche per effetto di una perdita di
efficacia, persuasività e inclusività del sistema politico.
Tornando a noi e all'INPS, i cambiamenti in atto della
burocrazia sono validi e importanti nella misura in cui affrancano,
non indeboliscono, la capacità delle persone di migliorare la loro
vita quotidiana. Ecco, la
mission
dell'Assessore deve essere
quella di favorire positivamente questi processi, sapendo bene però
nel caso dell'INPS, che il miracolo delle nuove tecnologie
informatiche fornisce soltanto, in modo fino ad ieri imprevedibile,
accessi preziosi alla burocrazia, ma la rete non può essere il fine
della democrazia rappresentativa che è quello della
corresponsabilità nella solidarietà e non può pertanto produrre
disagio ed esclusione per coloro che, anche solo per motivi
generazionali, non la padroneggiano.
Si dà atto che, dalle ore 12,13, assume la presidenza il
Vicepresidente André Lanièce.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
Non chiedo la verifica della maggioranza in aula, ma mi sembra
evidente che non c'è. Il mio intervento sarà molto sintetico, anche
perché è già stato detto tutto dai colleghi che mi hanno preceduto
e questo disegno di legge ha avuto un iter in commissione
assolutamente sereno e di condivisione. È un disegno di legge utile
che va a semplificare procedure di assegnazione di contributi a
favore dei malati di tubercolosi, dei nefropatici, dei trapiantati,
modificando leggi esistenti e andando a conformarsi a quella che è
la realtà dei fatti.
Per quanto riguarda la tubercolosi, la nuova norma prevede di
utilizzare le commissioni di invalidità civile invece dell'apposita
commissione in ragione dell'esiguo numero di casi che ci è stato
testimoniato dall'Assessore Lanièce, che ci ha parlato di tre soli
casi al momento attuale, quindi ci pare opportuno semplificare le
procedure.
Per quanto riguarda nefropatici e trapiantati, c'è la modifica
dell'indicatore di riferimento sulla cui base viene concesso il
contributo e la possibilità per la Giunta di fissare la soglia di
accesso, eliminando il parametro fisso del reddito. L'Assessore in
commissione ci ha detto che proporrà immediatamente di alzare la
soglia per i trapiantati in ragione dell'esiguo numero di cittadini
valdostani in questa condizione, nell'intenzione di andare a
generalizzare il più possibile l'attribuzione del contributo. Il
disegno di legge prevede che sia la Giunta a stabilire con delibera
il sistema di punteggio per attribuire i contributi ai patronati e
alle associazioni, al fine di poterli modificare a seconda delle
esigenze. Anche questa è una modifica che ci pare sensata e che
trova il favore delle associazioni e dei patronati, di cui abbiamo
audito i rappresentanti in commissione. Come ha già fatto sia il
collega Rigo che la relatrice Impérial, mi preme sottolineare come
il momento dell'audizione sia stata l'occasione per un confronto
con i patronati e le associazioni su un altro aspetto: quello della
difficile situazione in cui essi si trovano ad operare, con un
carico di lavoro che si fa sempre più pressante in considerazione
del momento di necessità dettato dalla crisi economica e dalle sue
ricadute sulle fasce più deboli e anche in funzione del fatto che
l'INPS non svolge più attività di sportello, dunque molte più
pratiche rispetto al passato devono essere espletate
on
line
, penalizzando le persone meno pronte e meno evolute da
questo punto di vista.
Il ruolo dei patronati è dunque sempre più importante e va
riconosciuto dall'Amministrazione regionale ed è questo l'impegno
che in V Commissione ci siamo presi, chiediamo all'Assessore, ma
forse dobbiamo chiederlo al Presidente della Giunta...di farsene
carico con la collaborazione della commissione stessa. Su tale
disegno di legge confermiamo il nostro voto favorevole già espresso
in commissione.
Presidente
- Se non ci sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Volevo solo fare un intervento che puntualizzasse per gli atti
del Consiglio di cosa trattano nello specifico queste modifiche di
leggi che sono state citate prima. Alcune cose sono state già
dette, quindi i tre argomenti che sono stati oggetto di questa
modifica sono: il primo sulla tubercolosi, la legge n. 82/1981, una
vecchia legge ormai, la quale prevedeva che l'accertamento
sanitario per il diritto all'assegno di cura e di sostentamento
fosse effettuato da una commissione sanitaria composta dal Capo
Servizio di medicina legale dell'USL, da un medico dell'USL e da un
medico designato dalle organizzazioni sindacali. Nel caso di
ricorso per motivi sanitari, la legge regionale prevede
un'ulteriore commissione, la stessa legge stabilisce che le
provvidenze assistenziali sono concesse con deliberazione della
Giunta regionale e il provvedimento di diniego adottato addirittura
dall'Assessore regionale, con possibilità di ricorso. Siamo quindi
su una procedura che è ampiamente superata. Considerato che i casi
di TBC sono pochi (si tratta di tre casi) la nostra legge prevede
la concessione di un'indennità giornaliera, un'indennità post
sanatoriale e assegno di cura o di sostentamento solo a favore dei
cittadini affetti da TBC, che non presentano i requisiti
amministrativi di almeno 52 contributi versati nell'arco della vita
lavorativa per ottenere tali indennizzi dall'INPS. Le commissioni
sopracitate non sono mai state istituite, la concessione delle
indennità è sempre stata fatta con provvedimento dirigenziale.
Questo disegno di legge elimina tali commissioni e prevede la
possibilità di utilizzare le commissioni di invalidità civile, che
già esistono, per accertare i requisiti sanitari per la TBC. Il
procedimento sarà quindi quello che, in caso di TBC, il reparto
competente dell'ospedale segnala tutti i casi all'INPS, che accerta
i requisiti sanitari di tutti i soggetti segnalati, in caso di
esito positivo - se si tratta di TBC umana -, l'INPS accerta i
requisiti amministrativi e i contributi versati chiaramente. Se non
ci sono i requisiti amministrativi per ottenere l'indennità
giornaliera dall'INPS, il soggetto può presentare domanda in
Assessorato, servizio invalidità civile, per l'indennità
giornaliera e quella post sanatoriale. Il servizio accerta i
requisiti amministrativi e reddituali e, in caso di esito
favorevole, si concede l'indennità giornaliera e al termine della
stessa quella post sanatoriale con provvedimento dirigenziale. Al
termine dell'erogazione dell'indennità post sanatoriale il soggetto
può presentare domanda per ottenere l'assegno di cura o di
sostentamento al servizio di invalidità civile, che accerta i
requisiti amministrativi e reddituali; l'accertamento della
riduzione delle capacità di guadagno per effetto della TBC verrà
effettuato da una delle commissioni di invalidità civile già
istituite ai sensi della legge n. 11/1999.
Il secondo argomento riguarda gli articoli 2 e 3, che
trasferiscono il sistema a punteggio, i punti e il loro dettaglio
dalla legge ad una deliberazione di Giunta per rendere il sistema
più snello. Tale modifica è stata illustrata ai patronati e alle
associazioni e il sistema punteggio sarà concordato con questi
ultimi. Qualora ci fossero delle necessità di modificare anche di
un solo punto il sistema a punteggio, la procedura sarà più veloce
in quanto il secondo comma dell'articolo 3 prevede delle modifiche
del procedimento amministrativo relativo alla concessione di
contributi ai patronati per allineare la nostra legge al
regolamento ministeriale del 2008. Su tale punto devo dire che c'è
stata una buona collaborazione ed è stata una richiesta delle
associazioni e dei patronati di avere un modello più flessibile per
quanto riguarda la valutazione dei punteggi, sui quali poi verrà
erogato il contributo. Nell'ultimo anno e mezzo abbiamo avuto più
volte occasione di incontrare i patronati e le associazioni,
personalmente, e i responsabili del Servizio invalidità civile,
quindi accolgo la sollecitazione della collega Morelli, ma ritengo
di porre già l'attenzione necessaria ad un settore importante di
istituzioni che si occupano direttamente dei problemi concreti dei
pensionati e dei lavoratori.
Per quanto riguarda il terzo punto, nefropatici e trapiantati,
abbiamo ricordato come l'articolo 4 modifica la legge regionale n.
10/2003 e in particolare si specifica che l'indicatore viene
calcolato nell'IRSE, mentre nella legge attualmente è scritto:
"indicatore della situazione economica"
. Inoltre nel comma
attuale ci sono delle parti che si contraddicono, nel senso che si
stabilisce che la soglia di accesso è definita dalla Giunta
regionale e poi si riferisce al limite di reddito definito
annualmente per fruire della pensione di invalidità civile. Si
propone quindi di eliminare dalla legge il riferimento al limite
reddituale per percepire la pensione di inabilità. La Giunta potrà
quindi decidere se alzare la soglia di accesso per la concessione
delle provvidenze a favore dei trapiantati e mantenere quella
attuale per quanto riguarda gli emodializzati. Questa era la
considerazione che abbiamo fatto riferita al numero dei
trapiantati, quindi l'intenzione è quella di alzare la soglia per
permettere l'accesso ai contributi a tali categorie di pazienti,
che hanno un iter pesante.
Per quanto riguarda il discorso sulla semplificazione, questo è
un ulteriore esempio concreto, poi verso fine legislatura ci sarà
l'occasione di fare la somma di tutti gli interventi che si fanno
per quanto concerne la semplificazione delle procedure. Ci sono
ancora degli aspetti che gravano soprattutto sulle persone anziane,
che non hanno dimestichezza con l'informatica.
Per quanto riguarda la questione dell'INPS, avevo detto l'altra
volta che monitorizzavo, infatti sto raccogliendo notizie riguardo
a questo aspetto e, se ci saranno delle criticità vere e proprie,
sarà mia cura sollecitare la direzione di tale Istituto. Questo era
l'impegno che mi ero preso nella precedente seduta del Consiglio e
che ribadisco oggi, volevo sottolineare come tale disegno di legge
va nel solco di quello che avevamo detto ad inizio legislatura,
ossia di cercare di semplificare e questo è un esempio concreto.
Grazie.
Presidente
- Passiamo ora all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 27
Il Consiglio approva all'unanimità.
Presidente
- All'articolo 2 vi è l'emendamento n. 1 della
V Commissione, che recita:
Emendamento
Al comma 1 dell'articolo 2 della l.r. 12/1994, come
sostituito dal comma 1 dell'articolo 2 del disegno di legge, dopo
le parole: "con deliberazione della Giunta regionale," sono
inserite le seguenti: "previa illustrazione alla Commissione
consiliare competente,".
Pongo in votazione l'articolo 2 nel testo così emendato:
Articolo 2
(Modificazioni alla legge regionale 21 aprile 1994, n.
12)
1. Il comma 1 dell'articolo 2 della legge regionale 21 aprile
1994, n. 12 (Contributi a favore di associazioni ed enti di tutela
dei cittadini invalidi, mutilati e handicappati operanti in Valle
d'Aosta), è sostituito dal seguente:
"1. La ripartizione dei contributi tra le associazioni di cui
all'articolo 1 avviene sulla base di un sistema a punteggio
stabilito con deliberazione della Giunta regionale, previa
illustrazione alla Commissione consiliare competente, da
pubblicarsi nel Bollettino ufficiale della Regione, tenuto conto
dell'assetto organizzativo delle singole associazioni e dei
programmi di attività per l'anno cui il contributo si
riferisce.".
2. Il comma 2 dell'articolo 2 della l.r. 12/1994 è
abrogato.
3. Al comma 1 dell'articolo 3 della l.r. 12/1994, le parole:
"struttura regionale competente in materia di disabilità" sono
sostituite dalle seguenti: "struttura regionale competente in
materia di politiche sociali".
Stesso risultato. All'articolo 3 vi è l'emendamento n. 2 della V
Commissione, che recita:
Emendamento
Al comma 1 dell'articolo 2 della l.r. 9/1996, come sostituito
dal comma 1 dell'articolo 3 del disegno di legge, dopo le parole:
"con deliberazione della Giunta regionale" sono inserite le
seguenti: "previa illustrazione alla Commissione consiliare
competente,".
Pongo in votazione l'articolo 3 nel testo così emendato:
Articolo 3
(Modificazioni alla legge regionale 9 aprile 1996, n.
9)
1. Il comma 1 dell'articolo 2 della legge regionale 9 aprile
1996, n. 9 (Contributi a favore di istituti di patronato e di
assistenza sociale operanti in Valle d'Aosta), è sostituito dal
seguente:
"1. La ripartizione dei contributi tra gli istituti di
patronato e di assistenza sociale di cui all'articolo 1 avviene
sulla base di un sistema a punteggio stabilito con deliberazione
della Giunta regionale, previa illustrazione alla Commissione
consiliare competente, da pubblicarsi nel Bollettino ufficiale
della Regione, tenuto conto dell'assetto organizzativo degli
istituti interessati e delle attività svolte nell'anno antecedente
a quello cui il contributo si riferisce.".
2. Dopo il comma 1 dell'articolo 2 della l.r. 9/1996, come
sostituito dal comma 1, è inserito il seguente:
"1bis. La deliberazione di cui al comma 1 definisce altresì
ogni altro adempimento o aspetto, anche procedimentale, relativo
alla concessione dei contributi, ivi compresa la documentazione da
allegare alla relativa domanda.".
3. L'articolo 3 della l.r. 9/1996 è sostituito dal
seguente:
"Articolo 3
(Procedure)
1. Ai fini della concessione dei contributi di cui alla
presente legge, gli istituti di patronato e assistenza sociale
devono presentare alla struttura regionale competente in materia di
politiche sociali, di seguito denominata struttura competente,
entro il 30 aprile di ogni anno, apposita domanda riferita
all'attività svolta nell'anno precedente.
2. La struttura competente verifica l'attività di patrocinio
e l'organizzazione degli istituti di patronato anche per il tramite
dell'Ispettorato regionale del lavoro di Aosta.".
4. Al comma 1 dell'articolo 4 della l.r. 9/1996, le parole:
"della Giunta regionale" sono sostituite dalle seguenti: "del
dirigente della struttura competente".
Stesso risultato. Articolo 4: stesso risultato. Articolo 5:
stesso risultato. Articolo 6: stesso risultato.
Presidente
- Pongo in votazione la legge nel suo
complesso
Consiglieri presenti, votanti e favorevoli: 27
Il Consiglio approva all'unanimità.
