Classificazione
ASSISTENZA SOCIALE
Famiglia, tutela dell'infanzia


Resoconto integrale del dibattito dell'aula
Oggetto del Consiglio n. 729 del 2 giugno 1994 - Resoconto
OGGETTO N. 729/X - Proposta di regolamento: "Norme
regolamentari per l'applicazione degli articoli 8, 9, 10 e 11 della
legge regionale 1° giugno 1984 (Interventi assistenziali ai
minori)".
Articolo 1 - (Convitti e collegi)
1. Gli interventi di assistenza economica di cui all'articolo 9
della legge regionale 1° giugno 1984, n. 17 (Interventi
assistenziali ai minori) sono rivolti a minori residenti in comuni
della Valle d'Aosta e ospiti, durante l'anno scolastico, di
istituti o collegi presenti sul territorio valdostano in regime
convittuale, semiconvittuale o esterno per la frequenza della
scuola elementare, media inferiore o superiore.
2. I contributi potranno avere carattere annuale, mensile o una
tantum e potranno essere erogati direttamente alla direzione
dell'istituto o collegio previa delega da parte della famiglia del
minore interessato.
Articolo 2 - (Criteri)
1. Per la determinazione dei contributi di cui all'articolo 1
annualmente verrà predisposto dal Consiglio regionale, su proposta
della Giunta regionale, uno schema riportante i parametri di
reddito annuo lordo per essere ammessi ai benefici, la composizione
del nucleo familiare e la percentuale di intervento da parte
dell'Amministrazione regionale, nei limiti degli stanziamenti
previsti annualmente per questo tipo di interventi nel bilancio di
previsione della Regione.
2. Il reddito annuo è ricavato dalla somma di tutte le entrate
percepite dai componenti del nucleo familiare da qualunque fonte
proveniente.
3. Per l'anno 1994 lo schema di cui al comma 1 è allegato al
presente regolamento.
Articolo 3 - (Procedure)
1. Le domande per ottenere l'erogazione delle provvidenze
economiche di cui all'articolo 1 devono essere redatte su apposito
modulo e presentate dall'interessato al Servizio affari generali,
assistenza e servizi sociali dell'Assessorato della sanità ed
assistenza sociale per il tramite degli uffici di servizio sociale
territoriale corredate della seguente documentazione:
a) situazione di famiglia di data non anteriore a tre mesi;
b) fotocopia del codice fiscale del minore;
c) documenti attestanti il reddito del nucleo:
1) fotocopia del modello 740 o 101 relativo all'anno precedente
o, in mancanza, l'ultima busta-paga o la dichiarazione del datore
di lavoro attestante il reddito lordo mensile;
2) fotocopia del frontespizio del libretto di pensione e/o del
tagliando della rendita;
d) certificato di disoccupazione rilasciato dall'Ufficio di
collocamento;
e) per i minori che hanno compiuto il sedicesimo anno d'età:
1) se studenti: certificato di iscrizione e frequenza alla
scuola;
2) se disoccupati: certificato di iscrizione all'Ufficio di
collocamento.
2. Nel caso in cui sia accertato che la documentazione
presentata non sia corrispondente alla reale situazione di fatto
alla data di presentazione delle domande per ottenere l'erogazione
delle provvidenze economiche di cui all'articolo 1, è data facoltà
agli uffici di accettare l'autocertificazione.
Articolo 4 - (Colonie - Centri estivi)
1. Gli interventi di assistenza economica di cui all'articolo 10
della legge regionale 17/1984 sono rivolti a minori residenti in
comuni della Valle d'Aosta che durante il periodo estivo
frequentino soggiorni climatici e marini, montani e lacustri e
centri di vacanza estivi organizzati da comuni, comunità montane,
Regione, associazioni, società, cooperative e istituzioni
religiose.
Articolo 5 - (Criteri colonie)
1. Per la determinazione dei contributi di cui all'articolo 4
verrà annualmente predisposto dal Consiglio regionale, su proposta
della Giunta regionale, uno schema riportante i parametri di
reddito annuo lordo per essere ammessi ai benefici, la composizione
del nucleo familiare e la percentuale di intervento da parte
dell'Amministrazione regionale, nei limiti degli stanziamenti
previsti annualmente per questo tipo di interventi nel bilancio di
previsione della Regione.
2. Il reddito annuo lordo è ricavato dalla somma di tutte le
entrate percepite dai componenti del nucleo familiare da qualunque
fonte proveniente.
3. Per l'anno 1994 lo schema di cui al comma 1 è allegato al
presente regolamento.
Articolo 6 - (Procedure colonie)
1. Le domande per ottenere l'erogazione delle provvidenze
economiche di cui all'articolo 4 devono essere redatte su apposito
modulo e presentate dall'interessato al Servizio affari generali,
assistenza e servizi sociali dell'Assessorato della sanità ed
assistenza sociale anche per il tramite degli uffici di servizio
sociale territoriale corredate della seguente documentazione:
a) situazione di famiglia di data non anteriore a tre mesi;
b) fotocopia del codice fiscale del minore;
c) documenti attestanti il reddito del nucleo:
1) fotocopia del modello 740 o 101 relativo all'anno precedente
o, in mancanza, l'ultima busta-paga o la dichiarazione del datore
di lavoro attestante il reddito lordo mensile;
2) fotocopia del frontespizio del libretto di pensione e/o del
tagliando della rendita;
d) certificato di disoccupazione rilasciato dall'Ufficio di
collocamento;
e) per i minori che hanno compiuto il sedicesimo anno d'età:
1) se studenti: certificato di iscrizione e frequenza alla
scuola;
2) se disoccupati: certificato di iscrizione all'Ufficio di
collocamento.
2. Nel caso in cui sia accertato che la documentazione
presentata non sia corrispondente alla reale situazione di fatto
alla data di presentazione delle domande per ottenere l'erogazione
delle provvidenze economiche di cui all'articolo 1, è data facoltà
agli uffici di accettare l'autocertificazione.
Articolo 7 - (Centri diurni estivi)
1. Gli interventi di assistenza economica per l'organizzazione
di centri diurni estivi per minori consistono in:
a) assegnazione di un contributo fisso procapite per ogni giorno
di effettiva presenza dei minori nei centri, determinato
annualmente dal Consiglio regionale su proposta della Giunta
regionale nei limiti degli stanziamenti previsti per questo tipo di
interventi nel bilancio di previsione della Regione;
b) assegnazione di un contributo nelle spese di trasporto dei
minori e per l'acquisto di attrezzature e materiale didattico pari
al cinquanta per cento delle spese effettivamente sostenute;
c) rimborso agli enti gestori pari al cento per cento delle
spese occorse per il personale aggiunto assistente i minori
portatori di handicap;
d) rimborso agli enti gestori delle spese occorse per
l'organizzazione di brevi corsi di formazione per i coordinatori
dei centri e per il personale educativo pari al cinquanta per cento
delle spese effettivamente sostenute.
2. Per l'anno 1994 il contributo per ogni giorno di effettiva
presenza dei minori nei centri è fissato in lire 14.000.
Articolo 8 - (Procedure)
1. Le domande a cura dell'ente gestore di centri diurni estivi
per ottenere l'erogazione delle provvidenze economiche di cui
all'articolo 7 devono essere presentate al Semzio affari generali,
assistenza e servizi sociali dell'Assessorato della sanità ed
assistenza sociale, corredate della seguente documentazione entro
il 15 ottobre dell'anno cui si riferiscono:
a) prospetto sul quale, per ogni turno, sono elencati i minori
fruitori del servizio, con indicazione del cognome e nome, della
data di nascita, del comune di residenza e di domicilio, nonché le
giornate di effettiva presenza di ciascuno;
b) rendiconto comprovante le reali spese sostenute e documentate
con idonei giustificativi di spesa, relativamente all'articolo 7,
comma 1, lett. b), c) e d), nonché l'ammontare dei contributi
versati dalle famiglie dei minori interessati o da altri enti ed
istituzioni;
c) copia dell'autorizzazione per l'apertura dei centri diurni
estivi temporanei e per il loro esercizio rilasciata dagli organi
competenti.
Articolo 9 - (Affidamenti familiari)
1. Gli interventi di assistenza economica di cui all'articolo 11
della legge regionale 17/1984 sono rivolti a minori residenti in
comuni della Valle d'Aosta che, a seguito di decreto del Tribunale
per i minorenni o di provvedimento da parte dell'Amministrazione
regionale, ai sensi dell'articolo 4 della legge 4 maggio 1983, n.
184 (Disciplina dell'adozione e dell'affidamento dei minori), siano
allontanati dal nucleo d'origine ed affidati, temporaneamente, ad
altra famiglia al fine di assicurare, ai minori stessi, il
mantenimento, l'educazione e l'istruzione.
2. Ai minori in affidamento familiare viene erogato un
contributo mensile annualmente stabilito dal Consiglio regionale su
proposta della Giunta regionale.
3. L'ammontare del sostegno mensile viene determinato mediante
la differenza tra il contributo stabilito dal Consiglio regionale
BU proposta della Giunta regionale ed il reddito personale lordo
del minore da qualsiasi fonte proveniente.
4. Relativamente all'anno 1994, l'ammontare del sostegno mensile
è determinato in lire 670.000 per affidamenti di minore a terzi e
in lire 500.000 per affidamenti di minore a parenti ed affini.
5. Le domande per l'erogazione dei contributi di cui al comma 1
devono essere redatte su apposito modulo e presentate dagli
affidatari al Servizio affari generali, assistenza e servizi
sociali dell'Assessorato della sanità ed assistenza sociale per il
tramite degli uffici di servizio sociale territoriale corredate
della seguente documentazione:
a) stato di famiglia del minore di data non anteriore a tre
mesi;
b) stato di famiglia degli affidatari di data non anteriore a
tre mesi;
c) copia del provvedimento del Tribunale per i minorenni o
dell'Amministrazione regionale;
d) copia del codice fiscale del minore;
e) documentazione attestante i redditi del minore, dei genitori
e degli affidatari anche in caso di parentela con il minore
affidato.
Articolo 10 - (Sussidi straordinari)
1. Gli interventi di assistenza economica straordinaria di cui
all'articolo 8 della legge regionale 17/1984 sono rivolti a minori
residenti in comuni della Valle d'Aosta i cui nuclei familiari
versano momentaneamente in grave situazione di disagio
socio-economico e, pertanto, non in grado di soddisfare i bisogni
primari dei minori stessi.
2. Lo stato di disagio di cui al comma 1 deve essere certificato
mediante documentazione attestante la situazione economica nonché
relazione del servizio sociale regionale circa le condizioni
psicofisiche o la situazione ambientale e socio-familiare dei
minori.
3. La Giunta regionale è autorizzata ad istituire, con proprio
provvedimento deliberativo, un fondo al fine di poter provvedere
all'erogazione di contributi straordinari aventi carattere di
assoluta urgenza ed anticipati dall'economo regionale, ai sensi e
con le modalità previste dall'articolo 4 del regolamento di
economato 6 aprile 1962 (Regolamento interno per il servizio di
economato, demanio e patrimonio), come modificato dal regolamento
27 ottobre 1980, n. 2.
4. Le domande per ottenere l'erogazione delle provvidenze di cui
al comma 1 devono essere redatte su apposito modulo e presentate
dall'interessato al Servizio affari generali, assistenza e servizi
sociali dell'Assessorato della sanità ed assistenza sociale per il
tramite degli uffici di servizio sociale territoriale e corredata,
oltre che da quanto previsto al comma 2, della situazione di
famiglia di data non anteriore a tre mesi e codice fiscale
dell'interessato.
5. Ai minori di cui all'articolo 9, comma 1, vengono erogati
contributi economici straordinari a totale copertura di spese
sanitarie non rimborsabili o parzialmente rimborsate dall'Unità
sanitaria locale (USL). Alla domanda, presentata dagli affidatari,
deve essere allegata la seguente documentazione:
a) fattura o ricevuta fiscale delle spese sostenute;
b) lettera di rimborso parziale ottenuto dall'USL;
c) codice fiscale dell'affidatario/a.
6. L'istruttoria delle domande di cui al presente articolo è
demandata ad apposita commissione composta dal dirigente e dal vice
dirigente del Servizio affari generali, assistenza e servizi
sociali dell'Assessorato della sanità ed assistenza sociale.
Articolo 11 - (Entrata in vigore)
1. Il presente regolamento è dichiarato urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente -
Nella continuazione della trattazione
dei punti iscritti in via d'urgenza all'ordine del giorno, pongo in
discussione la proposta di regolamento n. 6.
Ha chiesto la parola il relatore, Consigliere Secondina
Squarzino.
Squarzino (VA) -
La legge regionale n. 59/91
richiede che siano inseriti elementi di certezza e di trasparenza
in tutti i settori dell'attività amministrativa della regione. Per
questo motivo da alcuni mesi vengono via via approvati da questo
Consiglio regolamenti attuativi di norme regionali che concernono
l'erogazione di contributi, norme regionali che sono state emanate
prima del 1991.
Anche la legge regionale 1° giugno 1984, n. 17, riguardante gli
interventi assistenziali ai minori, necessita di un regolamento che
deve prescrivere procedure, criteri di erogazione per i contributi
dati a minori che sono ospiti in collegi o convitti, oppure che
chiedono di partecipare a soggiorni climatici o a centri estivi,
oppure minori che sono soggetti all'affidamento familiare.
Questo regolamento traduce su un piano formale procedure seguite
in questi anni dagli uffici dell'assessorato; non contiene perciò
nessun elemento innovativo, quanto piuttosto esplicita modalità di
lavoro, tempi, caratteristiche delle procedure che vengono
seguite.
Brevemente, negli articoli 1, 2 e 3 viene normato quello che è
il dettato dell'articolo 8 della legge 17/84, che riguarda
l'erogazione di concorsi finanziari per l'ammissione di minori in
collegi e convitti. L'ammontare dei contributi viene stabilito
annualmente dal Consiglio regionale su proposta della Giunta,
tenendo conto sia del reddito lordo di tutti i componenti il nucleo
familiare, sia della composizione dello stesso nucleo familiare. In
questa prima versione del regolamento viene anche allegata una
tabella che è valida per il 1994; per gli anni successivi questa
tabella sarà rivista tramite un apposito atto amministrativo, cioè
sarà il Consiglio regionale che su proposta della Giunta deciderà
se aggiornare o meno gli elementi della tabella.
Gli articoli 4, 5 e 6 regolamentano criteri e procedure
riguardanti soggiorni climatici e marini, montani e lacustri,
previsti dall'articolo 10 della legge regionale 17/84, di cui
stiamo esaminando il regolamento attuativo. Il modo con cui vengono
determinati i contributi, come pure le procedure per ottenere
questi contributi, ricalcano le stesse modalità che sono previste
per i precedenti articoli, cioè per l'iscrizione e la frequenza di
minori a convitti e collegi.
Gli articoli 7 e 8 si occupano dei centri diurni estivi previsti
dall'articolo 10 della legge 17. In questo caso i contributi non
vengono erogati ai minori, ma vengono erogati agli enti e alle
associazioni che organizzano questi centri estivi.
L'articolo 9 del presente regolamento riguarda infine gli
interventi di assistenza economica relativi a minori che sono
allontanati dal nucleo di origine e affidati temporaneamente ad
un'altra famiglia. Anche qui viene indicato per il 1994 qual è il
contributo mensile da erogare a questi minori, tenendo conto che,
come per i contributi previsti per convitti e per colonie,
l'ammontare della cifra sarà stabilita di anno in anno da questo
Consiglio.
L'articolo 10 riguarda gli interventi di assistenza economica
straordinaria che sono previsti dall'articolo 8 della legge 17,
articolo che vuole rispondere ai bisogni di famiglie di minori per
le quali non sono previste per legge altre erogazioni. L'articolo 8
è stato mantenuto - nonostante ci sia una nuova legge che abbiamo
approvato e che entrerà in vigore a metà giugno e che riguarda i
criteri per l'assistenza economica - proprio perché si tratta di
garantire uno spazio di intervento assistenziale a fronte di
situazioni particolari in cui la vittima è un minore, cioè un
elemento debole della società.
Per questo motivo la procedura per l'erogazione di questi
sussidi straordinari prevede il ricorso ad un fondo particolare,
istituito dalla Giunta regionale, a cui accedere per poter
anticipare contributi straordinari aventi carattere di assoluta
urgenza.
É indicato anche l'organismo che vaglia queste domande, sempre
nell'ottica di dare massima trasparenza all'azione
amministrativa.
Dicevo prima che questo regolamento non ha elementi innovativi,
e d'altra parte non poteva presentare elementi innovativi in quanto
si riferisce ad una legge di cui bisogna tener conto.
Nell'affrontare le tematiche che questo regolamento contempla,
ho individuato almeno tre problemi a cui bisogna trovare una
risposta, intervenendo un po' in fretta con norme che tengano conto
di questi elementi. Vorrei precisare che non è tanto come relatore
che parlo in questo momento, la mia relazione è finita, ma aggiungo
considerazioni mie personali, cioè porto qui delle riflessioni che
ho fatto nel corso del lavoro di indagine e di studio di questo
regolamento. E le porto proprio come suggerimento di lavoro
futuro.
Primo problema. Interventi a favore di minori di famiglie non
residenti in Valle d'Aosta. L'articolo 1 della legge regionale
17/84, che è stato abrogato, prevede che gli interventi di
assistenza economica siano erogati solo a favore di soggetti in età
inferiore ai 18 anni residenti in un comune della Valle d'Aosta. Ci
sono però delle famiglie che, pur abitando e lavorando da anni
nella nostra regione, non hanno ancora ottenuto la residenza. A
volte queste famiglie hanno dei minori che avrebbero bisogno di
partecipare ad attività come colonie e centri estivi, senza parlare
di minori con un solo genitore che potrebbero anche essere ospitati
in collegi.
Tali interventi che cercano di risolvere casi sociali presenti
sul nostro territorio non sono previsti dalla presente legge. E
d'altra parte con un regolamento non si può modificare una legge.
Tuttavia occorrerà presto riscrivere l'articolo 1 della legge 17,
che è stato abrogato, proprio alla luce di una legge nazionale del
27 maggio 1991, n. 176: "Ratifica ed esecuzione della convenzione
sui diritti del fanciullo", fatta a New York il 20 novembre 1989.
La nostra legge nazionale recepisce quanto dice la convenzione e
all'articolo 2 recita: "Gli stati-parti si impegnano a rispettare i
diritti enunciati nella presente convenzione e a garantirli ad ogni
fanciullo che dipende dalla loro giurisdizione senza distinzioni di
sorta, e a prescindere da ogni considerazione di razza, di colore,
di sesso, di lingua, di religione, di opinione politica o altro del
fanciullo, o dei suoi genitori, o dei suoi rappresentanti legali,
dalla loro situazione finanziaria, dalla loro incapacità, dalla
loro nascita o da ogni altra circostanza". A me sembra che qui ci
sia un elemento molto forte che ci detta l'esigenza di rivedere,
sulla base di questi nuovi elementi l'articolo 1 abrogato.
Il secondo problema riguarda il sostegno a famiglie che
accettano di occuparsi di minori in modo continuativo, seppure per
un periodo determinato della giornata o della settimana. É vero che
in questo senso non si può parlare di un vero e proprio affidamento
familiare, anche se l'esperienza maturata in questi anni ci ha
insegnato che simili interventi, concordati con i servizi sociali,
possono risolvere problemi riguardanti i minori, anche senza
sottrarli alle famiglie di origine. Tuttavia non si può continuare
a chiedere sempre a delle famiglie di occuparsi di minori in
difficoltà proponendo loro interventi mirati, senza prevedere anche
un minimo di contributo, o almeno un rimborso delle spese vive.
Ricordo che in questo periodo l'assessorato alla sanità insieme
all'USL organizza nella regione incontri e conferenze in cui
affronta il problema dell'affidamento familiare.
Quindi, a fronte di questa esigenza, di questa richiesta di
collaborazione nei confronti delle famiglie, forse bisogna
prevedere - ripeto: non in questo regolamento, ma in una norma che
dovremo andare a preparare - anche forme diverse di sostegno ad
affidi che non sono proprio quelli continuativi che riguardano
tutto il periodo della giornata e che sottraggono il bambino dalla
famiglia di origine per tutto l'arco della giornata, o della
settimana o del mese.
Il terzo problema che andrebbe affrontato riguarda il contributo
a giovani che, avendo superato il 18° anno di età, non hanno più
diritto ad avere un contributo come minori, e che pur tuttavia
hanno bisogno di un sostegno particolare. Mi riferisco al fatto che
in alcuni casi si è verificato che diciottenni studenti, giunti
ormai al quarto anno di scuola secondaria superiore, non hanno
potuto concludere il loro ciclo di studi solo perché le famiglie
affidatarie non avevano risorse necessarie per sostenere il
mantenimento di questi ragazzi.
D'altra parte la legge prevede che il sostegno va dato solo fino
al 18° anno di età, per cui questi giovani hanno dovuto
interrompere gli studi senza poter concludere la scuola secondaria
di secondo grado. Quindi, ripeto, sarebbe importante prevedere una
norma che consenta di concedere un contributo agli affidati anche
dopo il 18° anno di età, nel caso in cui si debba completare un
ciclo di studi di scuola secondaria di secondo grado.
Ho fatto tre esempi di problemi che andrebbero affrontati e a
mio avviso bisognerebbe proprio procedere alla riorganizzazione
organica delle normative relativamente ai minori. Diversamente,
lavorando in modo settoriale, ci troviamo di fronte a situazioni
che sono per certi aspetti aberranti dal punto di vista
giuridico.
L'esempio tipico è questo: noi regolamentiamo una legge che
riguarda i minori, ma l'ambito dei minori è indicato nell'articolo
1 che è già stato abrogato da una precedente legge. Tale
abrogazione, però, diventerà effettiva solo due o tre giorni dopo
che il regolamento è stato approvato ed è diventato applicativo.
Questo per dire come occorre effettivamente mettere atto a uno dei
punti del programma, quello di cominciare a costituire dei testi
unici in cui raccogliere tutte le varie normative e dare coerenza
alle norme che esistono, anche per risolvere problemi quali quelli
sollevati da me stamattina.
Presidente -
É aperta la discussione generale. Se
nessuno intende intervenire, chiudo la discussione generale e
passiamo all'esame dell'articolato nel nuovo testo, così come
approvato nella V commissione.
Ha chiesto la parola l'Assessore alla sanità e assistenza
sociale Vicquéry.
Vicquéry (UV) -
Solo per rispondere alla collega
Squarzino nella seconda parte dell'intervento, non più come
relatore. I problemi che ha evidenziato: il problema delle famiglie
non residenti, il problema dell'affidamento ad ore - chiamiamolo
così, anche se giuridicamente l'istituto dell'affidamento è ben
definito dal codice civile e non possiamo inventarci noi delle
formule nuove - e il problema dei contributi ai ragazzi con più di
18 anni, sono già risolti con il disegno di legge che è stato
approvato da questo Consiglio, che riguarda in generale la
riorganizzazione dell'assistenza sociale.
Mi riferisco al disegno di legge cosidetto sul minimo vitale,
che sarà pubblicato fra una quindicina di giorni. In quella legge
infatti sono definiti dei parametri di massima, che possono valere
per tutte le categorie di cittadini.
Ne ridiscuteremo, ma l'obiettivo di quella legge è stato
chiaramente indicato nella relazione e in quest'aula consiliare,
quando si diceva che il cittadino in quanto tale deve essere
considerato nella sua globalità, perché più spezzettiamo gli
interventi, più rischiamo di creare delle iniquità e della
disparità di trattamento.
É molto difficile trovare una via giusta che dia delle risposte
esatte a tutti i casi, perché può esserci il caso del ragazzo
maggiorenne che non ha finito gli studi, ma va visto nella
globalità del nucleo familiare, non va visto isolatamente, e fuori
dal nucleo familiare va visto nella globalità della società
valdostana, altrimenti rischiamo di dare a chi non ha bisogno e di
non avere poi risorse sufficienti per sostenere le famiglie che
hanno una effettiva necessità.
Non credo che sia necessario ridiscutere l'articolo 1 della
legge 17 che è stato abrogato, perché gli articoli sono stati
salvati, cioè gli articoli 8, 9, 10, 11 e 12 fanno riferimento
comunque al concetto di minore stabilito già dal codice civile, non
dobbiamo quindi inventare nulla di nuovo.
Per questi motivi ritengo che questo regolamento, come già il
relatore ha detto, sia semplicemente una regolamentazione delle
procedure già di fatto attuate, tranne alcune, con l'inserimento
della commissione per andare nell'ottica della trasparenza, mentre
prima erano gli uffici che istruivano le pratiche. Da questo punto
di vista non c'è nulla di nuovo, sugli altri argomenti avremo modo
ed occasione di riparlare sia in commissione consiliare sia in
questo Consiglio.
Presidente -
Chi intende parlare per dichiarazione
di voto?
Ha chiesto la parola il Consigliere Rini.
Rini (UV) -
Nel Consiglio del 27 ottobre 1993 mi
ero astenuto nella votazione della delibera che fissava i criteri e
le modalità degli interventi di cui alla legge 1° giugno 1984, n.
17, in quanto era previsto un diverso trattamento a seconda che il
reddito fosse da lavoro autonomo o da lavoro dipendente.
Noto con soddisfazione che la tabella allegata al presente
regolamento mette sullo stesso piano tutte le categorie, perciò
voterò favorevolmente al regolamento.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Solo per annunciare il voto
favorevole dei popolari per la Valle d'Aosta, anche se è un voto
sub conditio
nel senso che ci rendiamo conto dell'urgenza
dell'approvare questo disegno di legge proprio perché siamo alla
vigilia dell'estate e quindi è giusto regolamentare questi sussidi.
Comunque avremo un anno davanti per rivedere questa legge perché,
mi permetta l'assessore, dalla lettura di questa legge traspare la
fretta con la quale è stata approntata. In particolare la tabella
allegata, a fronte dei risultati ottenuti in questa stagione
estiva, sarà il caso di verificarla.
Presidente -
Se non ci sono altri interventi,
passiamo alla votazione dell'articolato così come proposto dalla V
commissione.
Pongo in votazione l'articolo 1:
Presenti, votanti e favorevoli: 28
Presidente -
Pongo in votazione l'articolo 2:
Presenti, votanti e favorevoli: 28
Presidente -
Pongo in votazione l'articolo 3:
Presenti, votanti e favorevoli: 28
Presidente -
Pongo in votazione l'articolo 4:
Presenti, votanti e favorevoli: 28
Presidente -
Pongo in votazione l'articolo 5:
Presenti, votanti e favorevoli: 28
Presidente -
Pongo in votazione l'articolo 6:
Presenti, votanti e favorevoli: 28
Presidente -
Pongo in votazione l'articolo 7:
Presenti, votanti e favorevoli: 28
Presidente -
Pongo in votazione l'articolo 8:
Presenti, votanti e favorevoli: 28
Presidente -
Pongo in votazione l'articolo 9:
Presenti, votanti e favorevoli: 28
Presidente -
Pongo in votazione l'articolo 10:
Presenti, votanti e favorevoli: 28
Presidente -
Pongo in votazione l'articolo 11:
Presenti, votanti e favorevoli: 28
Presidente -
Pongo in votazione la tabella
allegata:
Presenti, votanti e favorevoli: 28
Presidente -
Pongo in votazione il regolamento nel
suo complesso:
Presenti, votanti e favorevoli: 30
Il Consiglio approva all'unanimità
