Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2046 del 22 aprile 1991 - Resoconto
OGGETTO N. 2046/IX Iniziative per risolvere la pericolosità
della strada statale n. 26, nel tratto lungo l'abitato del comune
di Bard.
(Interpellanza).
Presidente
Do lettura dell'interpellanza
presentata dai Consiglieri Chenuil e Mafrica:
Interpellanza Constatata la grave e pericolosa situazione del
transito sulla Statale n.26, nel tratto lungo l'abitato del Comune
di Bard;
venuti a conoscenza che l'Amministrazione comunale ha più
volte sollecitato e proposto soluzioni per tale ormai annoso
problema;
coscienti che la situazione è ormai da tempo insostenibile,
sia per gli abitanti del Comune di Bard, sia per gli utenti di tale
tratto di strada;
i sottoscritti consiglieri regionali del Gruppo
PCl-PDS
interpellano
l'Assessore competente per conoscere:
1) quali sono le intenzioni concrete per risolvere questo
pro­blema;
2) se sono intervenuti o sono in fase di discussione
eventuali accordi con l'ANAS;
3) quali sono i vincoli che ancora esistono ed impediscono la
realizzazione di un'opera così indispensabile.
Presidente
Ha chiesto di illustrare
l'interpellanza il Consigliere Chenuil, ne ha facoltà.
Chenuil (PCI-PDS)
Sono ormai anni, direi quasi
decenni, che l'Amministrazione comunale di Bard chiede un
intervento per risolvere la perico­losa situazione della SS 26
lungo l'abitato di Bard e di dotare, se possibile, questo tratto di
una serie di parcheggi.
Chiediamo all'Assessore competente per conoscere quali sono le
intenzioni concrete per risolvere questo problema, se sono
in­tervenuti o sono in fase di discussione eventuali accordi con
l'ANAS, quali sono in vincoli che ancora esistono ed impedisco­no
la realizzazione di un'opera così indispensabile.
Presidente
Ha chiesto di parlare l'Assessore ai
Lavori Pubblici Martin, ne ha facoltà.
Martin (ADP)
Il problema della strada statale 26,
che attraversa l'abitato di Bard, è da parecchio tempo sul tavolo
del governo regionale, in quanto ci si rende conto che una
sistemazione di quel tratto di strada è assolutamente
indispensabile.
Ci sono state nel tempo varie richieste da parte del comune di
Bard, intese tutte a sollecitare sia l'Anas che la Regione, per la
parte di sua competenza, alla ricerca di una soluzione per dare al
paese di Bard una vivibilità più decente.
Sono state fatte anche delle progettazioni da parte dell'Anas:
una riguarda l'allargamento della strada attuale, ed un'altra
invece prevede di costruire una circonvallazione completa­mente
sotterranea, che parte appena prima l'abitato di Bard ed esce
grosso modo sul rettilineo che porta poi a Donnas.
Per esaminare sul luogo questo problema, è stato anche
effet­tuato recentemente un sopralluogo insieme al comune di Bard
ed ai tecnici ed ai responsabili dell'Anas; al sopralluogo erano
presenti sia il sottoscritto che l'Assessore Pascale con i tecnici
dell'Assessorato dei Lavori Pubblici e con i tecnici
dell'Assessorato del Turismo, per verificare la possibilità di fare
qualche lavoro sulla strada attuale, perché questa è la solu­zione
che più interessa il comune di Bard.
Abbiamo verificato sul posto che in effetti, per la notevole
mole ed anche per la notevole importanza dei reperti archeologici
esistenti in quella località, un allargamento della strada sta­tale
26 si presenta problematico. In quella sede l'Anas ha suggerito
nuovamente di costruire un tunnel sotterraneo che, a detta dei
tecnici dell'Anas, certamente comporterebbe molti problemi in
meno.
E' evidente che il problema, a nostro avviso, va inquadrato in
un discorso più ampio, ossia quello che riguarda la definizione del
progetto Forte di Bard nel suo complesso, che deve preve­dere sia
la viabilità interna al comune che la statale.
Quindi siamo in una fase in cui ci sono due proposte, due
pro­gettazioni: una più facilmente realizzabile, che è quella
sotter­ranea; un'altra, più difficilmente realizzabile dovuta al
fatto che, come dicevo, ci sono notevoli reperti archeologici che
ver­rebbero interessati da questo allargamento. Siamo di fronte ad
una propensione del comune di Bard per una soluzione che preveda
l'allargamento della strada attuale, in quanto gli amministratori
attuali temono un eccessivo isolamento del loro comune.
La situazione la stiamo seguendo, ed essa non dipende solo da
volontà politiche, ma anche da scelte tecniche ben precise. E' una
situazione in cui il comune di Bard è parte interessata, sa­rà
tenuta costantemente al corrente di quello che succede, ma è anche
una situazione che a mio avviso deve essere inquadrata in un
discorso più ampio, che veda non solo il discorso della statale 26,
ma anche il recupero del Forte e di tutta una via­bilità interna
che porta al Forte, con conseguenze positive per quello che può
essere il comune di Bard, ma direi più in genera­le l'intera Bassa
Valle.
Presidente
Ha chiesto di parlare il Consigliere
Chenuil, ne ha facoltà.
Chenuil (PCI-PDS)
Sull'ipotesi del tunnel mi
permetto di dire che se da decenni si sta aspettando per realizzare
questo problema, passeranno an­cora altri decenni.
Sarei più propenso per allargare la strada e per dare
innanzi­tutto ai cittadini di Bard, la possibilità di poter
usufruire di tutti questi esercizi commerciali che esistono lungo
la SS 26, come pure ai turisti. Se facciamo qualche parcheggio lì
davanti, possono fermarsi ad ammirare questa maestosa struttura che
è il Forte di Bard.
Se nel duemila uscirà un tunnel, questa strada non è in
con­trapposizione; serve a risolvere un problema che è veramente
sotto gli occhi di tutti: l'unica strozzatura della SS 26 è proprio
nel comune di Bard.
Auspico che si prendano dei provvedimenti in merito, altri­menti
fra dieci anni parleremo ancora di questo problema.
Presidente
Sospendiamo i nostri lavori, che
riprenderanno domani matti­na alle 9,30.
La seduta è tolta.
