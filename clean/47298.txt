Classificazione
FORMAZIONE PROFESSIONALE
LAVORO
Politica del lavoro



Oggetto del Consiglio n. 3585 del 8 maggio 2024 - Resoconto
OGGETTO N. 3585/XVI - Interrogazione: "Notizie in merito ai
corsi di formazione lavorativa attivati nel 2023".
Marguerettaz (Presidente) -
Punto n. 15 all'ordine del
giorno. La parola all'assessore Bertschy per la risposta.
Bertschy (AV-VdA Unie) -
Rispondo al quesito n. 1 e 2.
Nel corso del 2023 sono stati avviati 37 corsi rivolti a
disoccupati, di cui 15 aventi a oggetto formazione
professionalizzante e 22 dedicati alla formazione di competenze di
base e trasversali, nello specifico competenze digitali e
linguistiche.
Nell'ambito dei 37 corsi gli utenti in aula sono 422, di questi
54 hanno frequentato più di un corso.
Per rispondere puntualmente ai quesiti posti, non sono stati
tenuti in considerazione i percorsi riferiti alle competenze base
trasversali, in quanto i loro effetti sullo stato occupazionale non
sono immediatamente apprezzabili in relazione a una nuova
occupazione, pur trattandosi di fondamentali competenze richieste
dal mercato del lavoro.
Nell'ambito dei soli corsi professionalizzanti, i diversi utenti
coinvolti sono stati 154, dei quali circa il 70% ha portato a
termine il percorso.
Le persone che hanno trovato un'occupazione al termine del
percorso sono state 112, pari al 72% degli utenti coinvolti e quasi
il 70% rispetto al settore coerente.
Nel 2023 sono stati avviati ulteriori 11 corsi, non
esclusivamente rivolti alle persone in stato di disoccupazione, su
questi che hanno visto il coinvolgimento di 114 partecipanti, sono
in corso le analisi che avremo cura di fornirle alla fine delle
valutazioni. Queste analisi non tengono conto ovviamente delle
assunzioni fuori dal territorio regionale o di eventuale
continuazione di percorsi formativi.
Per quanto riguarda il terzo quesito, i risultati sono positivi,
apprezzabili, e soprattutto danno la possibilità di continuare a
lavorare per cercare di allineare sempre più le competenze che sono
richieste dal mondo produttivo, sapendo bene che stiamo lavorando
su soggetti che debbono tenere in considerazione più aspetti, anche
della loro vita quotidiana, e sapendo bene che sono cambiate anche
le abitudini delle persone rispetto anche alla possibilità di
partecipazione ai corsi e all'organizzazione di questi corsi,
quindi tutte le esperienze che stiamo maturando, ci permettono di
andare a migliorare la risposta, in particolare con la
collaborazione degli enti di formazione e con il lavoro che si sta
facendo per garantire la migliore risposta possibile alle richieste
appunto che pervengono dal mondo del lavoro.
Presidente -
Per la replica, la parola al collega
Marquis.
Marquis (FI) -
Grazie Assessore per la risposta. Abbiamo
presentato quest'iniziativa proprio per fare il punto
sull'argomento per avere qualche dato anche sotto il profilo
quantitativo di quello che sono i risultati che danno
sostanzialmente questi corsi, soprattutto in un momento dove è di
grande evidente la difficoltà che c'è di far riscontrare la domanda
e l'offerta nel mercato del lavoro.
Dai dati che sono stati offerti, qualche prima considerazione si
può fare, sostanzialmente la maggior parte dei corsi è stata
effettuata per aumentare le competenze a livello trasversale, è
proprio questo forse un argomento di riflessione che i corsi
professionalizzanti hanno un peso minore all'interno della proposta
che viene fatta e forse bisogna proprio potenziare quest'aspetto
per cercare di riscontrare le domande del mercato, perché sempre
più spesso c'è una continua richiesta di professioni, per cui non
ci sono le competenze sul nostro territorio valdostano da parte
delle singole categorie datoriali del mondo produttivo, pertanto
questo sarà un aspetto di riflessione.
Così come abbiamo ascoltato con piacere il fatto che ci abbia
riferito che verrà prodotta poi una sintesi dell'attività svolta
perché senza avere una base di riscontro dell'attività, diventa
difficile anche fare delle valutazioni compiute sull'argomento, che
riteniamo essere un argomento di grande importanza anche in Valle
d'Aosta che ci saranno da attuare le direttive nazionali con il
nuovo disegno di legge che è stato scaricato, che dovrà essere
esaminato e portato all'attenzione del Consiglio che deve andare
nella direzione di riscontrare sempre di più la domanda del mondo
del lavoro, perché, per andare nell'indirizzo della crescita, c'è
solo questa possibilità: formare delle persone che possano poi
avere delle occupazioni che sono corrispondenti alle reciproche
aspettative che possono dare anche le opportune gratificazioni
economiche per favorire il percorso di vita dei singoli
cittadini.
