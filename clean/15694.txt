Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1997 del 26 giugno 1996 - Resoconto
SEDUTA ANTIMERIDIANA DEL 26 GIUGNO 1996
OGGETTO N. 1997/X Posizione degli allevatori valdostani nei
confronti dell'esubero di quote latte della produzione nazionale.
(Interrogazione)
Interrogazione Visti alcuni articoli apparsi su mezzi di
informazione economica relativi allo sfondamento, a livello
nazionale, delle quote latte;
Tenuto conto che si prospetta, da parte dell'Unione Europea, una
maximulta di 450 miliardi, a carico dei produttori di latte
italiani, per il surplus nazionale di produzione;
Considerata la certa ripercussione negativa conseguente a tali
disposizioni statali, ovvero le gravi conseguenze sui redditi dei
produttori di latte italiani;
i sottoscritti Consiglieri regionali
Interrogano
la Giunta regionale per conoscere:
1) la situazione in merito relativa alla nostra regione, ovvero
la posizione degli allevatori valdostani circa l'esubero delle
quote latte;
2) nel caso in cui dovessero essere assoggettati al pagamento
della maximulta anche i produttori di latte valdostani, quali
provvedimenti l'Amministrazione regionale intende intraprendere a
riguardo.
F.to: Lanièce - Marco Viérin
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Continua la storia infinita delle quote latte, quasi
telenovela a questo punto.
Avessi potuto rispondere sette giorni fa, avrei potuto
rispondere agli interroganti che nessun problema esiste per i
produttori valdostani, in quanto, come i Consiglieri sanno, il
comma 5 dell'articolo 5 della legge n. 468/92 prevede la
possibilità per le associazioni di produttori di compensare al loro
interno le maggiori e le minori produzioni effettuate durante il
periodo. In effetti, la nostra Associazione produttori ha già
deliberato la compensazione, cosa che ha consentito a quegli
acquirenti che avevano dovuto effettuate supertrattenuta per il
conferimento del latte, di pagare quanto avevano dovuto
trattenere.
Dicevo, avessi potuto rispondere una settimana fa, perché negli
ultimi giorni qualche complicazione c'è stata, complicazione che
rischia di creare seri problemi anche ai nostri produttori. Com'è
noto, la situazione nazionale per quanto riguarda la campagna di
produzione 1995-1996 ha visto, a causa del cambio della lira
rispetto al marco e al franco francese, una riduzione di
importazione di latte con conseguente aumento della produzione in
modo particolare nelle zone della pianura padana particolarmente
vocate per la produzione di latte. Questo ha determinato uno
splafonamento delle quote previste nel bollettino n. 2 per la
campagna 1995-1996; rispetto allo stesso bollettino la situazione è
ancora sufficientemente confusa, tenuto conto che ci sono state
azioni di tipo legale da parte, ad esempio, della Regione Lombardia
che è ricorsa al TAR per la sospensione e per l'annullamento di
quel bollettino.
La situazione si è complicata nelle ultime ore in quanto abbiamo
appreso che nel corso dell'audizione che il Ministro Pinto ha avuto
con la Commissione agricoltura della Camera mercoledì scorso, lo
stesso Ministro, vantando un'intesa con il coordinamento degli
assessori che non c'è stata, avrebbe proposto di inserire nella
conversione in legge del decreto n. 260 del 16 maggio 1996, che
detta i criteri e le priorità per la compensazione nazionale, una
modifica che prevede che la compensazione venga non più fatta a
livello di associazione, ma solo a livello complessivo, a livello
nazionale.
I risultati di questa operazione sono persino troppo evidenti; è
chiaro che se questa modifica dovesse essere fatta in sede di
conversione, lo splafonamento che riguarda alcune zone, alcune
associazioni e alcune regioni, verrebbe ridistribuito su tutto il
territorio nazionale e quindi a danno di tutti i produttori.
Da lunedì 24 stiamo seguendo, giorno per giorno, la situazione
in stretto contatto con i colleghi di Trento e Bolzano, sia io che
loro abbiamo attivato le rispettive delegazioni parlamentari,
l'Onorevole Caveri parteciperà oggi pomeriggio alla riunione della
Commissione agricoltura, in cui c'è all'ordine del giorno la
discussione del decreto legge n. 260; venerdì mattina parteciperò
al coordinamento degli Assessori all'agricoltura a Firenze, dove
porremo innanzitutto il problema del metodo di lavoro di questo
coordinamento, perché se dalle riunioni del coordinamento, in cui
si è sì parlato e discusso di quote latte, ma sicuramente non si è
approvato nessun tipo di documento, deriva un'intesa supposta e
quindi vantata dal Ministro, è evidente che a livello di
funzionamento di questo comitato c'è qualcosa che va chiarito
perché non funziona bene.
La situazione è confusa perché ormai da anni assistiamo
puntualmente alla proposta di norme che dovrebbero servire a
risolvere problemi, ma che invece, risolvendo parzialmente un
problema, aprono numerosi altri fronti.
Come considerazione finale, sempre più mi convinco della
validità della strada che abbiamo intrapreso da qualche anno per
l'approvazione di una norma di attuazione, che ci dia finalmente
competenza per normare in materia di quote latte.
Stiamo seguendo la situazione giorno per giorno ed è evidente
che in tutte le sedi competenti faremo sentire la nostra
posizione.
Presidente Ha chiesto la parola il Consigliere Lanièce.
Lanièce (GA) Prendo atto della risposta che ci ha appena fornito
l'Assessore Vallet.
In effetti si tratta di un problema annoso ed anche di vitale
importanza per la nostra agricoltura, che purtroppo non riusciamo a
risolvere; non voglio con questo dare la colpa a qualcuno, ma
sappiamo benissimo che il problema delle quote latte è molto
importante e che è giusto il tentativo di arrivare alla
regionalizzazione delle stesse quote per poter dare sicurezza ai
nostri agricoltori.
Ovviamente quest'interrogazione era nata in seguito ad un
articolo apparso sul Sole 24Ore in cui si prospettava l'arrivo di
una maximulta di 450 miliardi per un surplus di produzione, per cui
ci siamo chiesti, pur sapendo che la nostra regione non correva
rischi, se c'erano dei piccoli rischi che questa maximulta potesse
ricadere sui nostri produttori.
Purtroppo poi è successo che in data 11 giugno un comunicato
dello stesso Ministro Pinto metteva in evidenza la volontà da parte
del Governo Prodi di condurre in porto un atto molto grave, cioè
quello di una compensazione a livello nazionale, togliendo la
compensazione a livello di associazione. Penso che in questa
direzione sia compito dell'Assessore e dei nostri Parlamentari fare
tutto il possibile per evitare che vada in porto questa modifica;
una modifica che non solo porterebbe dei grossi danni alla nostra
agricoltura, ma potrebbe anche rappresentare una soluzione
tutt'altro che positiva per questa annosa problematica delle quote
latte.
La cosa che mi ha sorpreso, leggendo quel comunicato, è stata
l'affermazione del Ministro, secondo cui ci sarebbe stata una
concordia da parte degli Assessori regionali all'agricoltura in
merito a questo problema. L'Assessore Vallet ha ribadito che questo
apprezzamento non c'era assolutamente da parte degli Assessori
all'agricoltura, ciò significa che si tratta di un'iniziativa
unilaterale del Ministro Pinto; pertanto penso sia giusto da parte
dell'Assessore Vallet, di concerto con gli altri Assessori
all'agricoltura, farlo presente sia allo stesso Ministro che allo
stesso Governo Prodi tramite i nostri Parlamentari. Poiché questa è
una questione vitale per la nostra agricoltura, che è
un'agricoltura di montagna, che ha bisogno di essere sostenuta
perché non può competere con l'agricoltura della Padania, che ha
viceversa molte possibilità di andare avanti, invito nuovamente
l'Assessore a seguire attentamente questa situazione alla luce
degli ultimi eventi.
Presidente Ha chiesto la parola il Vicepresidente Viérin
Marco.
Viérin M. (PpVA) Voglio ringraziare l'Assessore Vallet, che è
stato corretto e preciso. Vedo con piacere che ha già proceduto a
prendere alcuni provvedimenti, come ha ribadito il collega Lanièce,
però volevo chiedere per quale motivo non ha risposto al punto 2
con il quale chiedevamo, nel - malaugurato - caso in cui dovessero
essere assoggettati al pagamento della maximulta anche i produttori
di latte valdostani, quali provvedimenti l'Amministrazione
regionale intende intraprendere a riguardo. Sappiamo benissimo che
per la campagna passata non ci sono problemi, il problema arriverà
per la campagna 1996-1997, per cui bisogna cominciare a pensare -
se la linea del Ministro Pinto passerà - a quelle che possono
essere le iniziative legali da intraprendere da parte del Consiglio
e della Giunta in prima istanza.
Eventualmente in altre occasioni l'Assessore vorrà rispondere a
questo quesito che abbiamo posto con l'interrogazione, al quale
oggi non ha dato risposta; spero che non ci sia bisogno, anche noi
ci siamo attivati per andare nella direzione che diceva
l'Assessore. Ricordo ai consiglieri che il Consiglio ha approvato
molti mesi fa una risoluzione all'unanimità che indicava la linea
che l'Assessore ha esposto, quindi penso che tutti quanti i
colleghi siano ancora su tale posizione, me lo auguro almeno!
Aspetterò eventualmente in un'altra occasione la risposta al
secondo punto, che è molto importante, Assessore.
