Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2276 del 26 giugno 1991 - Resoconto
OGGETTO N. 2276/IX Accertamenti sulla qualità delle bevande e
degli alimenti immessi sul mercato.
(Interrogazione)
Errore. L'origine riferimento non è stata trovata.
Presidente
Do lettura dell'interrogazione presentata dal
Consigliere Riccarand ed iscritta al punto 8 dell'ordine del
giorno.
Interrogazione I cittadini sono oggi notevolmente attenti e
preoccupati per la qualità degli alimenti e bevande. La distanza
sempre più notevole fra produttori e consumatori e l'ampiezza di un
mercato alimentare destinato ad espandersi ulteriormente con
l'Europa del 1993 richiedono una intensificazione delle misure di
controllo sulla qualità dei prodotti.
Molti cittadini valdostani ritengono di avere oggi controlli,
notizie e strumenti inadeguati per sentirsi effettivamente
garantiti sulla qualità di acqua, latte, vino, pasta, pane,
verdure, frutta eccetera eccetera. Troppi e troppo gravi episodi di
sofisticazione di alimenti e di inquinamento si sono verificati
negli ultimi anni per permettere un'effettiva tranquillità.
Ne deriva la necessità di un'azione incisiva delle strutture
sanitarie pubbliche per un controllo della qualità delle bevande,
degli alimenti e la necessità di un'assoluta trasparenza sui metodi
di controllo e sui dati raccolti. Ne deriva, inoltre, la necessità
di garantire l'accesso dei cittadini ai laboratori delle strutture
pubbliche senza procedure defatiganti e tariffe proibitive.
Tutto ciò premesso, il sottoscritto Consigliere regionale del
Gruppo Verde Alternativo
interroga
l'Assessore regionale alla Sanità e Assistenza Sociale per
conoscere:
1) quante e quali strutture pubbliche vi sono in Valle d'Aosta
in grado di svolgere accertamenti sulla qualità delle bevande e
degli alimenti immessi nel mercato;
2) in che modo vengono effettuati i controlli, con quale
periodicità e in che modo i dati raccolti vengono resi pubblici o
sono comunque accessibili alle pubbliche amministrazioni, alle
associazioni di consumatori, ai cittadini;
3) a quali strutture pubbliche il cittadino si deve rivolgere
per poter ottenere un esame di alimenti e bevande; quali sono le
modalità di accesso a tale servizio; quali sono le tariffe che
vengono praticate e da chi sono definite tali tariffe;
4) se sono allo studio iniziative e provvedimenti per migliorare
la quantità e qualità dei controlli su alimenti e bevande; per
garantire una maggiore informazione sui dati raccolti; per
migliorare il diritto di accesso dei cittadini agli esami di
laboratorio.
Presidente
Ha chiesto la parola l'Assessore alla
Sanità ed Assistenza sociale, Beneforti; ne ha facoltà.
Beneforti (DC)
Com'è noto, in base alle leggi
istitutive delle Unità Sanitarie Locali, che ne disciplinano
l'organizzazione ed il funzionamento, l'unica struttura operante in
Valle in materia di igiene degli alimenti e delle bevande è il
Servizio di igiene pubblica ed ambientale, dell'alimentazione e
della sicurezza nei luoghi di lavoro dell'USL, che, per le attività
di analisi, si avvale dei laboratori di sanità pubblica.
Le modalità per effettuare le attività di controllo e di
vigilanza sugli alimenti e sulle bevande, alle quali collabora, per
la parte di sua competenza, anche il Servizio di igiene ed
assistenza veterinaria dell'USL, sono definite dalle specifiche
leggi statali che disciplinano la materia. In particolare,
l'attività di controllo e vigilanza sugli alimenti e bevande è
disciplinata con appositi piani definiti in base a disposizioni
ministeriali e procedure della legge statale n. 462 del 1986.
Tale attività si avvale altresì dell'intervento di un comitato
regionale di coordinamento, istituito ai sensi dell'articolo 5
della sopraccitata legge n. 462 del 1986. In Valle d'Aosta tale
Comitato opera fin dal 1988 ed ha collaborato alla predisposizione
dei programmi stabiliti dal 1989 in poi.
Sulla base dei dati conosciuti, in possesso dell'USL, e delle
informazioni assunte, risulta che l'USL sta sviluppando programmi
di intervento che riguardano gli alimenti di consumo primario e che
consentono di procedere a controlli sia dell'igiene sia della
qualità degli alimenti prodotti o consumati nella Regione.
Nel corso della recente riunione del sopraccitato comitato,
tenutasi il giorno 13 del corrente mese, è stato espresso
l'indirizzo che i suddetti piani di controllo di attività
distinguano gli interventi secondo che trattisi di alimenti
prodotti in loco o provenienti da altre Regioni. E' stata altresì
espressa la raccomandazione di effettuare dei controlli su alcuni
prodotti locali, quali, ad esempio: birra, cioccolato, caffè, vino
e superalcolici.
I cittadini che vogliano effettuare analisi di alimenti e
bevande in loro possesso, possono rivolgersi al sopraccitato
laboratorio di sanità pubblica, pagando tariffe che sono stabilite,
secondo i casi, a livello nazionale o con provvedimento della
Regione.
Nell'ambito dello sviluppo del sistema informativo sanitario e
dei suddetti piani di controllo e di vigilanza, l'Assessorato alla
Sanità ed Assistenza sociale e l'USL promuoveranno l'informazione
sull'attività svolta, evidenziando che in materia esistono e sono
allo studio, iniziative di livello nazionale per un sistema
strutturato dell'informazione, in materia di igiene degli alimenti
e delle bevande diretto a fornire oltre che informazioni
sull'attività svolta, anche elementi di educazione alimentare per
la popolazione.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Ringrazio l'Assessore Beneforti per
la risposta e chiedo se è possibile averne il testo, in modo da
poterla riesaminare.
Stando ad una prima valutazione, mi dichiaro abbastanza
soddisfatto per le risposte ai primi punti dell'interrogazione,
cioè sulla parte descrittiva del servizio svolto dall'USL e dal
laboratorio che svolge gli esami. Mi sembra invece che la parte che
concerne l'ultimo punto, che chiede se sono allo studio iniziative
e provvedimenti per migliorare la quantità e qualità dei controlli,
per migliorare l'accesso dei cittadini ed anche l'informazione, sia
ancora carente.
E' vero che i cittadini teoricamente si possono rivolgere al
laboratorio per degli esami, ma vorrei sottolineare che le tariffe
per questi esami sono proibitive. Faccio un esempio: per fare
esaminare una bottiglia di acqua, il prezzo varia dalle 300.000
alle 500.000 lire. Si tratta di tariffe molto pesanti per i
cittadini, che quindi difficilmente possono accedere a tale
servizio.
Se è possibile, chiederei che, per quanto attiene al diritto di
accesso dei cittadini - chiaramente prevedendo delle tariffe,
perché non si può trattare di un servizio reso gratuitamente e
senza la partecipazione finanziaria dei cittadini - siano applicate
delle tariffe entro limiti che rendano effettivamente praticabile
tale accesso.
L'altro aspetto, su cui solleciterei l'Assessore ad
intraprendere maggiori iniziative, concerne l'informazione dei
cittadini sui risultati raccolti dall'USL e dal laboratorio su
certe campagne di analisi dell'acqua e di certi prodotti, che allo
stato attuale non sono noti. Su questa parte mi riservo di chiedere
ulteriori chiarificazioni sulle iniziative che vengono svolte.
