Classificazione
ASSISTENZA SOCIALE
Politiche giovanili


Resoconto integrale del dibattito dell'aula
Oggetto del Consiglio n. 225 del 11 novembre 1998 - Resoconto
SÉANCE DU 12 NOVEMBRE 1998 (APRÈS-MIDI)
OGGETTO N. 225/XI Istituzione dell'Osservatorio permanente sulla
condizione giovanile. (Reiezione di mozione)
Mozione Vista la legge regionale n. 8 del 21 marzo 1997,
concernente la promozione da parte della Regione di iniziative
sociali, formative e culturali a favore degli adolescenti e dei
giovani;
Constatato il disagio giovanile esistente nella Regione;
Preso atto della non totale applicazione da parte della Giunta
regionale dei contenuti della legge sopra richiamata;
Il Consiglio regionale della Valle d'Aosta
Impegna
la Giunta regionale
1) a predisporre, entro 60 giorni, la istituzione
dell'osservatorio permanente sulla condizione giovanile;
2) a riferire alla Commissione consiliare competente sui lavori
svolti dall'Assemblea regionale e dalla Consulta, nonché sui
progetti e programmi già approvati.
F.to: Beneforti - Squarzino Secondina
Président Je vous propose d'examiner maintenant le point n° 54 à
l'ordre du jour. Excusez-moi de procéder à rebours, mais les
absences que nous avons en ce moment nous empêchent de faire
autrement.
La parole au Conseiller Beneforti.
Beneforti (PVA-cU) L'articolo 2 della legge regionale 21 marzo
1997 n. 8, concernente la promozione di iniziative sociali,
formative e culturali a favore dei giovani, prevede l'istituzione
dell'Osservatorio permanente sulla condizione giovanile in Valle
d'Aosta.
L'Osservatorio ha funzione di strumento operativo al servizio
della Consulta giovanile, delle associazioni giovanili e anche
degli enti locali. Ha compiti ben precisi, previsti dalla legge,
infatti collabora con gli enti locali, promuove il coordinamento
delle politiche giovanili, effettua innanzitutto il monitoraggio
costante del fenomeno giovanile.
È uno strumento importante e determinante se vogliamo realizzare
le politiche giovanili, e quindi se vogliamo dare applicazione alla
legge e nello stesso tempo essere credibili nell'affrontare i
problemi dei giovani.
Quando abbiamo riportato in questa sede qualche seduta fa il
problema della droga, abbiamo ribadito che occorre accertare ed
eliminare le cause del disagio giovanile, almeno per quanto
possibile. Abbiamo riaffermato che occorre affrontare i problemi
con cui i giovani devono fare i conti giorno per giorno.
In particolare, i problemi dell'emarginazione, della
tossicodipendenza, della disoccupazione giovanile, e tanti altri
disagi che scuotono oggi il mondo giovanile. Inoltre occorre
accertare le cause del disagio privilegiando gli aspetti relativi
al rapporto dei giovani con la famiglia sotto il profilo anche
formativo ed educativo, del rapporto con la scuola, del rapporto
con la religione, del rapporto con il lavoro, con la salute e lo
sport, con gli obblighi di leva ed istituzionali, con il rapporto
paritario fra la condizione maschile e femminile.
Ma per fare questi accertamenti, i compiti sono stati affidati
dalla legge all'Osservatorio regionale. Noi crediamo che nessuno
possa negarlo, se effettivamente ci stanno a cuore gli interessi
dei nostri giovani.
Dobbiamo colmare i ritardi che si registrano, i 60 giorni di
tempo indicati nella nostra mozione per l'istituzione
dell'Osservatorio credo siano sufficienti; teniamo presente,
Assessore, che la prevenzione e l'educazione sono l'unica risposta
contro il dramma della droga. Inoltre solo se facciamo sul serio
una politica per i giovani, i giovani riacquisteranno fiducia anche
nelle istituzioni, nelle forze politiche e anche nelle loro
associazioni, perché nemmeno le associazioni giovanili oggi sono
molto frequentate, in quanto manca la fiducia da parte dei giovani
verso tutti questi settori della vita civile.
Se facciamo sul serio e siamo credibili, i giovani non si
sentiranno più neanche strumentalizzati, ed è importante che non si
sentano strumentalizzati.
Pertanto credo che l'invito che rivolgiamo al Consiglio con
questa mozione possa essere accolto. Si tratta di dare applicazione
a una legge che lo stesso Consiglio ha approvato e di riferire in
commissione sul lavoro svolto dall'assemblea giovanile e dalla
Consulta, e sull'andamento dei progetti e dei programmi in atto,
che sono stati già approvati dagli enti locali. Chiediamo di sapere
come si applicano questi progetti giovanili, dato che hanno anche
un costo per l'Amministrazione regionale, chiediamo di conoscere
almeno una relazione in commissione e di essere informati sempre in
commissione sull'andamento di questi progetti.
Credo che il Consiglio debba essere messo a conoscenza del ruolo
che gli enti locali svolgono nelle loro comunità a favore dei
giovani, nonché delle difficoltà che essi incontrano per realizzare
gli obiettivi che il Consiglio si è dato.
Quando si demanda il confronto e la discussione alle commissioni
di competenza, queste devono però anche farsene carico. Per quanto
riguarda altri problemi le commissioni di competenza non sono state
ancora convocate. Comprendo le difficoltà che si possono
incontrare, ma se i ritardi si allungano, si può anche pensare che
non c'è la volontà di farlo o che c'è mancanza di considerazione e
di rispetto nei confronti del Consiglio regionale.
Concludo con l'invito pertanto ad approvare la mozione. Credo
che sia un problema che tocca tutti indipendentemente
dall'appartenenza politica. I giovani devono stare a cuore a tutte
le forze politiche a prescindere dall'appartenenza che hanno questi
giovani; si tratta di far uscire i giovani dal disagio in cui oggi
si trovano e dobbiamo dargli delle prospettive.
Per fare questo, dobbiamo conoscere la situazione e la
situazione si conosce nella misura in cui si crea, come previsto
dalla legge, quest'Osservatorio.
Président La parole à la Conseillère Squarzino Secondina.
Squarzino (PVA-cU) Il collega Beneforti ha spiegato molto bene
il senso della nostra mozione, per cui volevo solo fare una breve
precisazione rispetto all'Osservatorio permanente sulla condizione
giovanile e ricordarne la finalità.
L'Assessore sa molto bene che c'è stato già uno studio anni fa,
che ha prodotto un tomo di dati che sono rimasti lì, non
utilizzati. Abbiamo saputo recentemente che comunità montane si
attivano per conto proprio per fare ricerche sul proprio
territorio, rischiando in questo modo di ricercare per l'ennesima
volta gli stessi dati di cui la Regione già dispone. Inoltre,
facendo delle ricerche limitate territorialmente e non coordinate
tra loro, si rischia di fare la stessa ricerca in luoghi diversi e
di farne su aspetti non comparabili tra di loro, sperperando quindi
delle risorse.
La legge regionale sui giovani aveva individuato l'osservatore
come strumento importante per avere elementi al fine di individuare
le tipologie di iniziative da attivare. So che l'Assessore ha
attivato dei gruppi di lavoro per riflettere sugli animatori di
strada, per esempio, su quest'attività preventiva, ed è molto
importante; però credo che il senso della legge fosse proprio
quello di individuare una struttura deputata a raccogliere,
conservare e socializzare queste informazioni. Questo è
l'obiettivo.
Noi abbiamo messo come termine 60 giorni. Capiamo che è una
cifra che ormai sta diventando un po' mitica per l'Assessore,
ricordando ad esempio i 60 giorni della legge sulla famiglia. Se
l'Assessore condivide l'impostazione della mozione, possiamo anche
modificare il termine: possiamo dire nel più breve tempo possibile,
oppure nell'arco di sei mesi se effettivamente c'è l'intenzione di
attivarsi in questo senso.
Questo è l'obiettivo della mozione, perché siamo sicuri che in
commissione verrà a riferire, come è sua abitudine fare, ma è
importante che l'Assessore si prenda in aula un impegno ufficiale.
È anche importante la prima parte sui tempi che l'Assessore ritiene
ragionevolmente indispensabili per attivare questo servizio.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Ringrazio i Consiglieri Beneforti e Squarzino per
questa mozione, però nel contempo devo far presente che dovrò dire
di no alla mozione stessa, ma non per un problema di rapporti di
forza o per un problema di posizioni preconcette, anzi è il
contrario, perché diciamo la stessa cosa, ma solo perché c'è un
equivoco di fondo. Cioè, sia la legge regionale n. 8/97 sia la
legge regionale n. 3/90 quando parlano di "osservatorio" non
intendono - e questo è anche l'intendimento della Giunta regionale
- istituire una struttura ad hoc esterna all'Amministrazione,
perché si vogliono utilizzare le risorse interne
all'Assessorato.
Nella riorganizzazione dell'Assessorato in effetti è stato
incaricato un ufficio di svolgere queste funzioni ed è per questo
motivo che l'Osservatorio in quanto tale non dobbiamo intenderlo
una struttura che abbia una rappresentanza esterna, ma questo per
motivi di ordine generale, perché è negli intendimenti di questa
maggioranza regionale cercare di evitare di mettere in piedi
consulte, osservatori che poi hanno le funzioni a volte che
conosciamo, cioè funzioni molto, molto limitate.
Quest'ufficio esiste, anche se non posso dire in tutta sincerità
che funzioni bene, perché rientrerebbe nel quadro più generale
dell'Osservatorio epidemiologico dell'Assessorato, che si sta
cercando di costruire e per costruire il quale affideremo a una
consulenza esterna, perché il processo si svolge in un sistema
informativo che si sta costruendo. Tale sistema non è ancora
completato, ma è fondamentale per la raccolta dei dati.
Spero che non siano necessari quei tempi che indicava la
Consigliera Squarzino per potere "sfornare" dei dati in senso
informatico stretto. Posso sicuramente prendere l'impegno di
distribuire tutto il materiale a disposizione, compreso quello
studio, che però è di 6 anni fa. Era stato uno studio molto
approfondito sulle politiche giovanili, che di fatto però è
superato. Anche confrontandoci all'epoca dello studio sulla legge
sulla famiglia ci era stato sconsigliato dalla prof.ssa Saraceno di
distribuire dei dati non aggiornati, perché le esigenze dei giovani
si modificano in tempo reale e poi è molto pericoloso. Abbiamo
degli altri studi, come giustamente è stato detto, quello della
Comunità montana del Grand-Paradis e quello della Comunità montana
del Mont-Cervin, che hanno affidato per conto loro queste ricerche
di monitoraggio, e possono farlo, anzi mi congratulo con loro che
già applicano la normativa che abbiamo approvato stamani sulle
competenze delle comunità montane, infatti le politiche
socio-assistenziali sono di competenza delle comunità montane.
Abbiamo comunque altri interventi, faccio riferimento allo
studio del Censis, a uno studio che è stato fatto all'interno degli
istituti scolastici da parte della dott.ssa Cattellino in
collaborazione con l'Università di Torino, per cui abbiamo elementi
di valutazione su quelli che sono i bisogni espressi dai giovani.
Però tutto questo deve essere filtrato dalla Consulta giovanile, la
quale è stata istituita, adesso vi darò le date e le iniziative che
ha già svolto, ma con la quale avrò un incontro prossimamente, che
è già stato anticipato telefonicamente.
Questa consulta sta svolgendo un ruolo importante, sono giovani
volenterosi, ma non hanno ancora capito qual è il loro ruolo
principale. Il loro ruolo principale è di fare da cassa di
risonanza dei bisogni dei loro coetanei, di esprimerli a noi
adulti, di proporre a noi amministratori le soluzioni che loro
ritengono utili, non solo e non tanto quello di organizzare delle
iniziative o dei progetti giovani, validissimi come quelli che
stanno facendo. L'Osservatorio deve essere l'ufficio che raccoglie
i dati, li sviluppa, li dà alla Consulta giovanile la quale deve
fare questa elaborazione culturale. È un po' questa l'impostazione
che vogliamo dare.
Questi ragazzi sono bravi, tant'è che dalla data del 7 febbraio,
quando è stata convocata per la prima volta su mia convocazione
l'assemblea del mondo giovanile, alla data del 9 febbraio, data
della delibera della Giunta regionale n. 757, con cui è stato
approvato il regolamento dell'assemblea regionale del mondo
giovanile, alla stessa data con delibera n. 758 è stata costituita
la Consulta giovanile, dopo di che ne sono seguiti i pareri
previsti dalla legge sui progetti presentati, questa Consulta ha
già esaminato i progetti presentati dal Centro giovani Comune di
Aosta, dal Centro informazione giovani Comune di Aosta, dal Centro
giovani Comune di Hône, i progetti Giovani Comunità montana
Grand-Paradis, dal Centro giovani Calambourg Comune di
Pont-Saint-Martin, dal Centro giovani Gli Inusuali Comune di Nus,
per un importo di 628 milioni. Dopo di che ha organizzato una
manifestazione denominata Territorio Match Music, organizzata in
data 26 settembre in piazza Chanoux per un impegno di spesa di 19
milioni.
Il 24 ottobre si è svolta la seconda assemblea regionale del
mondo giovanile. Il 5 novembre è stato proposto alla Giunta
regionale di assumere le spese per l'organizzazione di due
dibattiti pubblici riguardanti, uno, le riflessioni sul problema
del suicidio in Valle d'Aosta, e l'altro, la realtà e le
prospettive del mondo del lavoro per i giovani valdostani alle
soglie dell'anno duemila, che si svolgeranno rispettivamente il 27
novembre e il 12 dicembre.
Queste sono le iniziative svolte dalla Consulta che sono,
ripeto, lodevoli, ma che ricalcano un po' l'impostazione degli enti
locali, quella di preparare dei progetti, di chiedere la
contribuzione all'Amministrazione regionale e poi di accertare se
il rendiconto è positivo o negativo, mentre noi vogliamo dare
quell'altra connotazione alla Consulta stessa.
Allora, nessun problema a sviluppare nelle sedi competenti, in V
Commissione, tutte queste argomentazioni esaminando anche i dati,
ma non per motivi preconcetti, ma proprio perché l'impostazione
tecnica della mozione non ci permette di votarla, perché votando
significherebbe mettere in piedi un ufficio che c'è già, invece
dobbiamo solo dare corpo e dare funzioni più specifiche a
quest'ufficio. Per questo motivo chiedo che venga ritirata la
mozione. Ripeto, solo per un motivo di ordine tecnico.
Presidente La parola al Consigliere Beneforti.
Beneforti (PVA-cU) Ho capito la risposta che ha dato
l'Assessore, però la consulta giovanile ha un compito,
l'Osservatorio ne ha un altro! Nella legge c'è scritto che
l'Osservatorio effettua il monitoraggio costante del fenomeno
giovanile, gestisce e divulga i risultati delle indagini che
periodicamente vengono condotte sul mondo giovanile, supporta quei
progetti che gli enti locali e le associazioni giovanili intendono
portare avanti, collabora con gli enti locali e le associazioni per
la valutazione dei progetti finanziati dalla Giunta regionale,
attiva e promuove il coordinamento delle politiche giovanile fra
gli assessorati regionali. Quindi ha un compito ben specifico. E se
quando è stata approvata questa legge, è stato previsto
l'Osservatorio, è perché un compito specifico lo aveva. La Consulta
doveva agire in base ai dati che l'Osservatorio forniva.
Io ammetto che i giovani che stanno nella Consulta possano
seguire da vicino, perché sono giovani, i problemi dei loro
coetanei, ma ritengo che anche un supporto alla Consulta ci debba
essere, e ci debba essere per gli enti locali e per tutte quelle
istituzioni che si vogliono occupare dei giovani, altrimenti era
inutile averlo messo in questa legge se non lo vogliamo fare.
L'Assessore dice che c'è già un ufficio. Ma noi non chiediamo di
fare strutture faraoniche o di mettere su cose che sono
impossibili, teniamo conto della realtà che abbiamo in Valle
d'Aosta. Ma se vogliamo fare sul serio, se non vogliamo aver fatto
una legge che poi rimane sulla carta, con cui si finanziano solo
alcuni progetti, dobbiamo cercare di potenziare quelle strutture
che si rendono necessarie. Dobbiamo metterla in pratica la legge,
Assessore! Se passa tramite il potenziamento dell'ufficio, che c'è
già, questo è un passo avanti, però dobbiamo dare a questo ufficio
il compito di essere un osservatorio che cura il settore del
disagio giovanile. Altrimenti è inutile avere un ufficio che
registra che cosa? Ma poi sugli studi che fanno le comunità
montane, i comuni, gli enti locali, è giusto che ci sia qualcuno
che fa una verifica e dice come si deve andare
avanti…
(interruzione dell'Assessore Vicquéry, fuori microfono)
… prendo atto che lei è disposto ad
entrare più nel merito nelle commissioni competenti sui problemi
che abbiamo richiesto, ma facciamo una grossa meditazione su questo
problema dell'Osservatorio, non liquidiamolo in questi termini non
solo perché è previsto dalla legge, ma perché riteniamo che sia
proprio utile.
Président Si personne n'entend intervenir, je soumets au vote la
motion présentée:
Conseillers présents: 29
Votants: 3
Pour: 3
Abstentions: 26 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Lanièce, Lattanzi,
Louvin, Marguerettaz, Nicco, Ottoz, Pastoret, Perrin, Perron,
Piccolo, Praduroux, Rini, Vallet, Vicquéry, Viérin D.)
Le Conseil n'approuve pas.
