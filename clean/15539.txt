Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1842 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1842/X Rinvio della modificazione al Regolamento
interno della Consulta regionale per la condizione femminile.
Presidente Ha chiesto la parola il Consigliere Perron.
Perron (UV) Simplement pour demander un renvoi de ce point à
l'ordre du jour, afin de permettre une réunion des Chefs de groupe
avec une délégation de la Conférence régionale pour la condition
féminine. Cela compte tenu du fait que c'est le Conseil qui a la
compétence d'approuver ou non le règlement, et donc je demande le
renvoi de ce point à l'ordre du jour.
Presidente Sulla domanda di rinvio un consigliere a favore e uno
contro.
Ha chiesto la parola il Consigliere Chiarello.
Chiarello (RC) Per me va bene se viene rinviato.
Presidente Ha chiesto la parola il Consigliere Squarzino
Secondina.
Squarzino (VA) Il Consigliere Squarzino è contro la proposta di
rinvio, lo ha già detto in altre sedi, per diversi motivi.
Il primo, non è chiaro per quale motivo vada rinviato un
provvedimento che non ha nessun elemento di illegittimità. La legge
della Consulta dice con molta chiarezza che il Regolamento della
Consulta è approvato dal Consiglio regionale. Attualmente il
Regolamento della Consulta dice con molta chiarezza che per
approvare una modifica del Regolamento occorrono i 2/3 dei membri
aventi diritto al voto, quindi dei membri partecipanti della
Consulta.
La Consulta si è riunita; su 27 - che dovrebbe essere il numero
degli aventi diritto al voto - erano presenti 21 componenti, quindi
su 27 partecipanti erano presenti 21 votanti; su 21 votanti 18
hanno approvato una proposta di modifica del Regolamento, 3 hanno
espresso la loro contrarietà. Allora la Consulta ha espresso una
sua decisione con una maggioranza dei 2/3, nel rispetto di quanto
dice il Regolamento.
Fra l'altro la Consulta non è formata da chissà quali persone, e
proprio per ricordarvele, quella sera alla riunione erano presenti
queste persone che hanno votato a favore: la rappresentante
dell'Azione Cattolica, la rappresentante dell'Associazione ex
allieve salesiane, la rappresentante dell'Associazione Filo
d'Argento, la rappresentante del CIF, la rappresentante della Croce
Rossa Italiana, la rappresentante dell'Entraide des Femmes, la
rappresentante della Fidapa, la rappresentante dello Zonta Club, la
rappresentante dell'Associazione Tairi, la rappresentante dei
Popolari per la Valle d'Aosta, la rappresentante del Movimento
Verde, la rappresentante dell'Unione Liberale Autonomista
Valdostana, la rappresentante del PRI, la rappresentante degli ADP,
la rappresentante di Rifondazione Comunista, la rappresentante
della CGIL, la rappresentante dell'Associazione Albergatori Valle
d'Aosta, la rappresentante dell'Associazione regionale del
commercio e del turismo della Valle d'Aosta. Contro hanno votato la
rappresentante del SAVT, la rappresentante del PSDI e la
rappresentante dell'UV.
Quest'Assemblea ha preso in modo democratico una sua decisione,
in base al Regolamento ha inviato il 12 dicembre alla Presidenza
del Consiglio sia il programma di attività, sia la proposta di
modifica del Regolamento. Il 12 febbraio c'è stata la riunione dei
Capigruppo consiliari insieme alle rappresentanti della Consulta
per esaminare i due punti all'ordine del giorno: sul primo punto,
il programma, ci sono state una serie di indicazioni per cui si è
detto con molta chiarezza alla Consulta che a causa di un motivo
formale non poteva essere approvato un programma di 150 milioni
quando in bilancio ne erano previsti 120.
La Consulta ha preso atto di questo motivo formale, così come è
stato detto più volte nella riunione, ed ha presentato un altro
programma ridimensionato, che abbiamo appena votato.
Rispetto al secondo punto nessuno ha sollevato obiezioni, allora
si dà per scontato che, se ci fossero stati problemi, dovevano
essere evidenziati in quella sede lì, e non rinviare via via.
Quindi rispetto al motivo procedurale non capisco perché si
voglia intervenire e dire no, perché questa decisione ha un senso,
ha una sua legittimità, tutti i passaggi sono stati rispettati.
Rispetto al contenuto, è molto grave che si voglia intervenire
sul contenuto di una decisione presa in modo democratico da
un'assemblea, anche perché se ho capito bene non si vuole accettare
il fatto che qui si eviti il limite del mandato della carica. In
primo luogo non è stato detto in modo chiaro questo principio; in
secondo luogo, qui si sta giocando con le parole, il mandato
conferito alla Consulta è di 5 anni, c'è una nomina da parte della
Presidenza del Consiglio come rappresentante di diverse
associazioni. Non si dice che bisogna chiedere che vada rinnovato
il mandato per altri 5 anni, non si dice affatto questo.
La modifica del Regolamento della Consulta è di questo tipo:
all'interno dei cinque anni del mandato il meccanismo con cui sono
regolate le nomine all'interno dell'Esecutivo, in cui ci sono la
segretaria, la cassiera, il presidente, il vicepresidente e via
dicendo, è tale che una persona, se per due anni ha lavorato bene,
può ripresentarsi come eventuale candidata, ma non che
automaticamente sia rieletta. Allora, non si può assumere questo
principio del limite dei mandati in modo assoluto, mettendo sullo
stesso piano il mandato - per esempio - amministrativo di cinque e
poi ancora cinque anni ai Consigli comunali, di cinque, di cinque,
di cinque anni ancora a livello parlamentare, con questo tipo di
carica all'interno dei cinque anni.
Quindi sono fermamente contro, perché si vuole andare a bloccare
quella che è una decisione democraticamente presa. Se c'erano dei
problemi rispetto ai contenuti, andavano detti prima, e non dopo.
Quando mai questo Consiglio ha espresso in modo chiaro questa
decisione del rinnovo dei mandati? Certo, molte volte l'ho detto ed
ho protestato contro certe nomine che sono state fatte
continuamente, ma lì erano nomine di tre o di cinque anni; in
questo caso è all'interno di un mandato di cinque anni che c'è una
possibilità di presentarsi di nuovo a svolgere una certa carica,
non è una cosa automatica. Teniamo conto che ogni anno - dice il
Regolamento - nel momento in cui il programma e il bilancio sono
presentati all'Assemblea, se questi non vengono votati l'Esecutivo
è dimissionario.
Pertanto esprimo la mia opposizione ferma al fatto che ci sia un
rinvio, perché non vedo i motivi a livello di procedura formale e
mi sembra molto anti-democratico che un Consiglio regionale voglia
entrare nel merito di una decisione presa in modo democratico e
legale da un'assemblea liberamente nominata. Per cui chiedo di
votare contro il rinvio.
Presidente Qui non c'è né sì né ma, uno a favore e uno contro, a
meno che il Consigliere Perron ritiri la sua richiesta di rinvio, e
voglio ricordare al Consigliere Squarzino che una richiesta di
rinvio non significa aver espresso un giudizio contro; secondo me,
nel suo intervento, è andata al di là di quella che era la
richiesta perché è entrata nel merito, quando il problema era il
rinvio e non la decisione.
Ha chiesto la parola il Consigliere Marguerettaz.
Marguerettaz (PpVA) La richiesta del Consigliere Perron poteva
comunque avere un certo fondamento, e per questo mi sono iscritto a
parlare a favore. Dall'intervento del Consigliere Squarzino
obiettivamente ha avuto quanto meno una parziale risposta.
Inizialmente ritenevo che questo incontro da parte dei
Capigruppo con una rappresentanza della Consulta potesse avvenire o
seduta stante, cioè nell'aula consiliare, oppure in giornata con la
Commissione dei Capigruppo, anche perché sapevo che la legge che
istituisce la Consulta regionale all'articolo 3 stabilisce che le
donne consigliere regionale fanno parte di diritto della
Consulta.
Quindi noi abbiamo una interlocutrice a portata di mano e volevo
pregare che il confronto potesse avvenire con l'interlocutore che
abbiamo nell'aula consiliare. Invece, su suggerimento dello stesso
Presidente del Consiglio parlo a favore non della proposta di
Perron, ma della mediazione o della domanda che ha posto il
Presidente del Consiglio quando chiedeva al Consigliere Perron di
ritirare la sua proposta di rinvio, nel senso che questo confronto
già iniziato parzialmente con le considerazioni fatte da Squarzino,
può continuare in quest'aula oppure in una riunione dei Capigruppo
fatta naturalmente non con la presenza del Consigliere Florio, ma
della Vicecapogruppo Squarzino, in questo caso.
(... intervento del Consigliere Chiarello, fuori
microfono...)
Presidente Consigliere Chiarello, la proposta di legge
ufficialmente non è stata ancora presentata e non si è potuto
affidarla all'esame delle commissioni, ed è un tema che sarà
affrontato successivamente.
Devo peraltro ancora precisare che non è stata solo una
decisione formale quella di richiedere di riportare a 120 milioni;
per taluni consiglieri è stata formale, per altri è stato detto
chiaramente di stabilire quali sono i compiti specifici della
competenza della Consulta, soprattutto per quanto riguarda
iniziative di interesse pubblico.
Detto questo, pongo in votazione la proposta di rinvio al
prossimo Consiglio avanzata dal Consigliere Perron e nel frattempo
di promuovere un incontro fra Capigruppo e Consulta:
Presenti: 33
Votanti: 27
Favorevoli: 23
Astenuti: 6 (Collé, Lanièce, Linty, Marguerettaz, Tibaldi e
Viérin Marco)
Contrari: 4
Il Consiglio approva
