Classificazione
ASSISTENZA SOCIALE



Oggetto del Consiglio n. 1982 del 2 novembre 2022 - Resoconto
OGGETTO N. 1982/XVI - Interrogazione: "Tempistiche per la
trasmissione alla Commissione consiliare competente della relazione
per l'anno 2021 sullo stato di attuazione della legge regionale
23/2010 in materia di interventi economici di sostegno e promozione
sociale".
Marguerettaz (Presidente) -
Punto n. 17 all'ordine del
giorno. Per la risposta, la parola all'assessore Barmasse.
Barmasse (UV) -
L'interrogazione è la seguente, cioè
"Quando nella programmazione è prevista la trasmissione al
Consiglio regionale della relazione relativa all'anno 2021 in
attuazione dell'articolo 25 della legge regionale 23/2010".
La trasmissione della relazione, di cui all'articolo 25 della
legge regionale del 2010 relativa all'anno 2021, verrà trasmessa al
Consiglio regionale entro il 15 dicembre prossimo, in
considerazione della notevole quantità di dati da acquisire e delle
valutazioni da effettuare.
Si coglie l'occasione per precisare che, da informazioni assunte
presso gli uffici, non risulta che tale relazione sia mai stata
trasmessa al Consiglio regionale dall'entrata in vigore di tale
legge, cioè dal 2010.
Si ritiene, tuttavia, doveroso provvedere al più presto, al fine
di fornire al Consiglio ogni elemento utile per l'esame della
futura legge di revisione della legge di cui trattasi, in corso di
predisposizione da parte degli uffici competenti.
L'attuale legge richiede, infatti, un aggiornamento legislativo
importante e adeguato alle esigenze socio-economico delle persone
in continua evoluzione.
Presidente -
Per la replica, il collega Marquis.
Marquis (FI) -
Riparto dalle ultime parole dell'Assessore
che sono poi la ragione per la quale è stata presentata
quest'iniziativa, sostanzialmente, ovvero che è una legge che
dev'essere sottoposta a un adeguamento nel breve periodo.
Pertanto è più che mai importante che il legislatore e tutti i
Consiglieri abbiano la possibilità di avere i dati necessari dello
stato di fatto delle iniziative comprese all'interno di questa
legge, per poter partecipare attivamente, con la consapevolezza
dovuta al processo di adeguamento legislativo; questa è la ragione
impellente della necessità di avere questa relazione.
Ci siamo limitati a chiedere la relazione del 2021, non abbiamo
neanche provato a chiedere quella del 2022 perché ovviamente, anche
se siamo ormai a dieci dodicesimi dell'anno, sapevamo che creasse
delle difficoltà dare lo stato di fatto dell'esercizio in corso,
quindi prendiamo atto, intanto, con favore e in modo positivo che
ci sia questa disponibilità a mettere nella disponibilità del
Consiglio la relazione entro il prossimo mese di dicembre.
