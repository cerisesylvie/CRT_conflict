Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2167 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2167/X Approvazione del bilancio di previsione del
Consiglio regionale per l'anno 1997.
Deliberazione Il Consiglio
Considerato che l'Ufficio di Presidenza, nella riunione del 3
settembre 1996, ha approvato il progetto del bilancio di previsione
del Consiglio regionale per l'anno 1997, che pareggia su una
previsione complessiva di lire 21.152.140.000 e, ai sensi del
vigente Regolamento interno per l'amministrazione e la contabilità,
lo sottopone all'esame e all'approvazione del Consiglio stesso nel
testo allegato, predisposto secondo i criteri consueti che, per le
previsioni, sono basati sugli accertamenti definitivi dell'anno
1995 e su quelli della previsione del 1996;
Visti i dati relativi alla previsione 1997 che si desumono
dall'unito elaborato contenente l'analisi delle previsioni di spese
riferite ai singoli capitoli del bilancio;
Visto che l'assegnazione posta a carico della Regione di lire
7.222.140.000, che graverà sul cap. 20000 per lire 17.102.140.000 e
sul cap. 20050 per lire 120.000.000, è superiore di lire
1.442.370.000 a quella dell'anno 1996;
Osservato che il maggiore onere è dovuto principalmente a:
- per quanto concerne il personale, alla maggiore spesa
derivante dal rinnovo contrattuale 1994/1997 ed al proseguimento
del Progetto "Portes Ouvertes";
- ai normali incrementi delle indennità dei consiglieri
regionali, degli assegni vitalizi e dei contributi per il
finanziamento dei Gruppi consiliari;
Considerato pertanto che l'Ufficio di Presidenza ha predisposto
un documento contabile che tiene conto delle reali esigenze di
funzionamento dell'organo consiliare;
Visto il parere favorevole di legittimità rilasciato dal
Dirigente del Servizio Affari Generali ai sensi dell'articolo 72
della legge regionale n. 3/1956 e successive modificazioni, e del
combinato disposto degli articoli 13 comma 1 lett. e) e 59 comma 2
della legge regionale n. 45/ 1995 sulla presente deliberazione;
Visto il parere della II Commissione consiliare permanente;
Delibera
1) di approvare il bilancio di previsione del Consiglio
regionale della Valle d'Aosta per l'anno finanziario 1997
risultante dal riepilogo allegato, contenente gli stati di
previsione dell'Entrata e della Spesa;
2) di dare atto che la presente deliberazione non è soggetta al
controllo della Commissione di Coordinamento della Valle d'Aosta,
in quanto concernente l'autonomia funzionale del Consiglio.
Allegati
(...omissis...)
Presidente Per il bilancio di previsione per il '97, che è stato
approvato dall'ufficio di Presidenza del Consiglio, ci sono dei
maggiori oneri dovuti principalmente al rinnovo contrattuale, un
maggior onere previsto in lire 1.067.000.000. Ci sono poi tutta una
serie di voci che riguardano maggior spesa per Portes Ouvertes di
94 milioni, aggiornamento indennità consiglieri e vitalizi di 150
milioni, aggiornamento contributo gruppi consiliari in previsione
della intesa fra i capigruppo per la modifica della legge relativa
al finanziamento dei gruppi consiliari di 100 milioni, maggior
spesa per partecipazione a convegni, congressi ed altre
manifestazioni, tenuto conto della situazione di quest'anno, di 50
milioni, e infine spese per adesione ad associazioni, consulenza
che abbiamo dato al Difensore civico per lire 1.547.370.000. Quindi
si passa da un bilancio di lire 18.449.770.000 del 1996 ad un
bilancio di previsione per il 1997 di lire 19.997.140.000.
Ha chiesto la parola il Consigliere Squarzino Secondina.
Squarzino (VA) Può darsi che non abbia letto bene le voci del
bilancio; vorrei chiedere una informazione rispetto a possibili
ampliamenti dei locali delle sedi dei gruppi consiliari sia del
Consiglio. Mi chiedo se nel programma '97 l'ufficio di Presidenza
ha preso in esame, o perché non ha preso in esame, il problema
della sede del Consiglio e soprattutto se si prevede una
sistemazione più dignitosa per i gruppi consiliari che
lavorano.
Credo che non sia il caso qui di riprendere l'elenco di tutti i
disagi che ci sono dal punto di vista logistico per i consiglieri
che usano le strutture messe a disposizione dal Consiglio e che
hanno diritto di avere degli spazi idonei di lavoro, non sto a
ricordare - ripeto - il disagio per quanto riguarda i locali, ma
direi anche per quanto riguarda la carenza di supporto tecnico.
É chiaro che se si dice che finché non avremo dei locali diversi
non possiamo prevedere un aumento del personale che fa da supporto
ai gruppi consiliari e alle commissioni, e che non si può pensare
neanche di programmare una qualità migliore del lavoro in assenza
di locali, capite che qui il gatto si morde la coda: bisogna pur da
qualche parte cominciare. Mi chiedo se questo problema - che so che
da due o tre anni alcuni consiglieri in modo particolare portano
avanti - l'ufficio di Presidenza lo ha preso in considerazione e
intende in qualche modo cercare di incamminarsi verso una
soluzione. Se invece l'ufficio di Presidenza ha ritenuto opportuno
non affrontarlo, sarebbe bene che ne informasse il Consiglio, in
modo che i consiglieri sappiano quali sono le proprie condizioni di
lavoro e possano eventualmente intervenire per orientare questa
volontà politica.
Se vogliamo andare nell'ottica di cui si parla sempre, di una
separazione fra le competenze legislative del Consiglio e le
competenze più amministrative e gestionali della Giunta, occorre
dare al Consiglio gli strumenti professionali, tecnici, le risorse
necessarie per poter operare in questo senso, altrimenti non
riusciamo neanche ad incamminarci su questa strada.
Presidente Se nessun altro chiede la parola, al fine di rendere
edotti tutti i consiglieri regionali dell'attuale situazione,
voglio informare la Consigliera Squarzino che l'ufficio di
Presidenza si è fatto carico di questo problema, e in due riunioni
ultimamente se n'è occupata anche la conferenza dei capigruppo.
Come tutti sanno, le ipotesi sono state diverse: la prima che
era stata presa in considerazione ormai più di due anni fa era
l'eventuale utilizzazione come sede del Consiglio regionale del
Palazzo Roncas, la cui scelta tuttavia dipendeva da alcuni fattori,
quello più importante è il trasferimento della sede dei carabinieri
là dove era destinata. Poi questa sede aveva trovato qualche
perplessità da parte della conferenza dei capigruppo e si era
ipotizzata la possibilità di costruire dove c'è attualmente il
piazzale dell'Enel; sembra che anche questa possibilità sia lontana
da poter essere realizzata per tutta una serie di problemi che sono
nati per delle scelte che sono state operate all'interno della
stessa Enel, e comunque non facilmente compatibile con una serie di
scelte che dipendevano e dal comune e dalla regione.
Ultimamente si è preso in esame una terza ipotesi: si stanno
ristrutturando circa 2000 metri in via Challand che rispetto
all'utilizzazione di cui può aver bisogno il Consiglio sono
ampiamente sufficienti, anzi vanno più in là di quelle che sono le
aspettative. Si è voluto verificare fino in fondo quali sono le
possibilità, è in corso in questo momento una verifica da parte
degli uffici tecnici della regione, al di là del prezzo che deve
essere valutato. É una scelta importante e non poteva essere
prevista dal bilancio del Consiglio regionale, perché gli acquisti
dipendono dal bilancio della Regione; quindi nell'eventualità che
questa ipotesi venga scelta in modo definitivo i fondi necessari
dovranno essere trovati nel bilancio della Regione e non già del
bilancio del Consiglio.
Il problema è un problema reale, non so se questa sarà la
soluzione; mi pare che nell'ultima riunione dei capigruppo siano
state espresse non poche perplessità anche rispetto a questa
scelta. D'altra parte attualmente ci troviamo dislocati al Palazzo
Augusta Pretoria su tre piani con i disagi che ne conseguono, ma
sempre sul Palazzo Augusta Pretoria siamo dislocati in via Festaz
oltre che in via Losanna con altri due appartamenti, con i
disservizi che questa sistemazione comporta anche per il problema
del personale, ivi compreso il problema dei servizi necessari per
poter operare nel migliore dei modi.
Questo è un tema che merita un approfondimento, e quando avremo
i risultati di questa verifica che è stata fatta dagli uffici
tecnici, credo che una conferenza dei capigruppo con la presenza
del Presidente della Giunta regionale potrà valutare se esistono le
condizioni per far sì che questa diventi una scelta definitiva,
oppure se non converrà tornare alla decisione presa in una prima
istanza, che poi è stata rinviata, vale a dire quella di ubicare un
domani in piazza Roncas la sede definitiva del Consiglio. Questa a
mio avviso era la scelta più valida e dignitosa per un Consiglio
regionale, così come è stata scelta nel passato. Però anche su
questo un confronto dovrà essere fatto.
(...Interruzione del Consigliere Squarzino, fuori
microfono...)
Stiamo aspettando le risposte degli uffici tecnici, che sono
stati incaricati di valutare la struttura che è in costruzione in
via Challand; poi una riunione dei capigruppo verrà convocata e lì
vedremo di fare il punto della situazione.
Se nessuno chiede la parola, si può passare alla votazione del
bilancio preventivo del Consiglio regionale per il 1997:
Presenti, votanti e favorevoli: 29
Il Consiglio approva all'unanimità
