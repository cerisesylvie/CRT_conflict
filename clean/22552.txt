Classificazione
FINANZA REGIONALE E LOCALE
Finaosta



Oggetto del Consiglio n. 2075 del 26 luglio 2006 - Resoconto
OGGETTO N. 2075/XII - Modalità di messa in liquidazione di
Centro Sviluppo S.p.a. (Interrogazione)
Interrogazione
Premesso che Finaosta S.p.a., maggior azionista di Centro
Sviluppo S.p.a., a seguito di input politico ha avviato le
procedure per la messa in liquidazione della società
controllata;
i sottoscritti Consiglieri regionali
Interrogano
il Presidente della Regione e l'Assessore alle società
partecipate per conoscere le modalità e i tempi di liquidazione di
Centro Sviluppo S.p.a. con particolare riferimento ai beni, ai
dipendenti, ai servizi erogati e ai progetti in corso.
F.to: Frassy - Lattanzi - Tibaldi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Con l'interrogazione si chiede di
conoscere modalità e tempi di liquidazione del "Centro Sviluppo"
con particolare riferimento ai beni, ai dipendenti, ai servizi
erogati e ai progetti in corso. "Finaosta" ha avviato le procedure,
ma in realtà le procedure sono di liquidazione, sono ovviamente una
competenza dell'assemblea, quindi il 18 luglio 2006 l'assemblea ha
deliberato all'unanimità la messa in liquidazione della società e
nominato quale liquidatore il Dott. Marchiando. Ricordo a tutti che
la composizione del capitale sociale è suddivisa in numerosi
azionisti, vero è che "Finaosta" ha la parte più importante, ma è
presente tutta una serie di soci di minoranza che rappresentano
quasi tutto il sistema bancario valdostano e tutte le principali
associazioni degli operatori economici (commercianti, artigiani,
industriali). All'assemblea ha partecipato più del 98% dei soci e
la deliberazione è stata adottata all'unanimità.
Come lei sa, la fase successiva della liquidazione ha due
momenti: il primo si concluderà il 2 agosto, data in cui il "CdA" è
chiamato a deliberare ai sensi dell'articolo 2487 bis, comma 3, del
Codice civile e in particolare dovrà dare un rendiconto sulla
gestione relativa al periodo successivo all'ultimo bilancio
approvato (dal 1° gennaio 2006 fino alla data di messa in
liquidazione). A questo punto sarà cura del liquidatore far sì che
la società proceda ad una veloce e puntuale rendicontazione dei
progetti in essere, sia nei confronti della Regione che con
l'Unione europea, così come alla chiusura dei progetti in corso che
hanno mediamente una durata ancora di alcuni mesi. Sono ovviamente
al vaglio le alternative di collocamento del personale occupato a
tempo indeterminato presso la società ed è possibile che nella
maggior parte dei casi si possa procedere con il conferimento di
rami di azienda, sussistendo una forte identificazione delle
diverse attività con il personale impiegato. I tempi di
liquidazione saranno stimabili successivamente ad una completa
analisi da parte del liquidatore delle passività e delle attività
aziendali. In una conferenza ho indicato come obiettivo - però,
ripeto, è un auspicio più che una previsione - la conclusione della
messa in liquidazione con il 2006, in modo da avere per l'esercizio
2007 una nuova razionalizzazione e dei nuovi contesti di
riferimento.
Presidente
- La parola al Consigliere Frassy.
Frassy (CdL)
- La mia replica si basa anzitutto su una
perplessità, Assessore. La sua risposta è stata lacunosa quanto lo
è stata forse l'attività di "Centro Sviluppo", perché dopo aver
ricordato le questioni che ponevamo nell'interrogazione si è
dimenticato di darci risposta. Noi le chiedevamo particolare
riferimento ai beni e di beni non si è parlato, le domandavamo
particolare riferimento ai servizi erogati e dei servizi erogati
non ne ha parlato, si è limitato a fare due brevi cenni ai
dipendenti e ai progetti in corso.
Noi esprimiamo un plauso e una preoccupazione: il plauso è che
finalmente si chiude "Centro Sviluppo", che è stato per anni
l'evidenza di un fallimento politico-amministrativo, nonché
l'esempio forse più deleterio di come la politica in Valle d'Aosta
possa lottizzare incarichi e posti di lavoro. È stata un'esperienza
che non ha colto nel segno rispetto alle intuizioni poste al
momento dell'istituzione di "Centro Sviluppo", ma poi nel prosieguo
degli anni questo organismo è riuscito addirittura ad andare in
concorrenza con le imprese valdostane - ne abbiamo parlato in
quest'aula qualche tempo fa -, facendo delle "joint ventures" con
delle società di fuori valle e concorrendo ad appalti pubblici
contro imprese valdostane. Sicuramente perciò "Centro Sviluppo" è
riuscito a fare tutto e il contrario di tutto, ma non ha portato
grande valore aggiunto all'economia valdostana.
In tema di liquidazione, Assessore - e lei in particolare -,
abbiamo una discreta esperienza non professionale, ma politica,
perché parlare di liquidazione in questa legislatura vuol dire
associare all'immagine della liquidazione la vicenda del casinò per
quanto riguarda "GS", ossia il periodo della Gestione
straordinaria. Penso allora che si debba evitare di ripercorrere
una serie di errori che ci hanno portato alla liquidazione di "GS"
e fra questi errori sicuramente c'è stata la scelta infausta per
"GS" di non aver ipotizzato quello che si dice in gergo
conferimento di azienda. Su "Centro Sviluppo S.p.a.", Assessore,
lei ha fatto un timido cenno quando ha detto di non escludere la
possibilità di conferire i rami di azienda; mi domando se non
sarebbe stato più saggio maturare a livello politico una scelta con
un quadro più chiaro che portasse ad evitare la messa in
liquidazione e a procedere direttamente con il conferimento dei
vari rami di azienda a quei soggetti che ritenete abbiano
l'interesse o la sinergia a portare a compimento i progetti o i
servizi erogati.
Riteniamo positivo il fatto che la previsione di liquidazione
sia in tempi brevi, il problema è che è una previsione a 6 mesi non
siamo così certi che questa previsione possa concretizzarsi; così
come tante altre previsioni non si sono concretizzate, abbiamo seri
dubbi che anche questa si possa concretizzare. A maggior ragione,
Assessore, se la previsione si concretizzerà, ed è una previsione a
breve - 6 mesi -, sarebbe stato più utile, dal punto di vista delle
economie di gestione, procedere direttamente al conferimento dei
rami di azienda. Non riusciamo a capire quale sia la logica di fare
una breve liquidazione.
Ci sarebbe piaciuto - ci torneremo - avere notizie su quale sarà
il destino dei beni e dei servizi erogati; ci sembra di aver capito
che nel frattempo i dipendenti rimangano ad espletare attività che
per il momento continuano ad essere portate avanti, ovviamente
entro il limite della fase di liquidazione che comporta che non
debbano essere intraprese attività nuove e sul presupposto che i
progetti in corso hanno durata di alcuni mesi sarebbe opportuno
capire cosa accadrà del personale dipendente se il conferimento di
azienda si protrarrà su tempi successivi. Il rischio cioè è che vi
sia uno sfasamento fra le procedure amministrative e contabili
rispetto alle esigenze di far quadrare dei bilanci per una s.p.a.,
seppure in liquidazione.
Il problema del personale dipendente nella "GS" non c'era,
perché quel personale era funzionale alla prosecuzione
dell'attività della casa da gioco, perciò è transitato tutto nei
ruoli della s.p.a.. Evidenziamo invece che in questo caso bisogna
fare attenzione, perché, finché non viene definita la liquidazione
o finché non viene definito il conferimento dei rami di azienda,
c'è il forte rischio che una parte di questo personale debba essere
licenziata e messa in strada. Noi l'abbiamo avvisata in tempi non
sospetti e auspichiamo che questo incastro, tempi delle procedure
con l'esigenza dei rapporti di lavoro, possa trovare un equo
contemperamento...
(interruzione dell'Assessore Marguerettaz, fuori
microfono)
... era una preoccupazione che meritava un'illustrazione
ampia.
