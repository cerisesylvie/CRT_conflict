Classificazione
ASSISTENZA SOCIALE
ISTRUZIONE PUBBLICA



Oggetto del Consiglio n. 3008 del 23 novembre 2023 - Resoconto
OGGETTO N. 3008/XVI - Interpellanza: "Motivi dell'inserimento
delle tematiche dell'identità di genere tra i servizi forniti dallo
sportello di ascolto dell'Istituzione scolastica Emile Lexert di
Aosta".
Bertin (Presidente) -
Punto n. 77. Ha chiesto la parola
il consigliere Manfrin, ne ha facoltà.
Manfrin (LEGA VDA) -
Ritorniamo anche qui su una
vexata quaestio
ormai di quest'ultimo periodo ed è appunto
una questione che riguarda proprio la trattazione di alcuni temi
nell'ambiente scolastico e con minori senza il consenso dei
genitori.
Come abbiamo indicato nelle premesse di quest'interpellanza,
l'Azienda USL ha trasmesso alle famiglie degli alunni
dell'Istituzione scolastica Emile Lexert di Aosta la comunicazione
concernente l'avvio di uno sportello di ascolto dedicato, cosa
sicuramente positiva e nobile che accogliamo con piacere. Abbiamo
caldeggiato più volte in passato - ricorderò in quest'aula - la
necessità di avere all'interno delle strutture scolastiche della
nostra Regione un supporto psicologico tanto per gli alunni quanto
per il personale, così come l'abbiamo caldeggiato all'interno della
struttura carceraria della nostra Regione, soprattutto a beneficio
del personale in servizio che purtroppo non ha questo piacere. Che
cosa avviene qui? C'è una comunicazione che viene fatta dall'USL
alle famiglie perché sostanzialmente si dice che nei servizi
forniti da questo sportello, questo è rivolto agli alunni che
vivono un momento di difficoltà, confusione, fragilità o dubbio (e
fin qui tutto bene) riguardo ai temi quali lo studio, le amicizie,
la famiglia, l'amore, la sessualità - e già qui entriamo in un
terreno particolarmente scivoloso - le sostanze d'abuso - anche qui
è un po' sdrucciolevole - il mondo di
Internet
, l'identità e
altre tematiche connesse all'adolescenza. Ci sono alcuni temi su
cui obiettivamente risulta un po' difficile comprendere quale sarà
l'orientamento rispetto a come si vorrà trattare il discorso,
perché un conto è un ragazzo vittima di bullismo che si rivolge a
un servizio di sostegno psicologico dicendo appunto di essere
oggetto delle attenzioni sgradite da parte di qualcuno e chiede un
supporto, diverso è ovviamente trattare tematiche, per esempio,
quali l'identità, di cui non si conoscono le declinazioni.
Altro rilievo che si muove leggendo questa comunicazione che è
stata mandata alle famiglie è che il summenzionato servizio sarà
gestito da un collaboratore professionale sanitario educatore
professionale e, con nostro sommo rammarico, l'abbiamo detto in
premessa, riteniamo che sia assolutamente opportuno che uno
psicologo lavori all'interno delle strutture scolastiche, così come
all'interno della struttura penitenziaria nella Casa circondariale
di Brissogne, ma qui c'è un collaboratore professionale sanitario
educatore professionale. Anche qui un secondo rilievo: come mai si
sceglie un collaboratore professionale sanitario educatore
professionale e non uno psicologo? Siccome non si comprendono le
motivazioni di questa scelta e siccome non si comprende quale sarà
il taglio dato ad alcuni temi trattati, abbiamo voluto intendere
l'amore, la sessualità e l'identità, che vuol dire tutto e vuol
dire niente, ma non credo che si parli di carta identità e del suo
relativo smarrimento, penso si parli di altri tipi di identità, le
famiglie si sono giustamente adombrate. Siamo stati sommersi da
segnalazioni di famiglie preoccupate rispetto a questa possibilità
che ci hanno chiesto di approfondire il tema e noi volentieri lo
poniamo all'attenzione di quest'Aula. Con quest'interpellanza
quindi le chiediamo, Assessore, immagino risponderà l'assessore
Guichardaz, anche se la lettera arriva dall'USL ma immagino che,
essendo un servizio destinato alle scuole, immaginiamo che il
destinatario sia lei, per chiedere quali siano le motivazioni che
hanno portato a ricomprendere le tematiche evidenziate fra quelle
che vengono trattate, in quale maniera e con quale taglio verranno
trattati i temi quali l'amore, la sessualità e che cosa si intenda
per l'identità, per quali motivi il servizio sarà gestito da un
collaboratore professionista sanitario educatore professionale e
non da uno psicologo e se tale servizio, unitamente ai temi da
trattare, sia stato discusso preventivamente con le famiglie.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Alla prima domanda, in merito
all'oggetto dell'interpellanza, va precisato che l'Azienda USL
collabora da anni con le istituzioni scolastiche per l'attivazione
di sportelli d'ascolto dedicati volti a intercettare e prevenire
ogni forma di disagio connessa con l'adolescenza. Tali sportelli
non vanno confusi con il supporto psicologico interno alle
istituzioni scolastiche che, finanziato con fondi propri e
dell'istituzione, supportati da contributi regionali ma solo su
richiesta, vede l'affido di un incarico specifico a uno psicologo
professionale per attività di consulenza ed è rivolta agli alunni,
alle famiglie e ai docenti, oltre che funzionale alla realizzazione
di progetti di ampliamento dell'offerta formativa e di formazione
per il personale docente che lei ha auspicato anche in altri casi.
Attraverso lo sportello d'ascolto, che è un servizio gratuito messo
a disposizione dal SERD per le istituzioni scolastiche, l'azione è
particolarmente incentrata sull'ascolto dei ragazzi ed è un momento
pensato per garantire agli alunni uno spazio nel quale sentirsi
liberi di comunicare con riferimento a qualsiasi problematica,
tematica o disagio che possono incontrare. Allo sportello possono
rivolgersi anche gli insegnanti educatori che vogliono riflettere
sulla gestione del rapporto con uno o più studenti e anche con i
genitori che si trovano in difficoltà con la gestione dei
cambiamenti legati alla crescita dei propri figli. Per il suo
carattere di supporto e prevenzione l'azione dello sportello
integra e completa l'azione dello psicologo dell'istituzione. Nello
specifico le tematiche da lei indicate contemplano una serie di
aspetti che caratterizzano oggi la vita dei nostri ragazzi che non
vogliono essere esaustive o predittive di ciò che verrà trattata,
perciò non è prevista la trattazione a priori di una tematica
piuttosto che di un'altra. Al contrario essa è portata
spontaneamente e liberamente dal ragazzo o dalla ragazza sulla base
del proprio vissuto.
Si precisa inoltre che la frase riportata nell'interpellanza
agli alunni che vivono un momento di difficoltà, confusione,
fragilità o dubbio riguardo ai temi quali lo studio, l'amicizia, la
famiglia, l'amore, la sessualità, le sostanze d'abuso, il mondo di
Internet
e l'identità e ad altre tematiche connesse
all'adolescenza è presente nell'informativa a cura dell'Azienda USL
a disposizione delle famiglie a conferma del carattere illustrativo
delle possibili tematiche e che nella circolare inviata alle
famiglie dall'istituzione scolastica si fa riferimento a: "Disagio
in relazione all'uso e/o abuso di sostanze,
smartphone
,
social network
, videogiochi", così come nella prevenzione
riferita a dinamiche relazionali fra adolescenti che porti a una
condizione di disagio, per esempio, in caso di bullismo. Al
riguardo occorre ricordare che in contesti territoriali
particolarmente delicati, come può essere bene indicato quello
dell'Istituzione scolastica Lexert, in cui gli allievi potrebbero
confrontarsi con situazioni di fragilità e/o rischio potenziale, la
presenza di sportelli di questo tipo aiuta la comunità educante,
quindi la scuola e la famiglia, a intercettare segnali di disagio
prima che questi possano aggravarsi e configurare azioni o
comportamenti più severi quali l'abbandono scolastico, la
depressione, le dipendenze.
Per quanto riguarda la seconda domanda, pur essendo lo sportello
mirato alla prevenzione/intercettazione delle dipendenze
patologiche, può capitare che lo stesso intercetti anche disagi in
altri ambiti, quindi relazionale e affettivo. Nel caso in cui
l'educatrice titolare dovesse ravvisare problematiche connesse ai
temi, quali l'identità sessuale, le segnalerà e le invierà agli
specialisti competenti dei servizi dell'Azienda USL.
Per quanto concerne la domanda 3: "per quale motivo il servizio
sarà gestito da un collaboratore professionale sanitario educatore
professionale e non da uno psicologo", le ricordo che queste figure
sono figure laureate e sono assunte in quanto professionisti
sanitari. Premetto che il servizio di sportello d'ascolto non si
configura, come le ho detto, come supporto psicologico e pertanto
non è necessaria la figura di uno psicologo. Lo sportello infatti è
un luogo preminentemente d'ascolto, pertanto la figura
dell'educatore, che ha una competenza professionale adeguata a
comprendere e intercettare situazioni di rischio, non è chiamata a
intervenire con uno sguardo clinico-sanitario sui ragazzi, quanto
ad accogliere, ascoltare, non giudicare e collaborare con i
ragazzi, con la scuola e con le famiglie. L'educatore si configura
dunque come un punto di ascolto iniziale e, qualora le tematiche
siano di tipo relazionale fra pari o rappresentino altre
problematiche prettamente educative o relative alla vita
scolastica, potrà intervenire essendo la sua sfera di competenza
prevista sia delle declaratorie contrattuali, sia dal piano di
studi per favorire il superamento della problematica sia essa di
carattere relazionale tra pari o di rispetto e condivisione delle
regole. In questo caso l'approccio dell'educatore professionale
fornisce alla scuola un supporto educativo che affianca quello dei
docenti e svolge un'azione preventiva. Qualora invece - e lì sì dal
primo ascolto - dovessero emergere problematiche relative alle
dipendenze da video o di altra natura, che potrebbero generare
situazioni depressive legate a condizioni d'incertezza personale e
difficoltà del vissuto quotidiano, l'educatore potrà attivare,
previo consenso della famiglia ovviamente, un supporto psicologico
appoggiandosi ai servizi presenti sul territorio.
Punto 4: "se tale servizio unitamente ai temi da trattare sia
stato discusso preventivamente con le famiglie", lo sportello di
ascolto per la prevenzione delle dipendenze giovanili e per la
prevenzione di problematiche di disagio rientra tra le azioni
previste dal progetto "Educazione alla salute" approvato dal
Consiglio d'istituto dell'Istituzione scolastica Lexert, che, come
le ho detto prima, è rappresentativo per quasi la metà dai
componenti dei genitori. Qualora uno studente decida di accedere
allo sportello è necessaria un'autorizzazione firmata da entrambi i
genitori, così come nel caso l'educatore professionale ravveda la
necessità di un approfondimento psicologico è necessario un
ulteriore consenso. Al riguardo è chiaramente spiegato in circolare
che "Al fine di permettere l'accesso del proprio figlio/figlia allo
sportello d'ascolto e al colloquio con l'educatrice in modo libero,
qualora suo figlio/figlia ne ravvisi la necessità, si chiede ai
genitori di compilare la liberatoria allegata. Nel caso
l'educatrice, dopo il colloquio iniziale con il ragazzo o la
ragazza veda la necessità d'intervento di uno psicologo, chiederà
il consenso dei genitori al fine di avviare lo studente o la
studentessa allo sportello stesso in un'altra mattina o settimana
per l'incontro con lo specialista".
Presidente -
La parola al consigliere Manfrin per la
replica.
Manfrin (LEGA VDA) -
Innanzitutto la ringrazio,
Assessore, per aver chiarito un punto, perché effettivamente non
era molto chiaro ed è però un qualcosa che ci dà anche il "la" per
comprendere qualcosa in più e mi spiego. Lei ha detto che questo
non è un servizio interno alla scuola e dalla comunicazione che
abbiamo letto in realtà non si evinceva questo, ma è un supporto
esterno, quindi questo è un primo passo, ma che le scuole possono
decidere autonomamente, con un supporto economico da parte della
Regione, di poter attivare un servizio interno, me lo conferma? Il
fatto che molte scuole non lo abbiano attivato allora ricade nella
responsabilità delle scuole, e questo è un secondo passo che è
molto interessante. Al netto di questo, avete giustamente
ricompreso, e lei ha spiegato le motivazioni, queste tematiche ma
rispetto all'identità lei non è che ha spiegato, ha fatto un cenno
en passant
, ha detto: "L'identità sessuale", un po' slavato,
buttato via. Questa non è una cosa secondaria, sa perché glielo
dico? Perché lei giustamente inserisce tutta una serie di temi e
dice: "Questo può creare disagio, questo può creare disagio, non è
esaustivo quest'elenco e non predittivo di quello che giustamente
si può dire o non dire", però lo fate l'elenco. Se io metto che in
questo ristorante si potrà ordinare risotto, pasta, pizza e tante
altre cose, tendenzialmente delle cose vengono messe in primo piano
rispetto ad altre. Se io metto questi temi da quelli dell'elenco,
per esempio - adesso dico una cavolata - il ragazzo, l'adolescente,
in crisi perché le sue prestazioni sportive sono in ribasso, non
troverà in quest'elenco un supporto adeguato e dirà: "Va beh, posso
rivolgermi a questo servizio per questo, questo e quest'altro
motivo, se ho un calo delle prestazioni sportive, mi sono
infortunato e non riesco a rendere quanto rendevo sul campo, invece
non posso utilizzare questo supporto", no. Se ci fosse stato
scritto generalmente: "Sportello d'ascolto per qualsiasi tipo di
problemi dovessero insorgere nei confronti degli studenti", allora
è un conto. Il fatto di dare più peso a un tema rispetto a un altro
credo che debba fornire un campanello d'allarme.
Oltre a questo, lei dice che il collaboratore professionale
sanitario educatore professionale è laureato e in quanto tale va
bene così. Non credo che sia proprio così, Assessore, perché ha
delle competenze, però mi comprenderà che un architetto è laureato,
un ingegnere è laureato, un astronomo è laureato ma ha dei compiti
e delle conoscenze di tutt'altro segno, quindi è evidente che non è
sufficiente dire: "È laureato", ma avere invece un supporto dato da
uno psicologo, lei dice: "L'educatore professionale fa una prima
scrematura e poi lo psicologo arriva dopo nel caso di necessità".
Bisogna vedere se la competenza della persona, che non so chi sia,
non so quale sia, non so quale sarà, è sufficiente per intercettare
un disagio, perché un conto è un collaboratore professionale e un
conto è uno psicologo. Credo che anche qui ci sia un tema
importante e su questo concordo con lei; questo è preventivo, cioè
qui si va a ricercare e a intercettare un disagio - perfettamente
d'accordo - credo che veniamo da una giornata di ieri nella quale
abbiamo discusso appunto di disagio e sul cercare di prevenire
eventuali problematiche siamo assolutamente d'accordo, però
probabilmente quella figura non è la figura più adeguata e forse la
figura più adeguata dovrebbe essere uno psicologo. Al netto di
questo, io, Assessore, la inviterei per un'eventuale successiva
comunicazione a omettere questa tipologia di temi che suggeriscono
magari anche un orientamento, quindi magari una persona che oggi
decide di rivolgersi a questo servizio perché si è fatto prendere
da quella che è un po' la propaganda che viene portata - l'abbiamo
visto nel pomeriggio - all'interno delle scuole, chiederei di
concentrarsi invece su un supporto vero, efficace e concreto
rispetto alla figura dello psicologo all'interno delle strutture
scolastiche.
Presidente -
Adesso interrompiamo brevemente il Consiglio
al fine di arieggiare i locali e anche di permettere la riunione
della Conferenza Capigruppo. La Conferenza Capigruppo è convocata
nella sala adiacente.
La seduta è sospesa dalle ore 17:27 alle ore 17:53.
