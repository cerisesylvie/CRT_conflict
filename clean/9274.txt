Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 272 del 11 gennaio 1989 - Resoconto
OGGETTO N. 272/IX - SISTEMA TANGENZIALE DI AOSTA - TRONCO
AOSTA EST - AOSTA OVEST - APPROVAZIONE DELLO STUDIO DI VALUTAZIONE
DELL'IMPATTO AMBIENTALE.
PRESIDENTE:
Do lettura della deliberazione in oggetto,
iscritta al punto 24 dell'ordine del giorno.
IL CONSIGLIO
- richiamate le deliberazioni della Giunta regionale n. 104, in
data 10 gennaio 1986, e n. 4342, in data 13 giugno 1986, con le
quali veniva espresso parere favorevole in ordine al progetto
esecutivo per i lavori di costruzione del sistema tangenziale di
Aosta - tronco Aosta est - Aosta ovest;
- richiamata inoltre la deliberazione della Giunta regionale n.
6847, in data 12 settembre 1986, con la quale veniva affidato al
Comitato Scientifico composto dal Prof. Arch. Franco Karrer, di
Roma. dal Dott. Arch. Guglielmo Bilanzone, di Roma, dal Dott. Ing.
Giancarlo Zanoni di Torino e dal Dott. Arch. Giuseppe Giordanino,
di Torino, l'incarico dello studio di valutazione dell'impatto
ambientale del collegamento autostradale in oggetto limitatamente
al tratto compreso tra la località Pont-Suaz ed Aosta ovest
concesso alla Regione;
- preso atto che il suddetto Comitato Scientifico è
successivamente stato incaricato dalla S.A.V. di analogo studio per
il tratto di sue competenza Aosta est - Pont-Suaz;
- visti il D.M. 29 luglio 1987, n. 1014 e il D.M. 7 aprile 1988,
n. 554, con i quali venivano rispettivamente approvati i progetti
esecutivi per la costruzione del tratto Aosta est Aosta centro
(Pont-Suaz) e del tratto Aosta centro - Aosta ovest;
- visto quindi lo studio di valutazione dell'impatto ambientale
redatto per l'intero sistema tangenziale dal Comitato Scientifico
anzidetto;
- visto il parere della II Commissione consiliare
permanente;
DELIBERA
di esprimere parere favorevole in ordine allo studio di
valutazione dell'impatto ambientale per i lavori di costruzione del
sistema tangenziale di Aosta - tronco Aosta est - Aosta ovest
presentato dal Comitato Scientifico citato nelle premesse, composto
dai seguenti elaborati:
- Rapporto di prima fase relativo alla valutazione delle
alternative di tracciato:
- Rapporto di seconda fase comprendente:
Relazione di sintesi;
Analisi multicriteri;
Allegato 1: Geoidrologia
" 2: Pedologia
" 3: Fauna
" 4: Vegetazione
" 5: Analisi percettiva
" 6: Territorio
" 7: Inquinamento acustico
" 8: Inquinamento atmosferico
corredati delle rispettive cartografie;
- Rapporto di terza fase comprendente: Relazione "Interventi di
attenuazione" corredata dalla relative cartografia composta da
tavola A/l;
Localizzazione interventi di attenuazione e tavola A/10 Cave,
discariche e cantieri.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Sarò molto breve. La deliberazione che viene
proposta al Consiglio riguarda l'approvazione della valutazione
dello studio di impatto ambientale, che è già stato esaminato e
potrei dire anche sviscerato ampiamente nella seduta della
Commissione competente, alla presenza dei tecnici e degli esperti
che hanno redatto lo studio stesso.
Penso di non dover aggiungere altro, salvo il fatto che lo
studio di valutazione di impatto ambientale ha potuto dimostrare
come la progettazione della tangenziale di Aosta sia stata fatta
secondo criteri oggettivamente validi, tant'è che lo studio di
valutazione di impatto ambientale, oltre a dare alcuni
suggerimenti, riconosce sostanzialmente la validità del progetto
che era stato approvato da questo Consiglio regionale.
Chiedo quindi al Consiglio di dare la sua approvazione a questa
proposta di deliberazione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Ritengo che sia inutile entrare nel merito
di questo studio sull'impatto ambientale della tangenziale, perché
sappiamo tutti che arriva all'esame del Consiglio quando ormai i
lavori della tangenziale sono già iniziati, per cui si tratta di
uno studio che in realtà non è stato minimamente preso in
considerazione nella progettazione e nella decisione sull'opera da
realizzare.
L'approvazione del progetto, addirittura, non è mai stata fatta
dal Consiglio, ma soltanto dalla Giunta, perché il Consiglio non ha
mai approvato il progetto esecutivo della tangenziale che inoltre è
precedente all'incarico per lo studio della valutazione
dell'impatto ambientale; ma poi siamo arrivati addirittura ad
affidare le prime opere e ad iniziare i lavori prima ancora di
esaminare lo studio. Si può dire quindi che lo studio era già stato
commissionato e condotto con un'ottica che comunque doveva
confermare determinate scelte, è stato fatto "a posteriori"
rispetto all'approvazione del progetto e non ha avuto nessuna
incidenza sulle caratterizzazioni del progetto, per cui noi non
possiamo che votare contro, criticando e denunciando un metodo che
ci sembra estremamente scorretto.
PRESIDENTE:
Ha chiesto la parola il Vicepresidente Dolchi;
ne ha facoltà.
DOLCHI (PCI):
Colleghi Consiglieri, se io fossi alla
Presidenza, forse metterei in dubbio la validità di questo
intervento, ma siccome mi sento profondamente valdostano e quindi
tenace nel difendere le mie idee, voglio riproporre per l'ennesima
volta al Consiglio il problema dello svincolo di Pont-Suaz, alla
luce di nuove situazioni che si sono venute a creare per quanto
concerne le barriere. Faccio perciò un rapidissimo "excursus", come
direbbe il Consigliere Andrione; del resto noi facciamo ormai parte
della memoria storica.
Nel 1965 il piano regolatore di Aosta, per quanto riguarda la
grande viabilità, prevedeva una tangenziale sud. una
circonvallazione sud o una via di scorrimento sud, ma non si era
ancora arrivati ad una progettazione; quel piano regolatore
prevedeva soprattutto un ingresso in Aosta a pettine, nord - sud,
verso il cosiddetto centro, individuato nella Caserma Testafochi, e
una perpendicolare sud - nord dal Pont-Suaz, sempre verso Piazza
della Repubblica.
Si sono mutati gli orientamenti della grande viabilità, si è
detto che era assolutamente assurdo fare un casello a Pont-Suaz,
perché il pagamento del pedaggio in quella zona avrebbe provocato
code, intasamenti e difficoltà nei confronti di chi veniva per
andare a Pila e di chi veniva per entrare ad Aosta. sia aostano,
sia turista.
Le cose sono andate avanti così e, "obtorto collo", ho accettato
la tesi che il casello avrebbe provocato intasamento, confusione e
impedimenti allo scorrimento del traffico, sia turistico, sia
aostano. Adesso, però, che su tutta l'autostrada non si fanno più i
caselli o, perlomeno, la barriera, perché le uscite sono svincolate
sino alla barriera di Morgex, mantengo...
(.....Interruzione...
... Io non capisco perché uno che vuole venire ad Aosta deve
andare ad Aymavilles e poi rientrare ad Aosta, oppure deve uscire a
Les-Eglises per far piacere a tutte le attività commerciali che si
sono installate alle porte di Aosta. Se questo è l'orientamento che
subisce l'influenza di queste installazioni di carattere
commerciale, io mi inchino e non insisto di più, però mi sembra
assurdo.
Come non tecnico che si rivolge a dei tecnici, vorrei che fosse
controbattuto, esaminato e preso in considerazione questo fatto: si
spendono decine di miliardi per valorizzare la zone di Pila, anche
con il collegamento per mezzo del trenino tra Pila e Cogne, e poi
chi vuole andare a Pila deve uscire a Les Eglises di Quart; mentre,
secondo me, una sola uscita con svincolo a destra, sia per chi
viene da Torino, sia per chi viene da Courmayeur, non credo che
sarebbe una soluzione così difficile da riprendere in esame dal
punto di vista tecnico.
E' comunque un'idea che ho perseguito pervicacemente da oltre
trent'anni, essendo stato convinto nel 1965, proprio dai tecnici,
che fosse quella la soluzione migliore. Adesso non lo è più, ma mi
vorrete scusare se, forse, per l'ultima volta io ho preso la parola
per spezzare una lancia a proposito di questa soluzione, che prima
sembrava quella ottimale, ma che poi, senza una spiegazione
convincente, non lo è più stata.
PRESIDENTE:
Se nessuno chiede la parola, pongo in
votazione la proposta di
deliberazione in oggetto.
ESITO DELLA VOTAZIONE
Presenti: 25
Votanti: 25
Favorevoli: 24
Contrari: 1
Il Consiglio approva
