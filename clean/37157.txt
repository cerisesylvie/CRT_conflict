Classificazione
ENERGIA
Energia idroelettrica



Oggetto del Consiglio n. 1018 del 11 febbraio 2015 - Resoconto
OGGETTO N. 1018/XIV - Interpellanza: "Apertura di un tavolo
di lavoro fra tutti i soggetti portatori di interesse per la
risoluzione della problematica della sovrapproduzione di energia
elettrica".
Presidente -
Punto 17 all'ordine del giorno. Per
l'illustrazione, la parola al Consigliere Roscio.
Roscio (ALPE)
- Grazie Presidente. Buongiorno
colleghi.
Brevemente, non mi vorrei dilungare, anche perché sulla
questione della produzione di energia idroelettrica con la caduta
dell'acqua ne abbiamo già dibattuto in passato, in più occasioni,
con nostre iniziative, non ultima anche quella dell'ultimo
Consiglio, dove i Consiglieri del Movimento Cinque Stelle avevano
portato un'iniziativa in cui abbiamo discusso del superamento dei
prelievi su alcune subconcessioni, superamenti che avevano avuto
delle ricadute come danni economici sia per la Regione, ma anche
per il Consorzio irriguo della Bassa Valle.
Noi riteniamo che la questione della produzione sia complessa e
meriterebbe un approfondimento più ampio, ma com'è già stato
ricordato dallo stesso Assessore, che ci ha già detto che il piano
di tutela delle acque deve essere riaggiornato a breve e ha preso
anche in esame la moratoria che scadrà alla fine dell'anno sulle
nuove subconcessioni, abbiamo avuto modo di ascoltare che è
intenzione di non rinnovare la moratoria, bensì di andare a
risolvere la questione con l'adozione di zone di tutela sulle zone
particolarmente a rischio, e questo verrà realizzato, secondo
quello che abbiamo avuto appunto modo di intendere, nella revisione
del piano di tutela delle acque. Probabilmente il problema non è
semplice, perché si tratta di conciliare interessi e sensibilità
che sono molto diverse, come la produzione sostenibile di energia,
la necessità di non fare danni ambientali e di mantenere gli
ecosistemi per il futuro, ma accanto a questo ci sono anche gli
interessi legati all'agricoltura, legati alle aspirazioni legittime
di chi fa l'imprenditore e, inoltre, c'è la questione della
produzione, di quale tipo di produzione deve avvenire.
Noi oggi sappiamo che gran parte della produzione legata
all'idroelettrico in Valle d'Aosta è pubblica, legata alla società
CVA; bisognerà trovare per il futuro delle modalità per mantenere,
e perché no? per migliorare questo impiego e l'utilizzo dei
proventi a favore della collettività valdostana, diversamente da
come spesso è stata utilizzata in passato. Ecco, noi vorremmo
evitare in questa sede un dibattito ideologico che risulterebbe
sterile o, peggio, un dibattito strumentale. Dalle dichiarazioni
dell'Assessore Baccega, nel corso dello scorso Consiglio, abbiamo
avuto notizia della costituzione di un tavolo tecnico di confronto,
un tavolo dove partecipano la Regione da un lato e i produttori
dall'altro, e questo era volto a cercare di trovare una soluzione,
appunto per non ripetere più questi problemi della
sovrapproduzione.
Un assunto di base che vorremmo fare è che chi fa
l'imprenditoria, cioè chi produce energia elettrica anche da
idroelettrico, non è per forza qualcuno di cui non ci si può
fidare, ma spesso un imprenditore che aspira legittimamente a fare
i propri interessi; ovviamente questo va fatto nel rispetto delle
regole, e i comportamenti scorretti o le abitudini scorrette, com'è
stato rilevato, vanno sanzionate, va fatta un'azione preventiva,
prevedendo adeguati controlli strumentali per evitare che si
ripetano situazioni di questo genere, vanno recuperate le somme e
vanno comminate le sanzioni, se del caso.
Nonostante queste premesse, noi riteniamo che il tavolo, così
com'è stato annunciato, sia comunque sbilanciato, perché
all'interno di quel tavolo gli interessi sono solo dei produttori.
Siccome gli interessi e le sensibilità su tale questione sono molto
diversi, riterremmo che a quel tavolo dovrebbero partecipare tutti
i portatori di interesse; "tutti i portatori" vuol dire una
rappresentanza degli agricoltori, dei Consorzi, dei Comuni, della
Sezione ambientalista, non solo i produttori. Ecco, per questo
nella nostra interpellanza noi chiediamo sostanzialmente due cose:
la prima sono i controlli, perché solo con i controlli puntuali si
può riuscire a capire, si possono fare delle verifiche per evitare
che si violino le regole che ci sono adesso, e l'altra è che noi
vorremmo che a quel tavolo di confronto fatto per risolvere il
problema partecipino tutti i portatori di interesse e venga anche
data comunque una sorta di condivisione per la commissione
competente. Grazie per la risposta, Assessore.
Presidente -
Per la risposta, la parola all'Assessore
Baccega.
Baccega (SA)
- Grazie Presidente. Anch'io ringrazio lei,
Consigliere Roscio, perché con questa interpellanza noi riusciamo a
fare chiarezza attraverso le risposte, dando anche al Consiglio
nuove informazioni rispetto a una tematica che ormai ci vede
impegnati da parecchi mesi.
Come ho avuto modo di comunicare nel Consiglio scorso,
Confindustria Valle d'Aosta richiedeva di disciplinare le maggiori
produzioni energetiche rispetto a quanto autorizzato normalmente,
derivanti dalle eventuali sovrabbondanze di acqua che possono
determinarsi in alcuni periodi dell'anno, anni ricchi di
precipitazioni (possiamo citare tranquillamente il 2014, che è
stato un anno piuttosto ricco di precipitazioni). Ho ovviamente
sottolineato che ad agosto si era costituito questo tavolo tecnico,
composto da rappresentanti tecnici dei produttori e del
Dipartimento, proprio per illustrare le esigenze di Confindustria,
non tanto per creare problematiche di approfondimento. E quindi c'è
stato un incontro appunto con il Dipartimento della difesa del
suolo e delle risorse idriche competente per la gestione delle
subconcessioni di derivazione d'acqua. È stato quindi convocato
successivamente uno specifico gruppo di lavoro con i tecnici delle
Strutture degli Enti regionali che partecipano ai procedimenti
istruttori delle domande di derivazione di acqua pubblica per
esaminare, sotto il profilo tecnico, la richiesta della
Confindustria e le ipotesi delle soluzioni possibili...qui non
c'era Confindustria, qui non c'era Confindustria! Il gruppo di
lavoro, guidato dal Coordinatore del Dipartimento programmazione,
difesa del suolo e risorse idriche, è composto dai rappresentanti
delle seguenti Strutture regionali: la Struttura Affari regionali,
demanio e risorse idriche, Tutela dei beni paesaggistici e
architettonici, Flora fauna caccia e pesca, Risparmio energetico e
sviluppo fonti rinnovabili, Pianificazione e valutazione
ambientale, dal Consorzio regionale per la tutela e l'incremento
dell'esercizio della pesca in Valle d'Aosta e, infine, dall'ARPA
Valle d'Aosta; quindi credo una rappresentanza a tutela di tutti
gli interessi, dove a questo tavolo non ci sono ovviamente i
produttori. Questo gruppo di lavoro tecnico si è riunito due volte,
il 9 e il 21 gennaio 2015, valutando dal punto di vista tecnico e
delle esigenze di carattere generale la richiesta di Confindustria,
sia sotto il profilo amministrativo e, soprattutto, sotto il
profilo ambientale. Le conclusioni sono in fase di stesura.
Rispondendo al 1° quesito, ripeto e sottolineo quanto ho già
detto in altre occasioni: tutte le derivazioni di acqua a scopo
idroelettrico sono sottoposte alla verifica dei quantitativi di
energia prodotta e quindi delle portate prelevate sulla base dei
dati di produzione dichiarati. Si sta però lavorando per acquisire
i dati di produzione direttamente dal soggetto distributore di
energia elettrica. Il controllo del deflusso minimo vitale richiede
invece la necessità di operare sul campo per misurare le portate e,
oggi, questo avviene solo a seguito delle puntuali segnalazioni del
Corpo forestale valdostano. Anche in questo caso si stanno
approfondendo e studiando soluzioni che possano permettere un
controllo più esteso e puntuale.
Rispondendo al quesito n. 2:
"se si intende aprire il tavolo
a tutti i portatori di interesse"
, com'è stato già evidenziato,
si può notare che la richiesta è stata esaminata da tutti i
portatori di interesse che sono abitualmente coinvolti
nell'istruttoria delle domande di autorizzazione di una derivazione
di acqua pubblica e che hanno potuto discutere sull'argomento in
modo indipendente dai rappresentanti di Confindustria.
Noi riteniamo che l'acqua sia certamente un bene comune e, come
tale, debba essere utilizzato al meglio nel rispetto del minimo
deflusso vitale dei corsi d'acqua, ma là dove è possibile e
nell'ambito delle procedure previste dalle norme possa essere
sfruttata anche in termini di produzione di energia con la
possibilità e la determinazione di effettuare ancora più controlli
per avere misurazioni più precise possibili. Peraltro di tutti
questi argomenti avremo un approfondimento in commissione, nella
commissione competente, come da impegni già presi; ho ancora
sentito il Presidente Isabellon che mi ha confermato che sarà
sicuramente calendarizzato.
Nel frattempo, posso confermare che è intenzione di mantenere la
moratoria, che scade a giugno, fino all'approvazione del nuovo
piano di tutela delle acque, il quale avrà un percorso piuttosto
intenso con il coinvolgimento ovviamente di tutti gli attori che
potranno dare il loro contributo, ma soprattutto che potranno
arrivare ad una determinazione che preveda la possibilità di dare
delle risposte a tutti i quesiti che vengono posti.
Presidente -
Per la replica, la parola al Consigliere
Roscio.
Roscio (ALPE)
- Grazie Presidente. Grazie Assessore per
le precisazioni e anche per i toni della risposta.
Se ad alcune nostre richieste non possiamo che dire di essere
soddisfatti, nel senso che sul fatto che partecipino tutti questi
portatori di interesse non possiamo che essere d'accordo, due
piccole note bisogna farle. Mi risulta che l'unica istanza
presentata ad oggi sia proprio quella dei produttori, quindi noi
partiamo da una richiesta ben precisa fatta dai produttori...quindi
attendiamo gli sviluppi, perché ha detto che le conclusioni sono in
fase di stesura da questo gruppo di lavoro...diciamo che le
premesse sono sbilanciate a favore dei produttori, e bisogna poi
vedere se questo tavolo di lavoro, nella redazione delle
conclusioni, ha fatto delle valutazioni che abbiano tenuto in conto
anche esigenze di altri, non solo di questi...quindi su questo
dobbiamo aspettare.
Per quanto riguarda la parte dei controlli, forse la parte più
preoccupante è proprio quella sul deflusso del minimo vitale, che è
quella che poi va a creare veramente dei danni; su quello siamo
felici che si cerchi di incrementare l'operato del Corpo forestale.
Dobbiamo però rimarcare che certe cose sono successe in passato e
quindi, su questo, vorremmo più garanzie. Soprattutto la
sollecitazione è anche di cercare di lavorare in maniera puntuale e
fare anche i controlli strumentali del caso per evitare che vi
siano dei danni...ripeto: mantenendo l'idea che i produttori,
laddove lavorino bene, fanno solo il loro lavoro, perché non è
quella la questione. Accogliamo anche in maniera soddisfacente il
fatto che ci sarà un passaggio in commissione e ci sarà l'apertura
a poter lavorare nell'adeguamento del piano di tutela delle acque.
Su questo credo che dovremo per forza ritornare per vedere tutte
queste conclusioni e la prosecuzione dell'
iter
. Grazie.
Presidente -
Punto 18 all'ordine del giorno.
