Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 57 del 26 luglio 2018 - Resoconto
OGGETTO N. 57/XV - Interpellanza: "Informazioni in merito
agli atti propedeutici finalizzati all'organizzazione delle
strutture regionali".
Fosson (Presidente)
- Alla presenza di 33 Consiglieri
possiamo riprendere l'ordine del giorno col punto n. 20.
Presidente -
La parola al Consigliere Viérin.
Viérin (UVP) -
Questa iniziativa nasce con l'intendimento
di chiedere lumi sulle intenzioni del Governo sulla base del
programma presentato un mese fa in quest'aula, di cui una parte
importante, una parte forte di impegno era quella della
riorganizzazione. Sono state utilizzate all'interno del programma
anche parole forti come "ripulire la pubblica amministrazione da
incrostazioni", "cambiare", "rifare", "rimodulare",
"riorganizzare". Ci chiedevamo quindi, a un mese dal vostro
insediamento, quali erano stati questi atti e queste cose che erano
state fatte, perché per ora abbiamo avuto modo di vedere la
delibera della macrostruttura: quella che ogni volta che si insedia
un Governo viene portata e di grandi cambiamenti non ne abbiamo
visti. Avevate scritto nel vostro programma di governo che
l'Assessore all'agricoltura aveva le deleghe della Protezione
civile, ma nella delibera leggiamo che le deleghe della Protezione
civile sono in capo alla Presidenza - com'è sempre stato e come,
secondo noi, è giusto che sia peraltro - come anche la questione
della formazione professionale, che era stata anche nella
denominazione dell'Assessorato della sanità inserita in quel
dicastero, si ritrova solo nelle
skill
e nelle funzioni come
funzioni di formazione ma solo in quel campo. Questi sono due
esempi. Questa è un'iniziativa che ha l'intendimento di capire
quali saranno le vostre azioni per riorganizzare la macchina
amministrativa e per dare quella svolta che si ritrova nel vostro
programma.
Presidente -
La parola al Presidente della Giunta per la
risposta.
Spelgatti (LEGA VDA) -
Lei mi chiede sostanzialmente cosa
sia stato fatto, cosa faremo per rimettere in marcia
l'Amministrazione regionale e per correggerne l'azione e delle
azioni propedeutiche a questo fine eventualmente già realizzate. Le
azioni propedeutiche sono già state molte: la prima è il risultato
elettorale:
una réunion
- o piuttosto
ressemblement
(da
ressembler
, somigliarsi,
non da rassembler,
raccogliere insieme) - se avesse potuto assicurare una maggioranza
alle forze che hanno governato per 40 anni, senz'altro l'avreste
fatta, ma non è accaduto. Non le pare, collega Viérin, che questo
sia già qualcosa?
La seconda azione è la nostra strutturazione iniziale, questa
Giunta ha un Assessorato in meno rispetto a quella che l'ha
preceduta e questo mi pare già abbastanza significativo, ma
ovviamente c'è molto altro. Perimetrare l'ambito di azione della
pubblica amministrazione valdostana, per analizzarne forze e
debolezze, risorse e sprechi, richiede infatti un lavoro attento e
approfondito per il quale necessariamente ci va tempo e attenzione;
è ovvio che è passato poco tempo dal nostro insediamento, per cui
lasciateci lavorare. Come già da lei detto, abbiamo ovviamente
approvato la macrostruttura, abbiamo già fatto alcune nomine atte a
garantirne la continuità amministrativa con alcuni cambiamenti che
possono non apparire particolarmente significativi, ma che siamo
convinti che nel tempo avranno effetti non secondari, ma
soprattutto ci prepariamo a farne tanti altri nel senso della
continuità operativa, altri invece del cambiamento. Ci prepariamo
quindi a revisioni molto profonde del sistema regionale e vedrà,
collega Viérin, che, quando il quadro sarà chiaro - e lo sarà
presto -, il cambiamento sarà evidente anche ai suoi occhi e molte
incrostazioni saranno tolte, glielo assicuro.
Presidente -
La parola al Consigliere Viérin per la
replica.
Viérin (UVP) -
Ringraziamo la Presidente per la sua
risposta, è sempre molto disponibile nei suoi intenti. Alcune
considerazioni: intanto ancora un proclama, proclamare è
importante... quindi lei ci dice oggi che farete. Dopo un mese noi
prendiamo atto che, al di là della macrostruttura, che è il primo
embrione di riorganizzazione che non ha visto nessun cambiamento,
salvo smentire quello che lei aveva detto qui e che avete
annunciato peraltro su tutti i giornali come sempre: "delega alla
Protezione civile al collega Gerandin all'agricoltura", che poi non
si ritrova nella delibera; "la formazione professionale
all'Assessorato della sanità", che poi non si ritrova nella
delibera... Bypassiamo e tralasciamo i risultati elettorali.
Collega Spelgatti, avete preso 10.000 voti e non con un
Rassemblement
, con un'accozzaglia siete riusciti ad arrivare
a 18 voti per soddisfare quell'ambizione che da fuori Valle
avevano: conquistare la Valle d'Aosta. Adesso siete in un'altra
fase e non avete saputo già dimostrarlo ieri con il Casinò, non vi
siete ancora resi conto che adesso dovete amministrare, cioè
prendere delle decisioni, e che la campagna elettorale è
finita.
Noi quindi crediamo che per ora grandi cambiamenti voi non ne
abbiate fatti e soprattutto che non ci sia una corrispondenza fra
tutto ciò che voi annunciate e dite e ciò che fate. Ci sarà
l'estate, avrete il tempo che avete chiesto, noi ve lo abbiamo
lasciato, quindi avrete tutto il tempo non solo per studiare, ma
per chiarirvi, per cercare dei punti di intento che non ci sono -
l'abbiamo visto ieri sul Casinò - e allora ripetiamo quello che
abbiamo visto: è una legge sulla mobilità sostenibile che è un
copia/incolla di quello che già esisteva. Sul Casinò, con la scusa
del bilancio, non decidete malgrado una legge e quindi bypassate le
vostre visioni diverse, perché non so che
Rassemblement
avete fatto, ma al vostro interno avete proprio tanti
amministratori che hanno rappresentato quella fase politica che voi
dite di combattere. Sulla CVA non sapete cosa decidere o, meglio,
avete un'idea, ma dite che sono gli altri che l'hanno assunta,
dovrebbe chiedere al suo collega di banco Gerandin... perché noi
nella scorsa legislatura non abbiamo bloccato la quotazione di CVA,
abbiamo semplicemente detto che questo Consiglio avrebbe avuto la
facoltà e la legittimazione per decidere cosa fare su CVA. La
quotazione e la legge in essere quindi continuano ad esserci,
semplicemente abbiamo avuto una richiesta da parte di questo
Consiglio e, in particolare dai suoi colleghi Gerandin e Bertin, di
non assumere nessuna decisione ulteriore che andasse in quella
direzione, cioè di prendere tempo per lasciare la decisione
definitiva a questa legislatura.
Cosa avete fatto per quanto riguarda la riorganizzazione?
Qualcosa avete fatto: avete piazzato gli amici per adesso. Non è
vero quindi, collega Spelgatti, che non avete fatto nomine, le
nomine le avete fatte e anche qui non è che abbiamo visto il grande
cambiamento che voi avevate annunciato. Noi quindi non cerchiamo la
polemica, semplicemente, quando si dice qualcosa e si usano toni
forti, bisogna poi anche avere la facoltà e la capacità in
quest'aula di sostenere un dibattito sui fatti e non sulle
enunciazioni. Noi dunque prendiamo atto della sua risposta
provocatoria che parte dalle elezioni per arrivare ad altre
considerazioni che nulla hanno a che vedere con invece un'azione
amministrativa che oggi noi non abbiamo ancora visto nei suoi
risultati essere così pregnante. È vero, è passato poco tempo,
avete avuto un mese, avete dovuto fare i viaggi e aprire i tavoli,
di quelli che invece non funzionano non ve ne siete occupati. Ieri
abbiamo passato un pomeriggio a fare le riunioni che avreste dovuto
fare voi come Governo, interrompendo l'azione del Consiglio
regionale, perché le riunioni tra il Governo, l'Amministratore del
Casinò e le organizzazioni sindacali sono giustamente anche una
competenza del Consiglio, ma nell'urgenza... e le decisioni di
competenza del Governo sono in capo a voi.
En
attendant
Godot
e aspettando quindi questa grande riorganizzazione in
termini di rivoluzione, non solo della macchina amministrativa, ma
del panorama valdostano, vi auguriamo che questo vostro prendere
tempo possa chiarire le idee per finalmente fare qualcosa.
