Classificazione
INDUSTRIA
LAVORO



Oggetto del Consiglio n. 1254 del 6 aprile 2005 - Resoconto
OGGETTO N. 1254/XII - Futuro dell'azienda Tecdis di Châtillon.
(Interrogazioni)
Interrogazione
Premesso:
- che i dipendenti dello stabilimento Tecdis di Châtillon
continuano ad essere esasperati dalla totale mancanza di notizie
certe sul futuro dell'azienda e dai continui ritardi nel pagamento
degli stipendi arretrati;
- che è stata annunciata, da parte della proprietà, la
presentazione a breve di un piano industriale e l'entrata di due
nuovi soci, fatti che permetterebbero di salvare l'azienda;
- che entro il 31 marzo scade l'accordo con le banche per il
credito concesso, credito che sarà rinegoziato solo se il piano
industriale sarà credibile;
Sottolineata la necessità di porre in essere tutte le azioni
che possano in qualche maniera salvare l'azienda e salvaguardare i
dipendenti;
I sottoscritti Consiglieri regionali
Interrogano
L'Assessore competente per sapere:
1) qual è la situazione attuale alla luce degli ultimi
avvenimenti;
2) se è ancora possibile da parte dell'amministrazione
regionale porre in essere iniziative finalizzate a salvare un
insediamento industriale importantissimo per la nostra regione,
salvaguardando e tutelando nel contempo l'occupazione dei
lavoratori della sopraccitata azienda.
F.to: Lanièce - Comé - Stacchetti - Viérin Marco
Interrogazione
Premesso:
- che, nel settembre dello scorso anno, è stata costituita
una task force per monitorare l'andamento economico-finanziario
della Tecdis di Châtillon e per individuare strategie d'uscita
dalla grave crisi che la riguarda;
- che di tale organismo, operativo fino al 31 marzo 2005, fa
parte anche l'Assessore regionale delle Attività
Produttive;
- che il 31 marzo prossimo scadono altresì:
a) la convenzione interbancaria che ha evitato finora a
Tecdis il rientro dalle esposizioni debitorie;
b) il termine finale di sospensione del pagamento delle rate
del mutuo contratto con Finaosta;
ciò premesso, i sottoscritti Consiglieri regionali
Interrogano
l'Assessore delegato per sapere:
1) a quali risultati concreti ha condotto il monitoraggio
semestrale della task force;
2) quali soluzioni strutturali sono state individuate in
relazione alle prospettive dell'azienda.
F.to: Tibaldi - Frassy - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Le 2 interrogazioni vertono su un punto
nodale: qual è la situazione di "Tecdis" e quali possono essere le
prospettive. Non possiamo negare che ci troviamo di fronte a uno
snodo molto difficile, gli esiti in positivo della situazione di
"Tecdis" sono molto problematici e legati alla disponibilità di
investitori privati di intervenire all'interno dell'azienda. Questo
è stato il nucleo intorno al quale si era costituita la "task
force", che era nata nell'agosto dell'anno scorso attraverso un
accordo fra le organizzazioni sindacali, il proprietario
dell'azienda e la Regione per affrontare le "problematiche Tecdis"
partendo da un fattore contingente: il ritardo nei pagamenti delle
retribuzioni e per arrivare al nucleo del problema, ovvero trovare
delle soluzioni di continuità a uno stabilimento che ha delle
potenzialità dal punto di vista tecnologico, ma ha gravi problemi
dal punto di vista della gestione manageriale e della situazione
finanziaria. La "task force" ha operato per un certo periodo, poi,
a fronte del fatto che quanto previsto nell'accordo sottoscritto
fra le organizzazioni sindacali, l'azienda e la Regione sui tempi
di dilazionamento di una settimana del pagamento degli stipendi non
vedeva il rispetto di tale obbligo da parte dell'azienda, le
organizzazioni sindacali hanno ritenuto di non voler più
partecipare alla "task force". Successivamente l'azienda ha fatto
ricorso alla cassa integrazione ordinaria alla fine dello scorso
anno e dal 10 gennaio di quest'anno alla cassa integrazione
straordinaria. Tutto questo non ha però impedito che sia le
organizzazioni sindacali, sia la Regione, sia la stessa proprietà
si siano periodicamente riviste per fare il punto della situazione,
vi sono state delle iniziative all'interno dello stabilimento a cui
il Presidente Perrin e il sottoscritto hanno partecipato: l'ultima
è stata un'assemblea con una delegazione dei lavoratori il 22 di
questo mese. È stato quindi un tema seguito con grande attenzione,
che presenta notevoli difficoltà di soluzione.
Abbiamo avuto un'ultima riunione il 30 maggio con l'"advisor"
che sta seguendo l'azienda, il quale ci ha segnalato l'esistenza di
investitori privati interessati a partecipare nel capitale
dell'azienda, previa approvazione di un piano di ristrutturazione
del debito da parte dei creditori. Un piano in tal senso è stato
presentato ai creditori, le risposte attualmente non ci sono e noi
abbiamo ribadito la disponibilità dell'Amministrazione regionale ad
intervenire nello stabilimento, a fronte però che vi sia un piano
industriale, un nuovo "management" e vi sia soprattutto un nuovo
investitore privato. A fronte della segnalazione di investitori
privati interessati alla "Tecdis", abbiamo chiesto che la
disponibilità di questi investitori sia oggetto di una riunione in
cui sia presente anche l'Amministrazione regionale; ad oggi non ho
date di convocazione di tale riunione. Mi auguro che possa avvenire
nel più breve tempo.
Quali soluzioni strutturali sono state individuate in relazione
alle prospettive dell'azienda? Per quanto riguarda la situazione
dello stabilimento, alcune criticità sono legate alla cosiddetta
"economicità" nella catena del valore aziendale, nel senso che in
particolare lo stabilimento spagnolo, che oggi è in amministrazione
controllata... non è un vantaggio per l'impresa, ma semmai rischia
di essere un problema. La struttura organizzativa manifesta certi
livelli di rigidità, oltre che un livello di "break-even" elevato
rispetto ai volumi produttivi degli ultimi anni, che sono andati
riducendosi. Azioni incisive su questo terreno, penso anche ad
ipotesi di amministrazione controllata, forse in tempi diversi
avrebbero potuto risolvere la situazione. È però vero che è la
proprietà dell'azienda che deve decidere queste cose e la proprietà
non ha mai inteso andare in tale direzione.
Rimangono comunque delle potenzialità per quanto riguarda le
tecnologie a disposizione, in particolare vi è la tecnologia
collegata al bistabile, rispetto al quale devono essere risolti dei
problemi di industrializzazione e dei problemi legati ai costi di
approntamento delle linee di produzione, che oggi l'azienda non è
assolutamente nelle condizioni di affrontare. Così come risulta
necessario sviluppare il colore, tenuto conto che l'utilizzo degli
schermi piatti che utilizzano colore è in aumento in diversi
settori utilizzatori. Per quanto riguarda il bistabile, bisogna
definire alcune questioni, innanzitutto che un imprenditore del
settore deve operare avendo credibilità nei confronti del mercato,
deve ricostruire dei rapporti positivi sia con le controparti
finanziarie, sia con i fornitori e deve investire anche per una
fase di avvio del prodotto. Risulta inoltre necessario definire il
rapporto con la società "Nemoptic", titolare dei brevetti del
bistabile, rispetto al quale è necessario formalizzare dei
contratti per il suo utilizzo.
Ci troviamo perciò di fronte a una situazione che presenta
elevate criticità, è stata attivata ultimamente la cassa
integrazione, è stata avviata una procedura di amministrazione
controllata per lo stabilimento spagnolo, ma ormai la situazione è
tale per cui o nel giro di brevissimo tempo gli investitori che
l'"advisor" ha indicato essere disponibili sciolgono le riserve che
finora hanno manifestato, o la situazione avrà un'evoluzione
sicuramente non positiva.
Per quanto riguarda le questioni poste dalla "Stella Alpina":
"qual è la situazione attuale alla luce degli ultimi
avvenimenti"
, a questa domanda credo di aver risposto in quanto
ho detto fino adesso;
"se è ancora possibile da parte
dell'Amministrazione regionale porre in essere iniziative
finalizzate a salvare un insediamento industriale importantissimo
per la nostra Regione, salvaguardando e tutelando nel contempo
l'occupazione dei lavoratori della sopraccitata azienda"
, vi è
da dire che rispetto alla crisi hanno concorso fattori diversi,
problemi di mercato, problemi collegati alla struttura produttiva,
problemi di difficoltà sul piano manageriale e finanziario. Proprio
questo tipo di situazione già in passato aveva portato ad
intensificare i contatti con la "ST Microelectronics", contatti che
avevano portato a un finanziamento di 3 milioni di euro da parte di
quest'ultimo nei confronti di "Tecdis", cosa che aveva portato a un
finanziamento analogo da parte di "Finaosta". L'aggravarsi della
situazione aziendale, unitamente ai cambiamenti dei vertici della
"STM", non hanno permesso di realizzare una seconda fase del piano,
che era stata definita a Ginevra in un incontro ai massimi livelli,
che vedeva l'ingresso della "STM" nel capitale della società. Oggi
torniamo alla radice del problema, che è quello di vedere se in
tempi brevissimi sia possibile trovare degli investitori che
intendano intervenire nell'azienda utilizzandone le potenzialità
positive in termini di tecnologie e di professionalità dei
lavoratori, sapendo che i tempi per gli interventi devono essere
assolutamente certi e rapidi.
Si dà atto che dalle ore 11,14 presiede il Vicepresidente
Nicco.
Presidente - La parola al Consigliere Lanièce.
Lanièce (SA) - Prendiamo atto della risposta che ci ha fornito
l'Assessore, che non dà ulteriori informazioni nel rispondere alle
nostre domande, ma fa un quadro della situazione che denota la
difficoltà in cui versa la "Tecdis" e ancora oggi non sappiamo cosa
potrà succedere. Di fronte alla situazione che si è palesata in
questi mesi, la prima considerazione da fare è che bisogna
ammettere il fallimento di tale "task force" creata
dall'Amministrazione regionale. Oggi si continua a parlare
dell'esistenza di eventuali investitori privati, ma a qualche
giorno dal confronto fra azienda, dipendenti e Regione non si sa se
esistono questi investitori, quindi anche qui vi è incertezza. Il
31 marzo è scaduto l'accordo con le banche, non sappiamo nel
frattempo cosa è successo. Se le banche dovessero richiedere un
rientro dei debiti, si parla di 20 milioni di euro, questo
significherebbe l'immediato fallimento dell'azienda. Un altro
problema indiretto, ma molto importante è che, se non vi è il
pagamento dei fornitori, altre aziende minori saranno in grosse
difficoltà, per cui è un "effetto domino", dunque attenzione anche
a questa situazione. In più sappiamo che gli operai continuano a
non percepire gli stipendi da mesi e mesi, oltre ad avere il
problema della cassa integrazione.
Di fronte a questa situazione, siamo molto preoccupati, anche
perché vi è un continuo rimando; senza voler addossare delle
responsabilità ma, stante tale situazione, occorre "mettere un
punto", cercare di capire se vi sono o meno delle prospettive per
rilanciare questa importante azienda. Noi certamente vogliamo che
tale azienda possa continuare a produrre, visto che vi sono delle
possibilità sotto l'aspetto tecnologico di andare avanti, ma
occorre che anche l'azienda sia chiara nel dire se vi sono degli
investitori, per capire sul piano industriale cosa dice. Si è letto
sui giornali che il piano industriale doveva essere presentato dopo
Pasqua, adesso Pasqua è passata, ma non si sa ancora niente se è
stato presentato, quali sono i contenuti. Su questo occorre evitare
il gioco delle parti, cercando tutti insieme di capire se vi sono
le prospettive per un rilancio di tale azienda, visto il suo ruolo
economico e quello sociale e occupazionale, ovviamente.
Ci auguriamo che al più presto si riesca ad avere informazioni
su questa situazione, altrimenti continueremo a presentare delle
iniziative che di fatto non ottengono risposte precise, anche se
non per colpa dell'Assessore. Chiediamo vi sia da parte
dell'Amministrazione un certo sollecito per capire se vi sono gli
spazi per rilanciare questa industria e per permettere ai
lavoratori di essere più tranquilli, visto che sono mesi che non
ricevono il loro stipendio.
Presidente - La parola al Consigliere Tibaldi.
Tibaldi (CdL) - Il 31 marzo è una data significativa, perché è
scaduta non solo l'operatività della "task force", costituita 6
mesi fa, un organismo in contemplazione attorno al capezzale di un
malato che noi abbiamo definito terminale: la "Tecdis", ma è
scaduta anche la convenzione interbancaria che ha evitato finora a
"Tecdis" il rientro dalle esposizioni debitore, nonché il 31 marzo
era il termine finale di sospensione dal pagamento delle rate del
mutuo contratto con "Finaosta"; 2 agevolazioni che la Regione,
attraverso "Finaosta", aveva concesso ad un imprenditore in
difficoltà.
La nostra interrogazione verteva sul fatto di capire cosa ha
fatto questa "task force" nei 6 mesi che si era data per cercare di
monitorare mensilmente la situazione aziendale e di individuare
soluzioni strutturali per le prospettive dell'azienda. La prima
considerazione è che la "task force" è stata costituita con
imperdonabile ritardo, ovvero le attenzioni del mondo politico e
sindacale si sono accentuate in un momento in cui era tardivo
intervenire; la seconda è che oggi, per ammissione dell'Assessore,
abbiamo appreso che la "task force" è stata un insuccesso, non ha
quasi mai funzionato. È stata costituita con grande enfasi
giornalistica ai primi di settembre, ma della sua estinzione
silenziosa non si è quasi letto nulla. Abbiamo appreso
dall'Assessore le solite affermazioni, che si sono fatte a
ripetizione nel corso delle assemblee sindacali tenutesi
nell'azienda con i lavoratori in gravissimo disagio, che non
percepiscono lo stipendio da mesi e che si sono sentiti raccontare
fino a poche ore fa la notizia che forse vi sono degli investitori
pronti a subentrare all'azienda, la notizia che dovrebbe essere
presentato dopo Pasqua un piano industriale e quella che forse
all'orizzonte vi è qualche prospettiva di salvezza. Non so quanti
di questi lavoratori ci credano ancora, noi non ci crediamo più da
diverso tempo; forse ci crede lei, o forse finge di crederci perché
bisogna tenere ancora alto un minimo livello di speranza, forse
perché vi sono le elezioni comunali, non so se la speculazione
politica arrivi fino a questo punto. La "Tecdis" comunque sta
vacillando, qualche imprenditore dell'indotto ha già portato i
libri in tribunale, perché era il principale creditore di "Tecdis",
ma non poteva più sostenere la produzione per un'azienda che non
paga le forniture.
Di fronte a questa situazione, credo sia venuto il momento di
cessare di alimentare le "cortine fumogene" e di continuare a
"dissipare" soprattutto agli operai delle soluzioni che di fatto
sono delle illusioni, che si stanno consumando in queste ore e che
diventeranno tragiche delusioni. Non possiamo che sottolineare la
responsabilità politica che lei e la Giunta alla quale lei
appartiene, Assessore, avete in questa gestione, che non è una
gestione diretta dell'impresa... la quale "missione" rimane
comunque in capo a un imprenditore... ma è una gestione politica
sbagliata, nel senso che vi siete svegliati tardi a monitorare
un'azienda che era già in difficoltà da almeno 2 anni, le cui "urla
di dolore", non per bocca dei suoi amici sindacalisti, ma per bocca
degli operai, arrivavano sia a lei, sia a noi consiglieri e che
sono state quanto meno minimizzate per evitare di portare alla luce
dell'opinione pubblica un fatto tragico, ovvero che il mercato si
stava divorando un'altra azienda valdostana. Un'azienda che ha
avuto grande considerazione dalla Regione in termini di
sovvenzioni, di attenzione come quella di avere delle sospensioni
sui mutui che dovevano essere restituiti a "Finaosta". Penso che,
di fronte a tutte queste attenzioni, vi sia stata la censurabile
disattenzione sua, Assessore, "in primis" e della sua Giunta, che
avete lasciato trascorrere il tempo senza agire in un momento in
cui forse era possibile un recupero dell'azienda, cioè 2 anni fa.
Oggi lei ha decretato il suo insuccesso e quello della "task force"
che ha creato 6 mesi fa.
