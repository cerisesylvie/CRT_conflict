Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 3341 del 27 marzo 2018 - Resoconto
OGGETTO N. 3341/XIV - Reiezione della proposta di legge n.
31: "Incompatibilità con la carica di Consigliere regionale.
Modificazioni alla legge regionale 7 agosto 2007, n. 20".
Farcoz (Président) -
Point n° 20.05 de l'ordre du jour.
La parole à la collègue Certan pour l'illustration.
Certan (ALPE) -
Con la presente proposta di legge si
intende intervenire sulla legge regionale n. 20 del 7 agosto 2007,
che disciplina le cause di ineleggibilità e incompatibilità con la
carica di Consigliere regionale ai sensi dell'articolo 15, comma 2,
dello Statuto speciale. Nello specifico si propone la modificazione
dell'articolo 5 della legge stessa mediante l'aggiunta di una nuova
lettera al comma 1 del medesimo, al fine di introdurre
l'incompatibilità tra la carica di Consigliere regionale e di
Presidente del Consiglio di amministrazione dell'Associazione Forte
di Bard per la valorizzazione del turismo culturale del Forte.
La proposta di legge n. 31 che, come gruppo ALPE, presentammo il
1° agosto 2014 è molto semplice, la motivazione principale di
questa proposta di legge è quella che, come gruppo ALPE, ma non
solo, abbiamo portato avanti nel corso di tutta questa legislatura,
ma anche nella precedente: l'inopportunità che gli eletti, in
particolare i Consiglieri regionali, accumulino diverse differenti
cariche oltre a quella di Consigliere regionale. Riteniamo che
l'impegno da Consigliere, se svolto in un certo modo, non possa
essere banalmente accompagnato da diverse altre cariche con il
rischio in primo luogo di avere pochissime persone che si occupano
e che conoscono l'attività dei diversi enti, entrando nella loro
gestione direttamente. In secondo luogo per impedire che ci sia la
situazione paradossale, verificatasi peraltro più di una volta, in
cui il controllore e il controllato sono la stessa persona, facendo
venire meno le funzioni e i ruoli diversi che essi dovrebbero avere
e che dovrebbero essere distinti per garantire trasparenza e
legittimità. Credo che questo passaggio l'abbiamo visto diverse
volte, è stato chiaro nella commistione tra il ruolo di Presidente
della Regione e Presidente del Forte di Bard, un esempio fra tutti
può essere quello della gestione del
Trail 4K
in questa
legislatura. Il cumulo delle cariche di Presidente del Consiglio di
amministrazione dell'Associazione Forte di Bard e la funzione di
Consigliere può, a nostro avviso, infatti generare anche conflitti
di interesse dal momento che le fonti di finanziamento sia anche di
altri enti, quali l'Università, ad esempio, o l'Associazione Forte
di Bard, sono costituite anche da finanziamenti e contributi della
Regione. La modifica quindi si rende necessaria, in quanto si
ritiene in ogni caso inopportuno che i rappresentanti della
collettività rivestano cariche apicali in consigli di
amministrazione. Trattandosi di legge poi che rientra tra le
materie dello Statuto speciale, la presente proposta può essere
sottoposta all'eventuale referendum confermativo ai sensi della
legge regionale 22 aprile 2002, n. 4.
L'emendamento n. 1, entrando nello specifico, sopprime
l'incompatibilità tra la carica di Consigliere regionale e la
carica di Presidente del Consiglio dell'Università della Valle
d'Aosta, che noi avevamo invece presentato nel 2014, che si sarebbe
voluta inserire nella proposta di legge e sulla quale si è invece
ritenuto di dover soprassedere per poter approfondire e affinare
tale specificità. Questo anche a seguito delle audizioni che
abbiamo avuto in commissione e approfitto per ringraziare
naturalmente gli uffici, ma anche il Presidente della I Commissione
Follien, che in quest'ultimo periodo ha comunque deciso di
riprendere in mano questa proposta di legge che noi abbiamo
presentato nel 2014 e che molto a singhiozzo è stata portata avanti
e spesso anche frenata. Abbiamo approfondito riguardo
all'Università e, avendo visto che ci sono delle incongruenze,
abbiamo deciso di ritirare l'emendamento all'articolo riguardante
il Consiglio di amministrazione dell'Università della Valle d'Aosta
e lasceremo l'incompatibilità solo per la Presidenza del Consiglio
di amministrazione del Forte di Bard.
Con l'emendamento n. 2, che è di natura tecnica, si introducono
delle disposizioni di coordinamento che si rendono necessarie per
attualizzare il testo di legge della legge regionale n. 20,
approvato ormai 11 anni fa, nel dettaglio:
- le lettere b) e m) vengono soppresse perché riguardano
organismi che non esistono più;
- la lettera k) viene sostituita perché fa riferimento alla
legge n. 45, sostituita dalla legge n. 22/2010;
- la lettera e) viene soppressa perché era stata dichiarata
incostituzionale;
- la lettera x) viene modificata perché fa riferimento alla
legge regionale n. 12/1996, che è stata abrogata.
Queste sono le motivazioni di opportunità politiche e tecniche
che, come gruppo, intendiamo portare in aula, per le quali abbiamo
anche chiesto che la nostra proposta di legge fosse presa in
considerazione.
Va riconosciuto poi che in questi ultimi mesi l'Assemblea
dell'Associazione Forte di Bard, stimolata anche dalla Giunta, dal
Governo regionale, sta modificando ed è in via di ultimazione, a
quanto ne sappiamo, a quanto si dice, lo statuto; quindi è stato in
qualche modo tolto il cumulo di cariche, che dovrebbe essere quindi
reso impraticabile. Riteniamo positivo questo aspetto. È bene che
si stia già cambiando lo statuto, ma la modifica di legge che
proponiamo riteniamo mantenga la sua centralità. È superfluo dire
che per ogni atto si interviene prima sugli articoli di legge e
poi, a cascata, sugli statuti o regolamenti che sono conseguenti.
In questo caso la modifica sta avvenendo in contemporanea e
riteniamo che quindi sia ancora più celere e credo che vada
comunque nella stessa direzione auspicata anche dal consiglio di
amministrazione.
In ultima analisi ritengo che sia anche più forte il fatto che
ci sia insieme il cambio sia dello statuto dell'Associazione Forte
di Bard, sia la modifica della legge. Questo chiaramente per
indicare che l'intento politico è proprio quello che non ci sia
cumulo di cariche fra questi due ruoli, altrimenti naturalmente la
modifica dello statuto, come avviene adesso attraverso solo
l'assemblea, potrebbe nello stesso modo avvenire anche nell'altra
direzione, mentre una modifica di legge deve passare in Consiglio
regionale. Ritengo quindi che sia stato importante alla fine
lavorare in modo sinergico nelle due direzioni. Allo stesso modo
dalle audizioni della scorsa settimana con il rettore e il
direttore dell'università, a seguito di alcune loro suggestioni e
di approfondimenti che ci hanno consigliato, essendo a fine
legislatura, abbiamo ritenuto di abrogare e di togliere quel
passaggio sulla Presidenza del Consiglio di amministrazione
dell'Università.
Presidente -
Siamo in discussione generale. Se non ci
sono interventi, chiudo la discussione generale. In replica, la
parola al Presidente della Regione.
Viérin (UVP) -
Abbiamo avuto modo in commissione di
esprimerci su questa proposta, credo che il Consiglio regionale
tutto si sia espresso in questi ultimi anni dando un'indicazione di
procedere su alcune modifiche. Abbiamo sempre detto che erano due
situazioni diverse. La questione dell'Università, tant'è che poi si
è modificato lo stralcio della proposta, è una questione e il
Presidente della Regione, assieme all'Assessore, fa parte del
Consiglio dell'Università. Non si mette a repentaglio la parte
didattico-formativa, ma, anche in raccordo con la parte di
istruzione, è fondamentale che le linee di indirizzo siano in
qualche modo previste in quel organo.
Altra questione era l'atto approvato in questo Consiglio, che
impegnava a verificare la possibilità di scindere il ruolo di
Presidente della Regione da quello di Presidente dell'Associazione
Forte di Bard. Noi non riconosciamo lo strumento che la collega ha
messo in campo, cioè di intervenire sulla legge
dell'incompatibilità e dell'ineleggibilità dei Consiglieri
regionali, mentre invece il principio ci vede tutti d'accordo. Noi
abbiamo portato avanti un intervento che è più forte rispetto a
quello che lei prevede, collega Certan: lei prevede che ci sia
un'incompatibilità tra la carica di Consigliere regionale e il
Presidente del Forte di Bard, noi abbiamo fatto una modifica
statutaria, peraltro condivisa con le fondazioni - perché non
dobbiamo dimenticarci che abbiamo anche le fondazioni all'interno
del Consiglio di amministrazione - per dire che gli eletti
dell'Amministrazione regionale andranno nell'Assemblea dei soci e
che un comitato di gestione, nominato dall'Amministrazione per il
suo Presidente e attraverso i Coordinatori del Turismo e della
Cultura, sarà all'interno del Consiglio di amministrazione,
trovando anche la possibilità di avere il Comune di Bard.
Noi quindi ci asterremo su questa proposta. Come abbiamo detto,
collega Certan, credo sia stato riconosciuto che avevamo tutti
un'idea di portare avanti questa questione, lo strumento è diverso,
nel senso che, paradossalmente con la sua proposta, anche
stralciata, un Consigliere regionale può andare nel Consiglio di
amministrazione, non fa il Presidente ma può portare avanti le
decisioni lo stesso. Oggi le fondazioni hanno approvato lo statuto,
quindi ci sarà la ratifica e l'approvazione dello statuto da parte
dell'assemblea e andrà nella direzione che il Consiglio aveva
auspicato senza alcun problema. Non è quindi un'astensione che
contesta il merito di tale questione, anzi, lo diciamo perché è un
rafforzativo rispetto all'idea di separazione, che questo Consiglio
aveva approvato, tra il ruolo di Presidente della Regione e quello
di Presidente dell'Associazione Forte di Bard, ma anche di
Consigliere all'interno del Consiglio di amministrazione, che non
saranno più in quegli organi. Noi ci asteniamo, perché la decisione
è già stata assunta, è già stata tradotta concretamente in una
disposizione che diventerà realtà nelle prossime settimane con
l'approvazione dello statuto da parte dell'Assemblea.
Président -
La parole au collègue Cretier.
Cretier (PD-SIN.VDA) -
Volevo esprimere qualche parere,
avendo partecipato alla commissione e potrebbe essere anche il mio
ultimo intervento in Consiglio e quindi, dopo sei mesi di minoranza
e sei mesi di maggioranza, vorrei esprimere qualche pensiero. Ho
sempre apprezzato e ascoltato tutti, quindi spero che lo facciate
anche voi nei miei confronti, sarò molto breve però.
In senso generale questa proposta di legge è datata 2014, fino
ad oggi è rimasta nel cassetto, evidentemente non era una priorità
e una necessità. In sede di audizione abbiamo potuto constatare che
gli argomenti sostenuti dai proponenti hanno perduto di efficacia
nei confronti dell'iniziativa legislativa. Dal Presidente della
Giunta abbiamo sentito che le modifiche sul Forte di Bard sono
in itinere
e quindi a breve, attraverso un'assemblea del
Forte, verrà richiesta la modifica, quindi il percorso iniziato
porterà i risultati enunciati nella proposta di legge n. 31. Il
Rettore dell'Università della Valle d'Aosta ha dichiarato:
"malgrado i tre cambi di Presidenza della Giunta, non sono mai
state evocate ingerenze di alcun tipo sul Senato accademico, ma una
sinergia tra gli enti. È stata comunque garantita una concreta
autonomia, una scissione chiara e netta tra le due posizioni e un
preciso raccordo di linee di indirizzo, in particolare un legame
tra le istituzioni, una formazione concreta e un forte legame con
il mondo del lavoro, un'interlocuzione a due vie indispensabile,
positiva e fruibile tra Regione e Università nel rispetto dei
propri ruoli, cosa che fino ad oggi è avvenuta". Una formazione
quindi non fine a sé stessa, ma raccordata e condivisa grazie anche
alla presenza del Presidente, condivisa sui nuovi corsi legati al
territorio valdostano: ad esempio, il turismo, la montagna e la
popolazione ivi residente, ma con un occhio alle nuove generazioni
del Nord Italia in un contesto interregionale frontaliero,
francofono, europeo oltre al catalogo - come ha dichiarato il
Rettore - con possibili nuovi percorsi formativi in futuro.
Per i motivi sopraesposti quindi decadono i presupposti di
questa iniziativa legislativa molto mirata, ma direi di fine
legislatura che perde valore in questo momento contingente.
Président -
La parole au collègue Chatrian.
Chatrian (ALPE) -
Due considerazioni. Il collega Cretier
forse si è perso qualche pezzo ultimamente su questa modifica, nel
senso che è stata stralciata la parte legata all'Università. Dato
che è l'ultimo Consiglio per poter legiferare e modificare le
regole del gioco - sulla proposta rimasta ferma in questi anni in
questo quinquennio più volte abbiamo avuto modo di confrontarci in
questo Consiglio... -, l'obiettivo principe, e lei può mettere in
discussione eventualmente il ragionamento che cercherò di fare, è
di non mettere insieme troppe funzioni sotto il cappello della
Presidenza. Questo è un primo passo - a livello di legge e non di
statuto - per creare un nuovo percorso e andare a distinguere i
ruoli dell'eletto rispetto al ruolo di un consiglio di
amministrazione. Questo è il primo passo dal punto di vista
legislativo, non è una modifica dello statuto - che avrà e ha il
suo corso, il Presidente ci ha detto... non ho capito se è già
stato modificato o si sta modificando, ma poco importa -, noi oggi
invece stiamo proponendo di modificare una legge. Sembra difficile
intervenire su questo tema, perché in commissione si è detto di
tutto e il contrario di tutto su questa proposta, nel senso che
all'inizio si parlava solo dell'incompatibilità della Presidenza,
poi sono stati inseriti i Consiglieri semplici piuttosto che
l'Assessore, poi alla fine il testo è stato "asciugato". Il passo
che noi intendevamo proporre a questo Consiglio era iniziare con
l'incompatibilità tra il ruolo della Presidenza della Regione e
quello della Presidenza del Consiglio di amministrazione: questo è
quanto noi abbiamo presentato.
Ci spiace che da parte di questa maggioranza non ci sia la
volontà di fare quanto meno un passo dal punto di vista
legislativo. Si migliorerà, sarà la prossima legislatura a mettere
eventualmente l'incompatibilità totale per tutti i Consiglieri per
quanto riguarda il fare parte del Consiglio di amministrazione
della Fondazione, ma sarà un passo successivo, si potrà modificare
tranquillamente e lo farà qualcun altro nella prossima legislatura.
Collega Cretier, la parte sull'Università l'abbiamo stralciata e
stiamo parlando solo dell'Associazione Forte di Bard e, se questa
maggioranza accoglierà la proposta che noi facciamo, si codificherà
e si metterà in legge l'incompatibilità e poi magari a
giugno-luglio 2018 il nuovo Consiglio regionale deciderà di
prevedere l'incompatibilità anche per tutto il Consiglio
regionale.
Président -
La parole au collègue Contoz.
Contoz (UV) -
A proposito di questo, confermo la mia
astensione, perché mi è stato spiegato dal Presidente Viérin...
visto che probabilmente sarà l'ultima opportunità che avrò anch'io
di parlare al popolo valdostano da quest'aula, visto, come ha detto
giustamente il collega Cretier, che ha fatto sei mesi di
maggioranza e sei mesi di minoranza come me... vorrei fare due
considerazioni sul piano politico di quello che è stato per me
quest'anno qui dentro e quali saranno le decisioni per la prossima
legislatura.
Intanto chiedo scusa per l'incidente tecnico di questa mattina,
che ha fatto perdere un po' di tempo a questo Consiglio e chiedo
scusa se nell'agitazione mi sono scappate alcune parole non consone
a questo Consiglio. Sono sempre stato appassionato di politica e
avevo più volte provato ad entrare in Consiglio regionale senza
riuscirci, in questa legislatura sono riuscito ad entrare dalla
finestra e in un solo anno sono stato sia in minoranza che in
maggioranza, ho quindi potuto vedere i due lati della medaglia.
Quando sono entrato avrei dovuto forse entrare nel movimento della
Stella Alpina, che mi aveva candidato nelle elezioni del 2013, ma
da questo movimento avevo già preso le distanze dal 2015, anno in
cui sono uscito sbattendo la porta per come si erano comportati nei
miei confronti e per i motivi che poi hanno portato all'esclusione
dal Consiglio regionale di alcuni Consiglieri regionali di Stella
Alpina. Per essere coerente con me stesso e con la decisione che
avevo preso nel 2015, sono entrato nel gruppo dell'Union
Valdôtaine, al quale mi ero avvicinato negli anni a seguire
nonostante le lusinghe e le promesse di ogni tipo ricevute dai
vertici del movimento della Stella Alpina il 10 marzo, quando sono
entrato...
(interruzione di alcuni Consiglieri, fuori microfono)
... posso andare avanti? È lunga scusate...
Presidente -
Chiedo ai colleghi di portare rispetto al
collega Contoz.
... da quando sono entrato nel gruppo dell'Union Valdôtaine,
anche se come indipendente, ho sempre partecipato ad ogni incontro,
sia di maggioranza che di minoranza, non sono mai mancato a nessuna
riunione di gruppo e altro e ho quasi sempre condiviso il loro
operato. Anche se ho dovuto rinunciare - e di questo me ne
rammarico veramente - a presentare in più di un'occasione, per non
discutere sempre, le mie posizioni su diversi temi, quali: il
limite dei mandati, che non è vero che è incostituzionale perché la
Regione Veneto ha approvato la legge e lo Stato italiano non l'ha
impugnata; la riduzione del numero dei Consiglieri regionali, che
era già una proposta del gruppo Union Valdôtaine; la proposta di
permettere ai valdostani di poter entrare a giocare al Casinò di
Saint-Vincent vista la grave crisi che sta attraversando; la
possibilità di prevedere un regolamento che consentisse al
Consiglio regionale di svolgere il proprio lavoro a 35 Consiglieri
e non a 34, com'è successo in buona parte di questa legislatura; un
regolamento che impedisse di candidarsi a coloro che hanno pendenze
con la giustizia o con i loro fornitori e altro ancora. Tutte
queste mie proposte che erano state da me preparate sotto forma di
mozione, purtroppo, mi sono state bocciate dal gruppo, perché
giudicate "populiste", mentre poi si sono rivelate vincenti per il
gruppo dei Cinque Stelle, a cui hanno permesso di portare una
candidata a Roma. Non bisogna sempre riempirsi la bocca con la
parola "autonomia", bisogna anche ascoltare il popolo e questa
volta fare i populisti ha premiato, eccome!
Nonostante tutto, sono rimasto sempre fedele al gruppo e, quando
sono stato in minoranza, ho portato diverse interpellanze, che
spero siano state utili ai valdostani. Mi sono astenuto sulla legge
dei vitalizi che non condividevo e questa mia astensione ha
permesso l'abolizione dei vitalizi in Valle d'Aosta grazie alla
nuova legge poi approvata dal Consiglio regionale. Ho partecipato
alle votazioni sulla nuova legge elettorale, anche se ho
convintamente votato per la preferenza unica. Quando siamo passati
in maggioranza, l'Union mi ha chiesto di fare il Presidente della
IV Commissione e il Vice Capogruppo e lì ho accettato senza
fiatare. Adesso siamo arrivati alla fine legislatura e io ero
pronto a candidarmi alle prossime elezioni di maggio 2018 e vi
dico, senza falsa modestia, che come non mai pensavo di essere
rieletto, perché la gente probabilmente vede in me un politico
diverso non attaccato alla poltrona. Approfitto per ringraziare i
vertici dell'Union Valdôtaine che mi hanno garantito un posto in
lista, anche se ad oggi il mio nome non è ancora stato
ufficializzato, ma mi fido della parola data.
Sicuramente sono entrato in Consiglio regionale nella peggiore
delle legislature della storia valdostana, in un periodo in cui
soldi non ci sono più e accontentare i valdostani, che erano ben
abituati, diventa sempre più difficile. Nell'ultimo mese inoltre
sono successi diversi avvenimenti che mi hanno fatto riflettere a
lungo se candidarmi alle prossime elezioni fosse giusto o no.
La Corte dei conti che indaga 21 Consiglieri per aver votato una
delibera, che probabilmente avrei votato anch'io, che era stata
fatta per salvare il Casinò della Valle di Saint-Vincent dal
fallimento, mi ha fatto riflettere a lungo. A questo punto ogni
volta che il Consiglio delibera deve fare attenzione? E chi giudica
se è giusto o no? La Corte dei conti? Per ogni votazione quindi ci
vuole un avvocato che ti consigli cosa fare. È diventato tutto
troppo complicato. Senza poi parlare dei venti dell'antipolitica
che soffiano ogni giorno di più sui politici, sia sui
media
che sui
social
. Ogni giorno che apri i giornali leggi di
nuove indagini su tutto ciò che è stato fatto dalla politica negli
ultimi anni e questo non aiuta di sicuro ad amare la politica. I
risultati si sono visti nell'ultima tornata elettorale.
Inoltre un altro fatto che mi fa male - io non faccio politica
per professione e buona parte del mio stipendio la lascio in
beneficenza - è quando vado al bar e mi sento dire: "voi politici
siete tutti ladri uguali"; secondo voi, cosa dovrei rispondere?
Le dimissioni del Consigliere Rosset Andrea, che personalmente
stimo moltissimo, dal movimento dell'UVP, di cui è stato uno dei
fondatori, e il cambio di casacca dei Consiglieri Cognetta e
Ferrero a fine legislatura dopo che per ben cinque anni uno e, per
quel che ha potuto lavorare, l'altro hanno detto di tutto e di più
su chiunque fosse stato in maggioranza e che, prima di essere
cacciati dal loro partito, alla faccia della coerenza, si rifugiano
sotto un'altra casacca mi fa pensare in che mondo sono finito.
Il blocco dei conti correnti, misura cautelare della Corte dei
conti applicata a tutti i Consiglieri indagati, mi ha fatto ancora
pensare di più: e se fossi stato io al loro posto? Mi sono visto
quest'ultimo mese le facce dei miei colleghi e vi assicuro che
tutta la voglia che avevo di fare politica mi è passata. Tutti i
miei sogni e le mie idee sulla politica sono morti. Io con la mia
passione della politica dovrei mettere a rischio il lavoro mio e
dei miei genitori di anni e anni di sacrificio? Non mi sembra
giusto.
Inoltre mi ero battuto per entrare in maggioranza e avevo
contribuito alla nascita di questo
Rassemblement
nel quale
credevo moltissimo: tutto cancellato dai venti dell'antipolitica.
Ho paura che nella prossima legislatura ci sarà ancora di più da
litigare, perché, nonostante la nuova legge elettorale, non penso
che nessuno riesca ad arrivare al 42 percento e io non ho so se ho
la forza e la voglia di litigare per cinque lunghissimi anni.
Purtroppo non vedo un futuro migliore, anzi, sicuramente
prenderanno piede i movimenti nazionalisti Cinque Stelle, Lega e
Forza Italia, che sicuramente non hanno a cuore l'autonomia
valdostana...
Presidente -
Collega, ha sforato il tempo di oltre due
minuti e mezzo, la invito a concludere.
... se non vuole, faccio poi una conferenza stampa. Mi lasci
finire, per favore...
Presidente -
Può fare tutte le conferenze stampa che
vuole... prego, concluda.
... cinque anni di continui litigi in un momento in cui i
valdostani vogliono fatti e non parole: gli agricoltori vogliono
sapere se i loro soldi arrivano o no, i lavoratori del Casinò
vogliono sapere se la loro azienda va bene, com'è venuto a dire il
Signor Di Matteo in commissione, oppure no, a luglio bisognerà
rifinanziare il Casinò e chi avrà il coraggio di farlo? Se voti il
finanziamento, hai paura che la Corte dei conti intervenga, se non
lo voti, il Casinò rischia il fallimento, che fai? Ai futuri eletti
l'ardua sentenza. Inoltre, da valdostano che crede ancora nei
valori e nell'Autonomia con la "A" maiuscola, mi auguro che nella
prossima legislatura governino ancora le forze autonomiste, perché
altrimenti la parola "Autonomia" rimarrà solamente una parola
astratta...
Presidente -
Collega, devo toglierle la parola.
... peccato, perché avevo tutto un...
Presidente -
Dispiace anche a noi, però purtroppo il
tempo in dichiarazione di voto è di cinque minuti e ha già sforato
ampiamente. L'aula le ha già consentito tre-quattro minuti in più.
Chiedo scusa ai colleghi. Prego, collega Cognetta.
Cognetta (GM) -
Siamo sempre sulla PL 31, giusto? No,
perché mi sembrava fossimo scivolati su un altro argomento. Io
voterò convintamente la PL 31 presentata dai colleghi di ALPE che
ritengo una legge di buon senso. Anch'io ringrazio il Presidente
della I Commissione, che ha permesso di votare in aula questa
legge.
Visto che siamo a fine legislatura, permettetemi due parole di
saluto, di commiato rispetto alla popolazione che ha avuto la
pazienza di ascoltarmi in questi cinque anni e devo dire anche in
qualche caso mi ha sopportato credo, perché non è che tutti
possiamo stare simpatici a tutti. Questo lavoro che ho cominciato
come un artigiano, anzi, come un apprendista per essere precisi,
perché non l'avevo mai fatto mi ha insegnato tantissimo, i colleghi
mi hanno insegnato tantissimo. Sto raccontando la mia esperienza.
Ho imparato davvero molto, ho imparato che le persone sono più
importanti dei simboli, ho imparato che in questo lavoro non ci si
improvvisa, anche se qualcuno pensa che ci si possa improvvisare.
Ho imparato che gestire il lavoro ed essere portavoce delle persone
non è affatto un lavoro facile. Sono tantissime le cose che uno
potrebbe dire quando si trova alla fine di un percorso come il mio
in questi lunghi cinque anni piuttosto difficile, complicato. In
realtà è stato complicato e difficile per tutti, ma io sto parlando
per me in questo momento. Il qualunquismo che permea tutte quante
le affermazioni che normalmente fa chi è fuori di qui, con
questioni sollevate dallo stesso collega Contoz, ma non solo,
quelle che ho potuto riscontrare anche tra amici molto vicini o tra
parenti, che non conoscono i meccanismi; io l'ho detto diverse
volte: a tutti i cittadini farebbe bene fare un giro nelle
istituzioni, starci qualche anno e rendersi conto di quali sono le
leggi, le regole, quello che si può fare e quello che non si può
fare, perché non è perché così semplice come la si racconta, anzi,
direi che è piuttosto complicato. Ognuno poi ha una posizione
politica da difendere o, se preferite, da portare avanti e ognuno
poi raccoglie ciò che semina. Per quanto mi riguarda, io penso di
avere raggiunto diversi obiettivi che mi ero posto all'inizio di
quest'avventura: obiettivi politici in gran parte, obiettivi
personali che non ho mai dichiarato, ma che ho raggiunto lo stesso.
Sono fiero di aver dimostrato che non sono proprio un deficiente,
che è già qualcosa - magari non è stato condiviso da tutti, ma, per
quello che posso riscontrare da chi mi ferma in giro, questo
messaggio è passato e quindi questo mi basta -, probabilmente non
lo ero neanche prima, però perlomeno adesso lo sa qualcuno in
più.
Una cosa importante che tengo a ricordare a tutti è che, al di
là delle posizioni politiche di ciascuno, dovremo ad un certo
punto, come ho detto in tante occasioni, superare gli steccati e
cercare di ragionare in termini più concreti e maggiormente
positivi rispetto ai problemi che ci sono fuori. Io ho notato per
troppo tempo, per troppe volte - questa non è
une
remarque
, l'ho detto tante volte, ma permettetemi di
ribadirlo ancora una volta - che i personalismi hanno superato la
volontà di risoluzione dei problemi. Io non credo che il problema
sia essere autonomisti o meno, essere Cinque Stelle, Unionisti o
quello che è, qui il problema è essere persone che si mettono la
casacca addosso di quelli che vogliono risolvere un problema e si
danno da fare per risolverlo. Ci sono poi quelli che fanno finta di
risolverlo, ci sono quelli che, quando lo risolvono, in realtà
risolvono anche i problemi personali, nel senso che fanno entrambe
le cose. Si risolvono il loro problema, però tendono a raccontarlo
come un problema risolto per tutti e poi c'è anche qualcuno che
invece cerca di farlo veramente per tutti magari non riuscendoci a
volte per poca capacità, altre volte perché si è tratti in inganno,
altre volte proprio per poca conoscenza, perché qualcuno dice che
stare di qua è facile, dipende... ma non è che stare lì sia
facilissimo, io me ne rendo conto anche se non ci sono mai stato e,
se non ci sono stato, è perché tutte le volte che magari mi è
capitata l'occasione di poterci andare mi sono detto che forse non
sarei stato in grado di farlo, quindi ho preferito lasciar perdere.
Uno prima di andare a fare certe cose come minimo dovrebbe passarsi
una mano sulla coscienza e chiedersi: sarò in grado di farlo?
Io non so se sarà l'ultimo intervento che farò in quest'aula,
perché chi può decidere oggi del futuro in riserbo per tutti noi?
Ringrazio però tutti quelli che sono stati in quest'aula, che hanno
sopportato il mio modo di lavorare, tutti gli uffici, tutti i
valdostani che mi hanno seguito - e sono stati davvero tanti - e
spero veramente che nel prossimo futuro le cose migliorino, al di
là della questione soldi, delle posizioni politiche e dei percorsi
personali di ciascuno.
Président -
D'autres pour déclaration de vote? La parole
au collègue Gerandin.
Gerandin (CC-MOUV) -
Semplicemente per annunciare il mio
voto favorevole a questa proposta di legge per il motivo che
probabilmente non è esaustivo, come diceva prima il Presidente
Viérin, ma è un passo avanti. Io sono convinto che, di fronte ad
una modifica statutaria, sia molto più importante la modifica
legislativa, perché non lascia alla decisione, seppur valida, di
uno statuto di un ente, in questo caso l'Associazione Forte di
Bard, ma c'è a monte un disegno di legge che ha sicuramente un
altro valore dal punto di vista della tutela e dell'importanza.
Ne approfitto per chiedere scusa al collega Contoz, perché in
questi mesi ho capito che sono stato un po' il suo incubo sia
nell'animo che nello spirito, gli chiedo scusa, sinceramente non
pensavo... Avrei voluto intervenire anche prima per fatto
personale, perché ha parlato cinque minuti di me, ma non mi
interessava: mi interessava chiederle scusa, se lei si è sentito in
parte toccato e turbato, se ho turbato il suo quieto sonno, se per
caso le ho tolto qualche ora di sonno... Io comunque sono sempre
dell'idea che in quest'aula si viene per provare a fare anche
politica e, quando si fa politica, non si viene in quest'aula solo
per schiacciare il pulsante come su un telecomando perché qualcuno
ordina: in aula si viene, si esprimono le proprie poche conoscenze
o competenze che uno ha. Quello che io ho provato a fare in questi
anni è stato documentarmi, mi leggevo le finanziarie, poi magari
non capivo tutto, ci mancherebbe, il suo legale sicuramente è più
bravo, più informato, più preparato, peccato che si è informato un
po' tardi dal legale. Se magari ne prendevate uno per tutto il
gruppo e per tutta la maggioranza, magari avreste evitato qualche
piccolo problema...
(interruzione di un Consigliere, fuori microfono)
... ma scusa, prima per cinque minuti ha detto quello che
voleva... io dico semplicemente che in quest'aula in questo periodo
ho sempre espresso il mio parere, poi nessuno era obbligato a
seguire quello che dicevo io, ci mancherebbe! Voglio solo ricordare
a quest'aula che io per tre anni ho detto che i bilanci del Casinò
non erano attendibili con le imposte anticipate, però, a differenza
di tanti altri, lo dicevo in quest'aula, magari sbagliando. Quello
che mi dispiace è proprio questo, io se l'ho fatto, l'ho fatto in
buona fede, le chiedo di nuovo scusa perché non ho mai voluto fare
terrorismo, ho semplicemente voluto dire quello che penso, poi
ognuno si prende la propria responsabilità di quello che dice e
vota, questo è quanto. Non c'è pertanto mica nulla di male, nessun
male per questo, io non mi sono offeso per quello che lei mi ha
detto. Mi spiace solo che lei usi la parola "terrorismo", perché io
ho semplicemente espresso il mio parere, dopodiché lei era nella
condizione, come tutti gli altri, di valutare se era un parere che
poteva essere inattendibile e decideva secondo coscienza; questa,
secondo me, è la parte importante di questo consiglio.
Président -
La parole au collègue Fabbri.
Fabbri (UVP) -
Volevo intervenire anch'io ed esprimere la
mia opinione su questo progetto di legge e sul perché mi asterrò
sullo stesso: semplicemente perché, come ha già detto giustamente
il mio collega Viérin, la proposta di modifica statutaria è ancora
più incisiva di quello che la legge vuole rappresentare. Detto
questo, però, mi piacerebbe anche ribadire il mio concetto che la
politica deve veramente essere quella che dà delle direttive e che
non entra nell'amministrazione delle sue partecipate e delle sue
emanazioni. Si tratta di un concetto che abbiamo ribadito più di
una volta, ad esempio, nel non voler intervenire nella gestione
dell'Azienda sanitaria locale e di lasciare la conduzione di queste
aziende alla libera scelta dei loro dirigenti.
Detto questo, vorrei ancora dire due parole anch'io per salutare
l'Assemblea, per salutare i colleghi, per ringraziare tutti quelli
che ci hanno assistito in questi anni di lavoro: i colleghi, i
dirigenti, tutti quelli a cui ci siamo sempre rivolti per avere
delucidazioni e per riuscire a muoverci in questo intricato mondo
dell'amministrazione pubblica. Se devo dire la sincera verità, la
cosa che ho trovato in quest'aula, che mi ha dato anche la forza di
proseguire in questi momenti difficili è l'esercizio della
democrazia. Ho imparato qui l'esercizio della democrazia, il dovere
e voler rispettare l'opinione di tutti e avere per tutti lo stesso
rispetto che ognuno pretende per sé stesso. Questo esercizio della
democrazia per me è stato estremamente importante e costruttivo.
Non vorrei che il futuro ci riservasse delle brutte sorprese, per
cui invito tutti quelli che verranno dopo di noi a salvaguardare
questo principio estremamente importante, necessario per la vita
civile. Con questo volevo esprimere un moto del mio animo in cui mi
sono ritrovato in quest'aula e di cui devo dire grazie a tutti
voi.
Presidente -
La parola al collega Contoz, per fatto
personale.
Contoz (UV) -
Solo per rispondere al collega. Voglio solo
dire che accetto le sue scuse, ha capito che forse ha un po'
esagerato... e perché pensavo che, se lei farà così con i prossimi
che arriveranno, magari Cinque Stelle che hanno tutti 20 anni, li
massacrerà ancora tutti prima di farli arrivare a votare, solo per
quello. Poi comunque mi è servito, perché se mai dovessi ritornare
in questo Consiglio, a mie spese prenderò un avvocato che ogni
volta che dovrò schiacciare il bottone, anche se sono informato, mi
consiglierà, solo questo.
Presidente -
Collega Certan, prego.
Certan (ALPE) -
Mi fa piacere che questa proposta di
legge se non è servita per migliorare dal punto di vista della
trasparenza o di fare delle modifiche ad una legge, è servita però
come commiato per molti colleghi di quest'aula, quindi è stata
utile.
Credo che ci siano due passaggi da fare. La nostra proposta di
modifica è stata consigliata dagli uffici legali, su indirizzo
politico certo, ma la via che abbiamo intrapreso è stata
sicuramente vista con gli uffici legali e credo sia abbastanza
ovvio e banale che una modifica di una legge è sicuramente
superiore a una modifica di un singolo statuto e di un regolamento.
Durante questa legislatura e nei vari cambi di maggioranza ci siamo
resi conto che la maggioranza non voleva votare questa modifica.
Quello che si potrebbe prospettare è che, com'è stato cambiato lo
statuto in questo modo, e io condivido - l'ho detto: è un percorso
parallelo che è stato fatto -, potrebbe essere esattamente fra due
mesi nuovamente cambiato e il Presidente della Regione potrebbe di
nuovo essere il Presidente del Forte di Bard, nello stesso modo in
cui è stato adesso e la discussione non passerebbe in Consiglio
regionale, mentre la modifica di una legge è superiore, ma questo
me l'hanno insegnato i dirigenti che sono più competenti di noi in
questo settore. Abbiamo capito che non si voleva, e non si vuole
votare, alla maggioranza non interessa votare questo passaggio.
Quando abbiamo aggiunto anche la parte legata al consiglio di
amministrazione, non è stata gradito; quando l'abbiamo tolta, non è
stato assolutamente voluto lo stesso, ne prendiamo atto: non c'è
volontà di togliere il cumulo di cariche. Si toglie a piacimento
per un periodo, forse per far vedere che si vuole cambiare. Per
cambiare realmente, si cambiano le leggi e questo l'ho imparato qua
in Consiglio regionale.
Presidente -
Grazie, collega. Se non ci sono altri
interventi in dichiarazione di voto, passiamo all'esame
dell'articolato. Articolo 1, comprensivo dell'emendamento di ALPE e
del Consigliere Bertin. Metto in votazione. La votazione è aperta.
La votazione è chiusa.
Presenti: 33
Votanti: 12
Favorevoli: 12
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Visto che non viene approvato l'articolo 1, ai sensi
dell'articolo 77, comma 2, del Regolamento interno per il
funzionamento del Consiglio, l'intera proposta di legge si intende
respinta.
