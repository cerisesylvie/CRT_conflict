Classificazione
AMMINISTRAZIONE REGIONALE
Ordinamento degli uffici e del personale
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni



Oggetto del Consiglio n. 1033 del 17 novembre 2021 - Resoconto
OGGETTO N. 1033/XVI - Interpellanza: "Avvio delle procedure
necessarie all'integrazione del personale assegnato al Co.Re.Com.
Valle d'Aosta".
Bertin (Presidente) -
Passiamo ora alle interpellanze,
punto n. 14 all'ordine del giorno. Per l'illustrazione, ha chiesto
la parola la consigliera Spelgatti, ne ha facoltà.
Spelgatti (LEGA VDA) -
L'articolo 1 della legge regionale
n. 26 del 4 giugno 2001 stabilisce che, in attuazione dell'articolo
1, comma 13, della legge 31 luglio 1997 n. 249: "Istituzione
dell'Autorità per le garanzie nelle comunicazioni e norme sui
sistemi delle telecomunicazioni e radiotelevisivo", è istituito
presso il Consiglio regionale il Comitato regionale per le
comunicazioni, il cosiddetto "Co.Re.Com. della Valle d'Aosta", di
seguito denominato Comitato, al fine di assicurare a livello
regionale le necessarie funzioni di governo, di garanzia e di
controllo in tema di comunicazioni.
L'articolo 2 della medesima legge recita testualmente: "il
Comitato, fermo restando il suo inserimento nell'organizzazione
regionale, è organo funzionale dell'Autorità per le garanzie nelle
comunicazioni di seguito denominato Autorità. Il Comitato svolge
funzioni di garanzia, di consulenza, di supporto e di gestione per
la Regione nell'esercizio delle funzioni a essa spettanti secondo
le leggi statali e regionali nel campo della comunicazione".
L'articolo 13 prevede che il Co.Re.Com svolga anche funzioni
delegate, tra cui le controversie tra utenti e gestori di servizi e
di comunicazione elettronica e che a tal fine è stata anche
stipulata una convenzione per il conferimento e l'esercizio della
delega di funzioni ai comitati regionali per le comunicazioni tra
l'Autorità per le garanzie nelle comunicazioni e il Comitato
regionale per le comunicazioni Valle d'Aosta.
Così come ci viene riferito, da diversi mesi la dipendente
addetta alle mediazioni - parlo sempre del Co.Re.Com. - tra gestori
di telefonia e utenti sarebbe assente e l'altra dipendente, che è
addetta a differenti mansioni, sarebbe arrivata solo da qualche
mese. Tale situazione ha comportato che il Co.re.com. per assenza
di personale non è attualmente in grado di svolgere il servizio di
mediazione cui è deputato per legge. Sulla base della delibera n.
173/2007 del Consiglio l'Autorità per le garanzie nelle
comunicazioni ha approvato il regolamento delle procedure di
risoluzione delle controversie tra operatori di comunicazione
elettronica e utenti e l'articolo 3 di questo regolamento
stabilisce che il ricorso in sede giurisdizionale per tali
contenziosi è improcedibile fino a quando non sia stato espletato
il tentativo obbligatorio di conciliazione avanti al Co.Re.Com.
territorialmente competente. Noi sappiamo che se il tentativo di
conciliazione davanti al Co.Re.Com. è obbligatorio ed è condizione
di procedibilità per le azioni in sede giurisdizionale, ne deriva
che il Co.Re.Com. esercita al riguardo un pubblico servizio e che
se non è messo in condizione di esercitare tale pubblico servizio
per assenza di personale, si aprono le porte al reato di
interruzione di pubblico servizio.
L'articolo 16 della citata legge regionale n. 26 del 4 settembre
2001 recita ancora: "l'Ufficio di Presidenza del Consiglio
Regionale, d'intesa con l'Autorità, individua, all'interno delle
strutture del Consiglio regionale, la struttura di supporto al
Comitato. Tale struttura è posta alle dipendenze funzionali del
Comitato e opera in piena autonomia rispetto al restante apparato
regionale. La struttura può essere integrata, previa intesa sulle
modalità e le procedure di integrazione tra l'Ufficio di Presidenza
del Consiglio regionale, la Giunta regionale e il Presidente del
Comitato, dall'apporto permanente o speciale di altri uffici
regionali".
Si specifica a titolo informativo che nel 2020 il Co.Re.Com.
della Valle d'Aosta ha espletato 350 pratiche di mediazione e che
attualmente, a causa della situazione creatasi, vi è una decina di
pratiche ferme, il cui numero è inevitabilmente destinato a
crescere rapidamente.
Ci sono state varie sollecitazioni al Presidente del Consiglio
da parte del Co.Re.Com. affinché venisse risolto il problema del
personale, per adesso queste sollecitazioni risultano essere state
vane, o perlomeno fino al deposito dell'interpellanza avvenuto due
settimane fa, per cui noi interpelliamo per questo la Giunta
regionale per conoscere se il Presidente del Consiglio regionale
abbia avviato interlocuzioni al fine di raggiungere un'intesa sulle
modalità e sulle procedure necessarie ad addivenire
all'integrazione del personale assegnato al Co.Re.Com. e se la
Giunta regionale abbia intenzione di trovare delle soluzioni con il
Presidente del Consiglio al fine di risolvere il problema in tempi
stretti.
Presidente -
Per la risposta, ha chiesto la parola il
presidente Lavevaz.
Lavevaz (UV) -
In estrema sintesi la risposta alle due
domande è sì in prima battuta, nel senso che ovviamente sia alla
Presidenza del Consiglio che poi, di conseguenza, nell'ambito delle
riflessioni abbastanza generali di cui abbiamo già parlato anche
qua in diverse occasioni che riguardano il personale, quindi la
difficoltà anche abbastanza generalizzata di personale, peraltro
aggravata anche dall'introduzione dell'obbligo di
green
pass
, perché questo è uno di quei casi in cui è venuta a
mancare della forza lavoro anche per quell'introduzione,
sicuramente
in primis
la Presidenza del Consiglio si è mossa
per cercare di trovare una soluzione e, di conseguenza, ci
muoveremo per sopperire in maniera strutturale alle carenze che
oggettivamente ci sono.
Sicuramente la Presidenza del Consiglio, quindi l'Ufficio di
Presidenza, potrebbe essere forse la sede poi per approfondire le
questioni dal punto di vista degli organismi del Consiglio, però
quello che posso dire è che il 29 ottobre scorso, peraltro un paio
di giorni prima della presentazione dell'interpellanza, il
Presidente del Co.Re.Com. ha rappresentato sia alla Presidenza del
Consiglio che alla Presidenza della Regione la difficoltà che lei
ha puntualmente sottolineato, in particolare la mancanza per i
prossimi mesi del personale di livello C2, che era quello, come
giustamente ha detto. preposto a tentativi di conciliazione
nell'ambito delle controversie tra utenti e i gestori dei servizi
di comunicazione.
Il 9 novembre il Presidente del Consiglio ha riscontrato quella
nota con alcuni elementi che le sintetizzo, ma in sostanza sono
quelli che ha ripercorso i passaggi degli ultimi tempi riguardo al
personale, quindi è stato segnalato al Comitato che peraltro sono
aumentate negli ultimi anni le richieste di trasferimento presso
altre strutture dal Co.Re.Com., quindi in uscita dal Co.Re.Com.,
sono state diverse negli ultimi anni, in ultimo a fine 2020 è stato
dato corso a una richiesta di trasferimento con integrazione poi
nel piano dei fabbisogni imprevisti con un ulteriore posto di
livello C2. Poi questo posto non è stato coperto perché nessuno
degli idonei nella graduatoria risultante ha accettato il posto
presso il Co.Re.Com., questo, è un problema che stiamo vivendo in
diverse occasioni, in particolare negli Enti locali e in
particolare nelle istituzioni scolastiche che, laddove c'è la
possibilità di scegliere tra un Ente locale piuttosto che la
Regione o un'istituzione scolastica piuttosto che la Regione, tende
ovviamente in maniera più naturale ad andare verso la Regione per
motivi di comodità.
Il Consiglio regionale ha quindi provveduto poi a richiedere la
copertura del posto con la nuova programmazione i fabbisogni,
2021-2023, attraverso una nuova procedura concorsuale, che, ad oggi
non è ancora stata fatta, peraltro siamo in procinto poi di
pubblicare un nuovo concorso per C2, che è oggettivamente da fare
anche rispetto alle risultanze del concorso da D RAC (Responsabile
Amministrativo Contabile), che ha visto nella lista degli idonei,
com'era prevedibile, una buona parte dei C2 diciamo
dell'Amministrazione, quindi la necessità di un nuovo concorso da
C2 è oltremodo urgente. Questo è quello che è successo negli ultimi
mesi, ovviamente il fatto che la dipendente di posizione C2, come
da lei giustamente riportato, sarà assente nei prossimi mesi non è
un segreto perché è una sua dichiarazione al datore di lavoro, non
si presenta perché non ha il
green pass
, questo ovviamente è
un doppio problema perché con questa natura di assenza non c'è la
possibilità di sostituire, quindi, da un lato, non c'è la persona e
non si può neanche sostituirla.
Tornando quindi a quello che dicevo prima: che attualmente non
abbiamo graduatorie utilizzabili con posizioni C2, nel breve
periodo abbiamo la difficoltà di sopperire in modo strutturale a
questa mancanza finché non ci sarà il rientro di questa persona, io
spero a breve, o comunque una graduatoria di C2 da poter attingere.
Va detto però che gli uffici del Consiglio hanno cercato di
provvedere come hanno potuto con gli strumenti che avevano a
disposizione per far fronte a questa problematica, in particolare è
stato conferito un incarico per mansioni superiori al coadiutore B2
che è presente in Co.Re.Com. in modo da poter sopperire almeno ai
tentativi di conciliazione così come previsto e ci sarà la
possibilità eventualmente di fare convenzioni con gli ordini
professionali nei prossimi mesi.
La considerazione che mi sento di fare e che ritengo abbastanza
ineludibile che concerne non questo caso specifico ma è abbastanza
in generale è che io credo che oggi - in maniera del tutto
legittima, questo lo voglio sottolineare fin da subito - il fatto
di rifiutare il vaccino, cosa assolutamente legittima... il fatto
di rifiutarsi anche di fare i tamponi per recarsi al lavoro è una
scelta - lo ripeto per la quarta volta - legittima ma che si
ripercuote in maniera pesante su un servizio e anche sui colleghi
che devono in qualche modo sopperire al lavoro al quale uno -
legittimamente per la quinta volta - decide di lasciare ad altri.
Questo mi sento di sottolinearlo e credo che rientri anche in un
ragionamento più ampio che faremo, mi pare, con la mozione n. 37
dove si parla un po' di organizzazione del personale, eccetera,
nella necessità che oggettivamente c'è di una revisione di tutta la
macchina amministrativa, delle responsabilità, dei carichi di
lavoro ma in ultimo sicuramente anche quello del benessere, della
soddisfazione del lavoratore, ma anche e di conseguenza il senso di
appartenenza dei dipendenti che qua mi sembra manchi.
Presidente -
Per la replica, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
No, nel senso che non era proprio
esattamente questo il punto: il punto non è colpevolizzare una
dipendente per una scelta legittima permessa dalla legge, che può
fare, qui si dovrebbe aprire un discorso molto più ampio, il punto
è molto semplicemente che il Co.Re.Com. va fatto funzionare, quindi
il Consiglio e la Regione tutta deve adoperarsi per trovare, anche
perché non stiamo parlando di cento persone, stiamo parlando di una
persona all'interno dell'Amministrazione regionale o in altra
maniera, una persona che possa sostituire e che possa portare
avanti dei tentativi di conciliazione o comunque delle mediazioni,
anche perché, ripeto, quel passaggio è causa di improcedibilità e,
nel momento in cui noi non permettiamo lo svolgimento di questo
servizio... oltre al fatto che il Co.Re.Com. prende 82.437 euro
dall'AGCOM per svolgere questo servizio, oltre al fatto che gli
utenti poi non possono andare in Tribunale e non possono procedere
in sede giurisdizionale per la tutela dei propri diritti perché
manca quel passaggio... ora, mi sembra letteralmente impossibile
che non si risolva questo problema in tempi non brevi, brevissimi,
perché a catena non è semplicemente un ufficio che sta lavorando
meno dove ci sono delle difficoltà, stiamo parlando di procedure
che non possono andare avanti con delle ripercussioni veramente
importanti.
La questione comunque non è certo quella della colpevolizzazione
di una dipendente che fa una scelta che è permessa per legge, ma il
problema è che non è possibile che non si trovi una soluzione per
una persona da mettere a svolgere quelle funzioni. Ci sono mille
possibilità per poterlo fare, si trovi questa persona, ma la si
trovi in tempi non brevi, brevissimi, anche perché lei ha fatto
riferimento a una lettera che è stata inviata appunto due giorni
prima che io poi presentassi la procedura, ma queste sollecitazioni
per le vie brevi sono arrivate già da molto tempo, per cui non è un
problema di adesso. Adesso c'è stato un riscontro, una lettera
mandata per iscritto, ma il problema era già stato rappresentato e
preso sottogamba da più volte e da parecchio tempo, perché comunque
sia la situazione cominciava a diventare pesante e poi, nel momento
stesso in cui si è capito il problema, è chiaro che è stato
rappresentato immediatamente il fatto che così si sarebbe andati a
imbuto e a tappo e sostanzialmente non si sarebbe potuti poi
procedere.
Non c'è quindi nessuna colpevolizzazione nei confronti della
dipendente, c'è una colpevolizzazione rispetto al Consiglio e alla
Giunta che devono provvedere il più in fretta possibile.
