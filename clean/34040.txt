Classificazione
INFORMAZIONE
Sistema informativo
TRASPORTI E VIABILITÀ
Trasporti



Oggetto del Consiglio n. 1997 del 4 ottobre 2011 - Resoconto
OGGETTO N. 1997/XIII - Interpellanza: "Attivazione di
strumenti di informazione al pubblico sui costi dei
carburanti".
Interpellanza
Si è registrato nei mesi scorsi in Valle d'Aosta un rilevante
calo nei consumi dei carburanti, in parte per effetto delle cessate
agevolazioni fiscali, in parte a causa dell'aumento del costo degli
stessi;
Si lamentano in proposito, da parte delle associazioni dei
consumatori, prezzi superiori nella nostra regione rispetto a
quelli mediamente praticati nelle altre regioni italiane;
i sottoscritti Consiglieri regionali
Interpellano
la Giunta regionale per sapere se:
1) quale entità abbia avuto il calo dei consumi registrato
dal 2009 ad oggi;
2) quale differenziale si registra fra la media nazionale e
la media regionale valdostana dei prezzi al consumo dei carburanti
per autotrazione (benzina, benzina verde e gasolio) in base alle
ultime rilevazioni disponibili;
3) quali siano le cause del fenomeno lamentato;
4) se siano stati attivati o si intendano attivare strumenti
di informazione continuativa al pubblico sui costi praticati alla
pompa dai soggetti erogatori, in modo che l'utenza possa
eventualmente operare adeguate comparazioni.
F.to: Louvin - Giuseppe Cerise
Président
- La parole au Conseiller Louvin.
Louvin (ALPE)
- Grazie Presidente. Credo sia di attualità
per le nostre tasche di cittadini e di automobilisti la
problematica del prezzo dei carburanti, della benzina, del gasolio
per autotrazione, che abbiamo potuto constatare negli ultimi tempi
ha raggiungo livelli molto elevati e in qualche caso al vertice
della classifica nazionale sui costi della benzina. È un problema
che ci vede vittima di una pena del contrappasso di un paradosso,
perché, mentre la gran parte dei nostri concittadini fuori dal
territorio valdostano è ancora convinta che qui la benzina sia, se
non proprio gratis, almeno distribuita a condizioni particolarmente
convenienti ai residenti, noi, in realtà, la stiamo pagando più di
quanto non la paghino loro stessi. Questo è un paradosso, come è
paradossale - ce lo siamo già detto in altre circostanze - che
l'impoverimento che ha subito il consumatore valdostano residente
in Valle d'Aosta per effetto della soppressione dei buoni di
benzina si sia tradotto in un arricchimento molto cospicuo
dell'istituzione regionale, della Regione. È proprio di queste
ultime settimane la declaratoria di inammissibilità in sede
referendaria di una proposta che tendeva ad orientare l'utilizzo
delle accise, di questo surplus di introiti che ha avuto la Regione
Valle d'Aosta per effetto della soppressione delle agevolazioni
fiscali collegate all'articolo 14 dello Statuto; la strada
referendaria è in questo momento sbarrata non di meno il problema
rimane sul tavolo, come rimane sul tavolo la doglianza dei
cittadini e dei consumatori per questa situazione.
Chiediamo in questa interpellanza di aiutarci a capire meglio la
situazione nella quale ci muoviamo, quali siano i margini di
discriminazione, di differenza che registriamo fra la nostra
Regione e i territori circostanti. Abbiamo registrato, ce ne darà
spero conto, un calo che in sé non sarebbe neanche così malvagio se
si traducesse in una perfetta efficienza del trasporto pubblico, in
un minor consumo di carburanti, perché stanno andando avanti metodi
e tecniche meno inquinanti nel trasporto anche privato, saremmo qui
non a lamentarci, ma a fare salti di gioia. In realtà, il calo dei
consumi è la conseguenza di una stretta pesante che hanno sofferto
in questi mesi i consumatori valdostani in primis.
"Quali sono le differenze che registriamo fra le medie nazionali
e la media regionale valdostana nei prezzi al consumo"...punto di
partenza, Assessore, ovviamente, perché ci possiamo confrontare poi
sulle scelte politiche. Siamo effettivamente in questa
condizione...non lo siamo e in che misura, sulla base delle
rilevazioni che lei sicuramente è in grado di mettere sul tavolo
meglio di noi. Chiediamo, se possibile, di svolgere un'analisi su
questi fattori e di fare quello che cerchiamo di fare noi, ma anche
delle forze politiche di maggioranza, che hanno avanzato delle
proposte per quanto riguarda l'introduzione di incentivi di
riduzione, di sconto. Ci sono varie soluzioni, siamo molti attenti
ad esempio a quello che succede da alcuni anni nella regione Friuli
Venezia Giulia, dove lo sconto alla pompa è regolarmente praticato,
ha passato anche poco tempo fa il vaglio della Corte costituzionale
con declaratoria di inammissibilità delle questioni che erano state
sollevate. Sappiamo quindi che il tema è aperto, è un tema
scottante, speriamo non incendiario visto il contenuto infiammabile
della materia, ma è un tema sul quale occorre iniziare ad indicare
delle vie.
Abbiamo condiviso l'orientamento di fondo che in sede
referendaria andava verso l'utilizzo di riconversione dei sistemi
di riscaldamento attraverso un più forte sostegno, ma qui se ci
sono - come penso ci siano - dei margini di avvicinamento per
favorire di più l'utenza valdostana e, quando dico "l'utenza", non
mi riferisco solo al trasporto della comunità in quanto residenti,
ma mi riferisco anche alla problematica della nostra imprenditoria,
che è confrontata a dei sovraccosti più forti già per molteplici
altre ragioni - penso alle tariffe autostradali, agli oneri di
riscaldamento, eccetera - e che si trova con un balzello ulteriore
e con un peso ulteriore legato al trasporto delle materie prime,
delle persone, eccetera, all'interno della nostra regione. Mi
riferisco quindi alla necessità di ristabilire un quadro di
concorrenza leale con le vicine Regioni, rispetto alle quali siamo
passati da una condizione di assoluto privilegio - credo che
nessuno di noi lo possa contestare - ad una condizione di
Cenerentola, nella quale credo non ci stia ugualmente bene
rimanere. Prediligiamo in questo senso una soluzione che sia di
maggiore equità e di maggior allineamento con le altre realtà.
Grazie.
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente. La risposta sarà
articolata, ci sono dati da citare. Vorrei però ringraziare il
collega Louvin, perché in conclusione ha citato la parola
"privilegio", allora mi viene da ricordare quando con lui ho
condiviso su questi banchi della maggioranza il fatto che il
termine "privilegio" fosse sempre usato soprattutto quando si
parlava di bilancio con un'accezione enormemente negativa.
Consideriamo che ci sono delle sfaccettature diverse
nell'utilizzare tale termine. Ciò detto, fornisco i dati sperando
di riuscire a darli tutti; ho poi preparato delle tabelle e, se non
riuscirò a stare nei tempi, le darò.
Vi è stato, come è stato ricordato, un notevole calo dei consumi
della benzina e del gasolio, in particolare faccio riferimento solo
a due anni. Nel 2009 - ultimo anno dell'esistenza dei buoni benzina
- il consumo dei litri di benzina era stato di 57.999.000, quindi
58.000.000 meno 1.000 litri, ed è stato nel 2010 di 45.073.000
litri. Per il gasolio vi è stato invece un leggero aumento,
passando da 58.500.000 litri a 59.400.000 litri; vi è poi stato un
incremento del GPL, che è passato da 1.000.000 di litri del 2009 a
2.161.000 del 2010. In sostanza siamo passati da un totale di
117.000.000 di carburanti erogati nel 2009 a 106.000.000 del 2010,
un calo di ben 11.000.000 di carburante.
Si chiede:
"quale differenziale si registra fra la media
nazionale e la media regionale valdostana dei prezzi al consumo dei
carburanti per autotrazione..."
, qui c'è un problema, perché i
dati ai quali si può fare riferimento sono assai variegati. Fare un
confronto delle medie è assai complicato, perché le variazioni di
prezzo dei carburanti sono molto frequenti, a volte quasi
giornaliere; inoltre la media rischia di non aiutare il consumatore
ad indirizzarsi, perché vi sono grandi differenze nei diversi punti
di distribuzione all'interno delle regioni, delle province e
addirittura dei comuni, anche se è vero che partire da un dato
medio consente di vedere quali possono essere i diversi scostamenti
di carattere generale. Cercherò quindi di fornire dei dati
recuperati da diverse fonti, istituzionali e non, per cercare di
rendere l'idea della complessità della cosa e, di conseguenza,
della difficoltà del cittadino ad orientarsi in questo settore.
Esiste un quotidiano che fornisce informazioni su statistiche,
produzioni, approvvigionamenti, consumi, vendite su petrolio, gas,
elettricità e altre forme di energia, che si chiama
Staffetta
quotidiana
, è nato nel 1933 come
Rivista dei petroli
e
ha assunto l'attuale denominazione. Questa rivista ci indica che i
prezzi medi praticati dalle compagnie petrolifere sono diversi a
seconda delle diverse compagnie, cito velocemente per quanto
riguarda la benzina: ENI 1,63, ESSO 1,64, IP 1,63, KUWAIT 1,64,
SHELL 1,64, TAMOIL 1,64, TOTAL 1,64. Ho omesso i millesimi che
variano ancora. Analogamente per il gasolio: ENI 1,529, ESSO 1,524,
IP 1,532, KUWAIT 1,531, SHELL 1,531, TAMOIL 1,529, TOTAL 1,530.
Come si vede, esiste già una differenza tariffaria praticata dalle
stesse compagnie petrolifere. Prendiamo adesso il sito del
Ministero dello sviluppo economico, che fornisce, oltre ad una
serie di informazioni, anche il dato medio, quello che il Ministero
ha fornito per il mese di settembre indica una media dei costi pari
a 1.589,69 per la benzina verde e 1.465, 79 per il gasolio. Si vede
bene che questi dati si collocano tutti sotto quelli che ho citato
prima.
Rispetto a questi dati, abbiamo voluto andare a vedere i prezzi
alla pompa di alcuni esercizi della Valle, con riferimento alle
diverse collocazioni geografiche, fattore che influenza la
variabilità dei prezzi, e li abbiamo raffrontati con i dati prima
citati. Io le fornirò la tabella, perché diventerebbe lunga la
citazione ma, rispetto al dato di prima di
Staffetta
quotidiana
, quasi tutti i distributori valdostani sono al di
sotto di quelle valutazioni, ma sono tutti al di sopra della media
data dal Ministero, tranne il caso di un distributore nei pressi di
Carrefour che si situa su quella media.
Ho fatto questa lunga presentazione per dire come i dati siano
suscettibili di variazioni più o meno sensibili anche a seconda
della zona. I prezzi sono diversi rispetto alla media fornita dal
Ministero e da
Staffetta quotidiana
, ma il panorama è ancora
più variegato. In Italia, ad esempio, se in una zona vi è la
presenza di distributori senza bandiere, cosiddetti
"low-cost"
, è probabile che la concorrenza diventi più
importante e che i prezzi possano decisamente variare. C'è così un
panorama assai differenziato, infatti ho voluto prendere i dati del
Ministero riferiti al mese di luglio, quando il costo dei
carburanti era leggermente più basso di settembre; in questo caso i
dati per provincia - ne cito solo alcune - sono i seguenti:
provincia di Alessandria, per la benzina siamo sotto la media
proposta dal Ministero e per il gasolio siamo al di sopra;
provincia di Biella, il costo della benzina e del gasolio è sopra
la media; è inferiore nella provincia di Udine per quanto riguarda
la benzina e superiore per il gasolio; per Torino stessa cosa,
eccetera; anche qui fornirò la tabella. Per dire che il dato medio
del Ministero tiene conto di una serie di elementi, che non si
riproducono puntualmente sul territorio in modo omogeneo su tutte
le zone; come si vede, prezzi discordanti.
Prendo ancora in esame un altro indicatore, dove abbiamo
risposte diverse che smentiscono ancora quanto detto prima. Si
tratta in questo caso di
Prezzi benzina
, un sito al quale
tutti gli utenti fanno sapere quali sono i prezzi riscontrati nei
vari distributori di benzina. Allora abbiamo il fatto che si
conferma in Valle una tendenza a prezzi in linea con quanto avevo
detto di
Staffetta quotidiana
, superiori rispetto al dato
del Ministero, ma in alcuni casi inferiori alla media pur bassa
fornita dal Ministero rispetto ad altri indicatori. La sorpresa non
finisce qui, perché sono andato a prendere - fornirò questi dati,
perché diventa lungo citarli - la copertura nella provincia di
Torino sia per quanto riguarda il costo della benzina che del
gasolio. Vi sono dei prezzi decisamente bassi per quanto concerne
la benzina, fissati a 1,495, molto concorrenziali rispetto a quelli
forniti prima, ma poi andiamo a prezzi che sono 1,603, 1,620 e
1,680. Devo dire che la tendenza si equilibra un po'. È
interessante poi prendere il dato della benzina ad Udine, dove
teoricamente dovremmo avere dei prezzi molto più bassi e in genere
mediamente sono prezzi che rispecchiano, in riduzione, i dati della
media che ho fornito del Ministero, ma anche qui abbiamo pompe di
benzina con 1,670, 1,653 e 1,620 a fronte di prezzi decisamente più
ridotti. Questo per dire la difficoltà di avere una politica
tariffaria unitaria, è assai complicato e nello stesso Friuli
dubito che ci siano delle tariffe che consentano di avere un certo
riguardo nei confronti dei consumatori per il fatto che siano state
introdotte alcune agevolazioni, perché ogni compagnia poi fa il
prezzo che vuole. Le cause del fenomeno sono state illustrate anche
dal collega Louvin, i buoni di benzina non hanno evocato di fatto
questo problema in passato; l'assenza di compagnie
low-cost
(ma si sta impiantando un distributore in tale senso ad Aosta)
contribuisce a calmierare i prezzi, una più larga diffusione del
metano e del GPL consentirà di avere una differenziazione.
Si chiede cosa vogliamo fare, lo stesso Ministero dell'economia
ha previsto di mettere in piedi un monitoraggio per adesso per
quanto riguarda le pompe di carburante sulle autostrade, speriamo
che poi possa mettere a punto anche un sistema più diffuso.
Riteniamo che possa avere un senso fornire delle informazioni non
troppo settoriali agli utenti e quindi abbiamo intenzione di
mettere in piedi un sistema che consenta di fornire delle
indicazioni. Stiamo però verificando per vedere se il Ministero,
una volta passato dalle autostrade anche alla rete normale, potrà
avere dei sistemi che siano compatibili per poter fare in modo di
non moltiplicare i sistemi, di non creare più confusione di quanto
non sia utile...poter fornire dei dati che abbiano una stessa
gestazione, che poi possono essere utilizzati in modo indipendente
dagli uni o dagli altri.
Si dà atto che, dalle ore 12,21, assume la presidenza il
Vicepresidente André Lanièce.
Presidente
- La parola al Consigliere Louvin.
Louvin (ALPE)
- Grazie Presidente. Sul piano puramente
informativo l'Assessore è stato più che esaustivo, è stato
dettagliato e lo apprezzo, anche se a volte nella complessità dei
dati è difficile ritrovarci. Sostanzialmente mi pare di capire che,
al di là di queste diversità di rilevazione, abbiamo una conferma
del nostro dato: che grossolanamente se vogliamo, abbiamo una
situazione di alto posizionamento della Valle all'interno della
media nazionale, al di sopra della media nazionale e a questo si
aggiunge il fatto che in Europa l'Italia è fra i Paesi al vertice
del costo di benzina e gasolio: al quinto posto per la benzina, al
terzo per il gasolio. Non sono dei record invidiabili in questo
caso, tanto più che siamo in un Paese che ha anche una prossimità
ad alcune fonti di approvvigionamento, che dovrebbero rendere
semmai più agevole e meno oneroso l'approvvigionamento stesso. Qui,
rispetto alla questione della rilevazione, apprezzo la sua generale
disponibilità: abbiamo intenzione di...ma non vorremmo moltiplicare
i sistemi...
(interruzione dell'Assessore Pastoret, fuori
microfono)
...mi rendo conto, quello che dice lei è di buon senso, ma
altrettanto di buon senso è che si arrivi rapidamente a sapere da
parte del consumatore se conviene andare in una pompa di benzina o
nell'altra e avere uno strumento di rilevazione immediato. Ci si
può appoggiare sulle associazioni dei consumatori, si può fare una
rilevazione autonoma, ma bisogna che questo dato emerga, che il
consumatore sappia che, facendo un piccolo sforzo, rivolgendosi ad
un concorrente può avere certi sconti o migliori condizioni. Questo
fa parte del servizio che deve rendere l'Amministrazione, che deve
dare al cittadino utente nel renderlo meno sprovveduto e disarmato
di fronte a situazioni che possono essere in qualche caso
ingiustificate. Non vogliamo far passare la categoria come una
categoria di furbetti che approfitta; d'altra parte, il tema è già
discusso e se risaliamo alle società petrolifere...non a caso si
sta mettendo in piedi una
Robin Tax
, perché qualche piccola
ricchezza l'hanno accumulata. Noi cerchiamo nel nostro piccolo di
difendere il consumatore valdostano e di fare in modo che sappia se
ci sono meccanismi virtuosi e che ne possa approfittare; questa è
la prima parte della questione.
La parte prospettiva a cui volevamo invitarla ad andare...è vero
non siamo forse stati esageratamente espliciti in questo, ma ci
aspettiamo che il Governo regionale dica qualcosa, non solo perché
se ne sta parlando al di fuori del Palazzo, ma perché siamo a due
anni dalla scelta che definimmo di
harakiri
della Regione di
rinunciare lei stessa alle agevolazioni fiscali sulle benzine - non
riapriamo antiche polemiche -, ma abbiamo una situazione diversa da
quella che si prospettava allora, quando il tema dello sconto alla
pompa fu cassato dicendo: "c'è una problematica dell'Unione
europea, vedrete questi saranno messi all'indice e fustigati!". Non
pare così, i dati che lei dà della provincia di Udine non fanno
riferimento allo sconto alla pompa, che è un meccanismo a latere.
Noi, nel nostro piccolo, ci informiamo, andiamo a vedere la legge
n. 47/1996 della Regione Friuli tuttora in vigore e cerchiamo di
capire come si procede, chi venga a beneficiare e in che modo di
queste agevolazioni; il meccanismo è di raffronto con lo Stato
confinante. Speravamo che lei arrivasse ad un confronto, forse
siamo stati omissivi noi, ce ne rammarichiamo, pensavamo di...
(nuova interruzione dell'Assessore Pastoret, fuori
microfono)
...approfittiamo, vista la sua cortesia, la volta prossima
saremo a riparlarne, andiamo a vedere in Savoia, nel Canton Vallese
quanto si paga, perché da qui potrebbe discendere un'importante
manovra diversa dell'Amministrazione regionale, che a questo punto
potrebbe dire: "utilizziamo anche noi questi ammortizzatori,
facciamo in modo che non ci sia questo scalino di differenza fra i
cugini elvetici e i cugini savoiardi, in modo da avere una
condizione migliore".
Le riconosciamo sempre molta attenzione e diligenza
nell'informativa, e gliene siamo grati; siamo dispiaciuti di un
certo tepore, di una mancanza di iniziativa, di mordente su un
terreno sul quale oggi la Regione avrebbe tutta la possibilità di
muoversi. Grazie.
