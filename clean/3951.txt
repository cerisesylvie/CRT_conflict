Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 224 del 30 aprile 1981 - Resoconto
OGGETTO N. 224/81 - PERSONALE GIORNALISTICO DELLA SEDE RAI DI
AOSTA. (Approvazione di ordine del giorno)
Presidente
- Do lettura dell'ordine del giorno in oggetto
presentato dai Consiglieri Minuzzo, Nebbia e Tripodi:
ORDINE DEL GIORNO
Il Consiglio regionale
Venuto a conoscenza che alla sede RAI di Aosta, in
sostituzione del giornalista Michele Mezza, è stato inviato un
giornalista di Roma, già alle dipendenze del quotidiano "Roma" di
Napoli;
considerato che il comportamento della RAI va contro ogni
intento di collaborazione espressa dal Consiglio regionale, dal
CO.RE.RAT. e dall'Associazione dei giornalisti con la RAI;
preso atto che ancora una volta la RAI non ha tenuto conto
delle istanze più volte ribadite dalle forze politiche e dalle
OO.SS di occupare nella sede RAI di Aosta giornalisti della Valle
d'Aosta, che certamente conoscono la complessa e specifica realtà
valdostana;
richiamati i precedenti documenti approvati dal Consiglio
regionale per l'assunzione presso la RAI di Aosta di personale
giornalistico della Valle d'Aosta;
Dà mandato
al Presidente del Consiglio di promuovere una riunione
congiunta tra i Capigruppo del Consiglio regionale, la Commissione
consiliare speciale per l'Informazione, il CO.RE.RAT., il Direttore
e il Capo redazione della sede RAI di Aosta al fine di chiarire
come si sono svolti effettivamente i fatti per intraprendere
eventuali iniziative in merito.
Presidente
- La parola al Consigliere Minuzzo.
Minuzzo (PSDI)
- Vedo che tutti quanti sono già in fase
di smobilitazione perciò sarò abbastanza breve, anche perché mi
sembra abbastanza chiara la questione così come espressa
nell'ordine del giorno.
Abbiamo preso spunto da questo fatto, cioè dalla sostituzione
forse temporanea del giornalista Michele Mezza, che era dipendente
della RAI di Aosta e che qualcuno dice sia in malattia, altri
dicono sia stato trasferito alla sede di Milano in attesa di essere
inviato a quella di Napoli; è stato inviato qui un altro
giornalista, che peraltro non aveva mai lavorato alle dipendenze
della RAI ma era alle dipendenze di un quotidiano di Napoli.
Io ritengo che un ottimo lavoro aveva fatto la Commissione
Consiliare Speciale per l'informazione che era presieduta dal
compianto collega Salvatori, e ritengo perciò necessario, ed è
quello che si chiede in questo ordine del giorno - dare mandato al
Presidente del Consiglio regionale perché promuova una riunione
congiunta fra i Capigruppo del Consiglio regionale, la Commissione
consiliare speciale per l'Informazione, il CO.RE.RAT., il Direttore
e il Capo redazione della sede RAI di Aosta per chiarire come si
sono svolti i fatti. Ma c'è di più: questa è anche l'occasione per
far rilevare che le attuali strutture della sede RAI di Aosta sono
alquanto limitate rispetto alle esigenze di servizio e di
informazione che dovrebbe svolgere la RAI; oltre alle strutture, è
carente anche l'organico, che attualmente è al di sotto di una o
due unità lavorative rispetto a quelle previste dalla Pianta
Organica del personale della sede RAI di Aosta.
L'ordine del giorno è stato quindi presentato prendendo spunto
dal fatto contingente della sostituzione di un giornalista,
avvenuta senza tener conto delle istanze più volte espresse anche
in Consiglio regionale dalle forze politiche e dalla Organizzazioni
sindacali in merito alla occupazione di giornalisti presso la sede
RAI di Aosta. Ma, partendo da questo fatto, si è inteso anche
sollecitare la ripresa del dialogo e del confronto con i
responsabili della sede RAI di Aosta, dialogo che in questi ultimi
tempi sembra essere venuto meno.
Presidente
- Altri chiedono di parlare? La parola al
Consigliere Mafrica.
Mafrica
(PCI)
- Io chiedo al Consigliere Minuzzo,
che è l'ultimo dei firmatari presenti perché mancano Tripodi e
Nebbia, se, senza fare una discussione molto lunga a cui peraltro
la mia proposta potrebbe prestarsi, può accettare due
emendamenti.
Il primo è questo: al 3° capoverso, anziché ".....giornalisti
della Valle d'Aosta, che certamente conoscono la complessa e
specifica realtà valdostana;" dire: ".....giornalisti che conoscano
la complessa e specifica realtà valdostana;". Si tratta quindi di
cancellare "della Valle d'Aosta" e "certamente" e di cambiare
"conoscono" in "conoscano". Questo emendamento è legato al secondo
con il quale si propone, al capoverso successivo, di sostituire le
parole: "...personale giornalistico della Valle d'Aosta;" con le
parole: "....personale giornalistico attraverso concorsi pubblici
regionali;". Questo significa che se c'è un concorso pubblico
regionale, nel bando si porranno tutte le condizioni necessarie
perché sia accertata la conoscenza effettiva della realtà
valdostana, la conoscenza della lingua francese e tutto il resto;
il personale quindi verrebbe assunto attraverso un concorso
pubblico e non ricorrendo a quei metodi che abbiano visto.
Siamo d'accordo nel criticare il fatto che una persona che
abbandona o che viene trasferita per qualunque motivo possa essere
sostituita d'ufficio dalla Direzione centrale, da Roma, senza
nessuno tipo di concorso; siamo d'accordo che occorrono dei
giornalisti preferibilmente valdostani, ma riteniamo che non si
possano porre condizioni così esclusive e riteniamo più corretto
che si bandisca un concorso pubblico regionale. Non so se è chiaro
il discorso.
Presidente
- La parola al Consigliere Minuzzo.
Minuzzo
(PSDI)
- Posso accettare il primo
emendamento, anche perché suona abbastanza bene; non posso però
accettare il secondo, e per un motivo molto semplice; al 4°
capoverso è scritto: "richiamati i precedenti documenti approvati
dal Consiglio regionale....."; ora in questi documenti non esiste
in realtà alcun riferimento a concorsi pubblici regionali per
l'assunzione di giornalisti presso la sede RAI di Aosta, non è mai
emersa questa proposta.
Per questo motivo, non posso accettare l'emendamento che ha
proposto il Consigliere Mafrica, sebbene ne condivida il
principio.
Presidente
- La parola al Consigliere Mafrica.
Mafrica
(PCI)
- Ho detto che non volevo aprire una
discussione molto lunga, e poiché siamo sempre in sede di
discussione generale, suggerisco, tenendo conto dell'osservazione
del Consigliere Minuzzo sul secondo emendamento, di scrivere
soltanto: "richiamati i precedenti documenti approvati dal
Consiglio regionale per l'assunzione di personale giornalistico
presso la sede RAI di Aosta;", eliminando così il riferimento alla
provenienza del personale giornalistico e, d'altra parte, anche al
concorso pubblico, che noi riteniamo sia la soluzione migliore;
poiché però non vogliamo avviarci in una discussione che può essere
lunga, ma vogliamo comunque dare il nostro contributo affinché
l'ordine del giorno raccolga l'adesione unanime del Consiglio,
ritiro l'emendamento che avevo proposto prima al 4° capoverso e
propongo questa formulazione per lo stesso 4° capoverso:
"richiamati i precedenti documenti approvati dal Consiglio
regionale per l'assunzione di personale giornalistico presso la
sede RAI di Aosta;".
Presidente
- Invito il Consigliere Mafrica a presentare
un emendamento scritto, per motivi di chiarezza.
Ha chiesto di parlare il Consigliere Tamone. Ne ha facoltà.
Tamone
(UV)
- Voglio soltanto dire che la
maggioranza voterà l'ordine del giorno nella sua stesura
originaria.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- Mi sembra...
(voci
incomprensibili)
...non mi sembra troppo corretto questo
atteggiamento!
(voci incomprensibili)
Presidente
- Un po' d'ordine per cortesia!
Minuzzo
(PSDI)
- Siccome questo è un ordine del
giorno da votare in Consiglio regionale e tutti gli ordini del
giorno generalmente sono stati votati all'unanimità, mi sembra
giusto, a questo punto, cercare una mediazione perché ci sia
l'unanimità del Consiglio, altrimenti non ha nessun senso!
Presidente
- Vorrei sapere dal Consigliere Mafrica se
ritiene di sottoporre a votazione gli emendamenti presentati.
La parola al Consigliere Mafrica.
Mafrica
(PCI)
- Noi chiediamo che vengano votati i
nostri emendamenti, perché riflettono la nostra opinione; vedremo
poi come comportarci, in base all'esito della votazione.
Presidente
- Do lettura dell'emendamento proposto dal
Consigliere Mafrica al 3° capoverso: sopprimere le parole "della
Valle d'Aosta" e la parola "certamente"; sostituire la parola
"conoscono" con la parola "conoscano".
Presidente
- Metto in approvazione l'emendamento testé
letto.
Esito della votazione:
Presenti: 22
Votanti: 22
Maggioranza: 12
Favorevoli: 8
Contrari: 14
Il Consiglio non approva.
Presidente
- Do lettura dell'emendamento proposto dal
Consigliere Mafrica al 4° capoverso: sostituire la frase: "...per
l'assunzione presso la RAI di Aosta di personale giornalistico
della Valle d'Aosta;" con la frase "...per l'assunzione di
personale giornalistico presso la sede RAI di Aosta;".
Presidente
- Metto in approvazione l'emendamento testé
letto.
Esito della votazione:
Presenti: 22
Votanti: 22
Maggioranza: 12
Favorevoli: 8
Contrari: 14
Il Consiglio non approva.
Presidente
- L'ordine del giorno resta dunque come
formulato originariamente. Per dichiarazioni di voto, ha chiesto di
parlare il Consigliere Mafrica. Ne ha facoltà.
Mafrica (PCI)
- Noi dichiariamo il nostro voto
favorevole; abbiamo detto qual è la nostra opinione, ma ci
interessa comunque che il Consiglio sia unito nella protesta contro
i fatti di cui si tratta nell'ordine del giorno.
Presidente
- Metto in approvazione l'ordine del giorno
iscritto d'urgenza questa mattina fra gli oggetti in discussione
nella seduta odierna.
Esito della votazione:
Presenti: 22
Votanti: 22
Maggioranza: 12
Favorevoli: 22
Il Consiglio approva all'unanimità.
Presidente
- La seduta è tolta. Il Consiglio sarà
convocato a domicilio.
La seduta termina alle ore 18,51.
