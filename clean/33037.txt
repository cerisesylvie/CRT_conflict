Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1530 del 15 dicembre 2010 - Resoconto
OGGETTO N. 1530/XIII - Disegno di legge: "Costituzione di una
società per azioni per la gestione di servizi alla pubblica
amministrazione regionale".
Disegno di legge n. 126
Articolo 1
(Costituzione)
1. La Regione autonoma Valle d'Aosta/Vallée d'Aoste promuove
la costituzione di una società per azioni a totale capitale
pubblico per l'erogazione di servizi strumentali all'esercizio dei
compiti istituzionali dell'Amministrazione regionale, di seguito
denominata società di servizi, al fine di assicurare l'economicità
e la razionalizzazione della relativa gestione.
2. L'atto costitutivo, lo statuto della società di servizi e
ogni loro successiva modificazione sono approvati con deliberazione
della Giunta regionale.
3. La società di servizi opera nel rispetto della normativa
vigente in materia di tutela della concorrenza, con particolare
riferimento all'articolo 13 del decreto-legge 4 luglio 2006, n. 223
(Disposizioni urgenti per il rilancio economico e sociale, per il
contenimento e la razionalizzazione della spesa pubblica, nonché
interventi in materia di entrate e di contrasto all'evasione
fiscale), convertito, con modificazioni, dalla legge 4 agosto 2006,
n. 248.
Articolo 2
(Socio)
1. Socio unico della società di servizi è la Regione autonoma
Valle d'Aosta/Vallée d'Aoste.
Articolo 3
(Oggetto sociale)
1. L'oggetto sociale della società di servizi comprende lo
svolgimento di servizi volti a supportare le attività e i servizi
che istituzionalmente competono all'Amministrazione regionale ed in
particolare i seguenti:
a) l'assistenza e il sostegno, anche educativo, alle persone
affette da patologie fisiche o psichiche, ai disabili e agli
anziani;
b) l'assistenza a favore di individui, comunità e famiglie
allo scopo di prevenire e risolvere situazioni di bisogno e di
favorire la piena autonomia, attivando relazioni di aiuto personale
e sociale oltre che organizzando e promuovendo prestazioni e
servizi;
c) lo svolgimento di attività di formazione ed aggiornamento
nel campo dei servizi alla persona;
d) l'organizzazione e l'assistenza nelle attività di
valorizzazione e custodia dei beni culturali, nonché nella gestione
di attività culturali o fieristiche;
e) il supporto nella gestione dei cantieri di lavoro per
l'esecuzione in amministrazione diretta degli interventi di cui
alle leggi regionali 27 luglio 1989, n. 44 (Norme concernenti i
cantieri forestali, lo stato giuridico ed il trattamento economico
dei relativi addetti), e 4 agosto 2009, n. 26 (Interventi a favore
degli enti locali per l'adeguamento e la realizzazione di opere
minori di pubblica utilità).
Articolo 4
(Capitale sociale)
1. Il capitale sociale iniziale della società di servizi è
fissato in euro 950.000.
2. Alla Regione è riservata la proprietà dell'intero capitale
sociale, da sottoscriversi e da versarsi integralmente all'atto
della costituzione della società di servizi.
Articolo 5
(Amministrazione)
1. La società di servizi è amministrata da un consiglio di
amministrazione composto da un numero massimo di cinque membri,
compreso il presidente della società il quale ne ha la legale
rappresentanza, la cui nomina spetta, ai sensi dell'articolo 2449
del codice civile, alla Giunta regionale.
2. Gli amministratori non possono essere nominati per un
periodo superiore a tre esercizi e decadono con l'approvazione del
bilancio relativo all'ultimo esercizio, fatta salva la possibilità
di rinomina.
Articolo 6
(Collegio sindacale)
1. Il collegio sindacale è composto da tre membri effettivi e
due supplenti i quali durano in carica tre esercizi e decadono con
l'approvazione del bilancio relativo all'ultimo esercizio. Ai sensi
dell'articolo 2449 del codice civile, la Giunta regionale nomina il
presidente del collegio sindacale e gli altri due membri effettivi,
oltre ai due sindaci supplenti.
Articolo 7
(Relazione annuale)
1. Il Presidente della Regione presenta, entro trenta giorni
dal deposito del bilancio d'esercizio della società di servizi, una
relazione al Consiglio regionale sull'andamento gestionale e sugli
obiettivi di servizio conseguiti.
Articolo 8
(Adempimenti di costituzione)
1. Il Presidente della Regione e la Giunta regionale sono
autorizzati a compiere, per quanto di competenza, anche avvalendosi
del supporto della società finanziaria regionale FINAOSTA S.p.A.,
tutti gli atti necessari e connessi alla costituzione della società
e ad assicurarne il regolare avvio, anche mediante la dotazione,
nel primo biennio di attività, dei beni, anche immobili, necessari,
avendo cura che l'ordinamento statutario risponda alle regole del
buon governo societario e che siano assicurate da parte della
Regione modalità di controllo analogo a quello esercitato sui
propri servizi.
Articolo 9
(Contratti di servizio)
1. Nell'ambito delle finalità di cui agli articoli 1 e 3, i
rapporti tra la società di servizi e la Regione sono regolati da
uno o più contratti di servizio, approvati dalla Giunta regionale,
su proposta delle strutture regionali di volta in volta competenti,
e sottoscritti dal Presidente della Regione e dal presidente della
società di servizi, al fine della determinazione delle reciproche
obbligazioni, degli obiettivi e delle condizioni che la società di
servizi deve rispettare nell'erogazione dei servizi
affidati.
2. I contratti di servizio regolamentano, in
particolare:
a) le risorse finanziarie e strumentali da assicurare alla
società per lo svolgimento dei servizi richiesti;
b) i criteri generali per l'espletamento dei servizi
richiesti, con particolare riferimento agli standard qualitativi e
quantitativi da garantire;
c) le modalità di verifica da parte della Regione
sull'andamento gestionale e sulle scelte operative
effettuate.
Articolo 10
(Personale)
1. La società di servizi adotta, con propri provvedimenti,
criteri e modalità per il reclutamento del personale e per il
conferimento degli incarichi per l'espletamento dei servizi
regolati dai contratti di cui all'articolo 9 nel rispetto dei
principi, anche di derivazione comunitaria, di trasparenza,
pubblicità e imparzialità, in conformità a quanto previsto
dall'articolo 18, comma 2, del decreto-legge 25 giugno 2008, n. 112
(Disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria), convertito, con
modificazioni, dalla legge 6 agosto 2008, n. 133.
2. Nel rispetto dei principi di cui al comma 1, la società di
servizi tiene conto, in particolare, per il reclutamento del
personale e per il conferimento degli incarichi, delle competenze
eventualmente acquisite presso l'Amministrazione regionale o gli
altri enti facenti parte del comparto unico regionale in ambiti
connessi all'oggetto sociale o al settore di attività interessato,
al fine di valorizzare la professionalità e la preparazione
effettiva del proprio organico.
3. Al personale reclutato dalla società di servizi ai sensi
del presente articolo, si applica la disciplina prevista dai
contratti collettivi nazionali di categoria, in relazione ai
settori di attività svolta.
4. In sede di prima applicazione, la Regione può procedere al
distacco, per un periodo non superiore a due anni, di personale da
essa dipendente impiegato nei settori di attività oggetto di
affidamento, previo assenso dei dipendenti interessati e con
salvaguardia del trattamento economico complessivo in godimento al
momento del distacco, i cui oneri sono rimborsati alla Regione
dalla società di servizi.
Articolo 11
(Rinvio)
1. Per quanto non espressamente previsto dalla presente
legge, si applicano le disposizioni del codice civile in materia di
società per azioni.
Articolo 12
(Disposizioni finanziarie)
1. L'onere complessivo derivante dall'applicazione degli
articoli 4 e 8 è determinato in euro 1.000.000 per l'anno
2011.
2. L'onere di cui al comma 1 trova copertura, ai sensi
dell'articolo 21, comma 3, della legge regionale 4 agosto 2009, n.
30 (Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione), nello stato di previsione della spesa del bilancio di
previsione della Regione per il triennio 2010/2012 e in quello per
il triennio 2011/2013 nell'unità previsionale di base 1.11.01.21
(Partecipazioni azionarie e conferimenti).
3. Al finanziamento dell'onere di cui al comma 1, si
provvede:
a) con riferimento al bilancio pluriennale della Regione per
il triennio 2010/2012 mediante l'utilizzo degli stanziamenti
iscritti nell'unità previsionale di base 1.02.01.11 (Rinnovi
contrattuali del personale regionale);
b) con riferimento al bilancio pluriennale della Regione per
il triennio 2011/2013 mediante l'utilizzo dello stanziamento
iscritto nell'unità previsionale di base 1.16.2.10 (Fondo globale
di parte corrente) a valere sullo specifico accantonamento previsto
al punto A.1 dell'allegato 2/A al bilancio stesso.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
------
Proposta di legge n. 127
Articolo 1
(Finalità)
1. La Regione promuove la tutela e la valorizzazione del
territorio montano, delle risorse forestali e la prevenzione dei
rischi idrogeologici, favorendo lo sviluppo e la diffusione di
specifiche forme di cooperazione a carattere di mutualità e senza
scopo di lucro.
2. Per le finalità di cui al comma 1, nel territorio di
ciascuna comunità montana della Valle d'Aosta possono essere
costituite Cooperative di territorio montano per la realizzazione
di attività di sistemazione e manutenzione agraria, forestale, del
territorio e degli ambienti rurali.
Articolo 2
(Costituzione ed iscrizione)
1. Le Cooperative di territorio montano sono costituite in
conformità alle vigenti disposizioni di legge in materia di società
cooperative ed hanno sede legale nel territorio della
regione.
2. Possono aderire alle Cooperative di territorio montano, in
qualità di soci, i soggetti residenti nei comuni compresi nel
territorio della comunità montana in cui queste operano
prevalentemente, inclusi i residenti nel Comune di Aosta o nel
territorio di altre comunità montane, qualora confinanti con la
stessa.
3. L'atto costitutivo delle Cooperative di territorio montano
riserva all'Amministrazione regionale ed agli enti locali nel cui
territorio esse operano, la facoltà di nominare congiuntamente un
consigliere di amministrazione e un componente del collegio
sindacale, in caso quest'ultimo sia costituito.
4. Successivamente alla loro costituzione, le Cooperative di
territorio montano richiedono l'iscrizione nell'apposito registro
regionale degli enti cooperativi di cui all'articolo 3 della legge
regionale 5 maggio 1998, n. 27 (Testo unico in materia di
cooperazione).
5. Ai fini di cui al comma 4, è istituita, presso la
categoria di cui all'articolo 3, comma 2, lettera b), della l.r.
27/1998, la sottosezione "cooperative di territorio
montano".
Articolo 3
(Attività)
1. Le Cooperative di territorio montano hanno quale oggetto
sociale l'esecuzione di interventi attinenti le finalità di cui
all'articolo 1. In particolare, le Cooperative di territorio
montano esercitano esclusivamente le seguenti attività:
a) forestazione;
b) riassetto idrogeologico e sistemazione idraulica;
c) manutenzione sentieristica, viabilità rurale e viabilità
comunale;
d) sgombero neve;
e) protezione dalle valanghe;
f) trasporto pubblico scolastico in ambito locale, nei comuni
di alta montagna;
g) opere e servizi di interesse locale in ambito
montano.
2. Per l'esecuzione delle attività di cui al comma 1, le
Cooperative di territorio montano impiegano prioritariamente il
personale forestale che, negli anni precedenti, sia già stato
reclutato dall'Amministrazione regionale con contratto di diritto
privato a tempo determinato.
3. Le Cooperative di territorio montano garantiscono al
personale assunto ai sensi del comma 2, l'applicazione delle
disposizioni previste dal contratto collettivo nazionale di
categoria.
Articolo 4
(Attività contrattuale con i soggetti pubblici)
1. Le Cooperative di territorio montano possono ricevere in
affidamento dall'Amministrazione regionale, dagli enti locali e
dagli altri enti di diritto pubblico situati nel territorio
regionale, l'esecuzione di lavori e di servizi di cui all'articolo
3, il cui singolo importo non ecceda la soglia indicata
all'articolo 17, comma 2, della legge 31 gennaio 1994, n. 97 (Nuove
disposizioni per le zone montane).
2. L'esecuzione dei lavori e dei servizi affidati alle
Cooperative di territorio montano ai sensi del comma 1, avviene
sotto la supervisione tecnica ed in conformità alle specifiche
prescrizioni emanate dagli organi tecnici della committenza
pubblica.
Articolo 5
(Consorzio regionale delle Cooperative di territorio
montano)
1. Con deliberazione della Giunta regionale è costituito il
Consorzio regionale delle Cooperative di territorio montano, al
quale aderiscono obbligatoriamente le Cooperative di territorio
montano.
2. Il Consorzio regionale delle Cooperative di territorio
montano svolge le funzioni di coordinamento, di gestione
amministrativo-contabile, di consulenza legale, di regolamentazione
dei rapporti contrattuali di lavoro e di supporto tecnico definite
con la deliberazione della Giunta regionale di cui al comma
1.
3. Il personale regionale appartenente alle categorie è
trasferito, su domanda, al Consorzio regionale delle Cooperative di
territorio montano, fino alla concorrenza della dotazione organica
iniziale individuata con la deliberazione della Giunta regionale di
cui al comma 1. Si applicano le disposizioni di cui al regolamento
regionale 11 dicembre 1996, n. 6 (Norme sull'accesso agli organici
dell'Amministrazione regionale, degli enti pubblici non economici
dipendenti dalla Regione e degli enti locali della Valle
d'Aosta).
4. Qualora non siano presentate domande, o le stesse
risultino in numero inferiore rispetto ai posti disponibili nella
dotazione organica, l'Amministrazione regionale provvede, su
richiesta del Consorzio regionale delle Cooperative di territorio
montano, all'assegnazione di personale regionale in posizione di
comando, per il tempo necessario ad assicurare la copertura dei
posti vacanti e, comunque, per un periodo non superiore a due
anni.
Articolo 6
(Finanziamenti)
1. La Giunta regionale può concedere alle Cooperative di
territorio montano contributi a fondo perduto a copertura delle
operazioni d'investimento di avvio attività, come definite
dall'articolo 45, comma 1, della l.r. 27/1998.
2. L'ammontare dei contributi è determinato nella misura
massima del 90 per cento delle spese ammissibili a finanziamento e
fino all'importo massimo di euro 50.000.
Articolo 7
(Concessione di beni regionali)
1. Al fine di garantire alle Cooperative di territorio
montano l'avviamento delle attività di cui all'articolo 3,
l'Amministrazione regionale può concedere alle stesse beni
immobili, attrezzature ed automezzi, secondo le modalità stabilite
con la deliberazione della Giunta regionale di cui all'articolo
8.
Articolo 8
(Rinvio)
1. la Giunta regionale definisce, con propria deliberazione
da pubblicare nel Bollettino ufficiale della Regione, ogni altro
adempimento o aspetto, anche procedimentale, relativo
all'attuazione della presente legge, ivi compresi le modalità e i
termini di presentazione delle domande al fine dell'erogazione dei
contributi finanziari di cui all'articolo 6, nonché le modalità per
la concessione dei beni di cui all'articolo 7.
Articolo 9
(Disposizioni finanziarie)
1. L'onere complessivo derivante dall'applicazione
dell'articolo 6 è determinato in euro 1.000.000 per l'anno
2011.
2. L'onere di cui al comma 1 trova copertura, ai sensi
dell'articolo 21, comma 3, della legge regionale 4 agosto 2009, n.
30 (Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione), nello stato di previsione della spesa del bilancio di
previsione della Regione per il triennio 2010/2012 e in quello per
il triennio 2011/2013 nell'unità previsionale di base 1.11.06.20
(Interventi di investimento nel settore della
cooperazione).
3. Al finanziamento dell'onere di cui al comma 1, si
provvede:
a) con riferimento al bilancio pluriennale della Regione per
il triennio 2010/2012 mediante l'utilizzo degli stanziamenti
iscritti nell'unità previsionale di base 1.02.01.11 (Spese per
rinnovi contrattuali del personale regionale);
b) con riferimento al bilancio pluriennale della Regione per
il triennio 2011/2013 mediante l'utilizzo dello stanziamento
iscritto nell'unità previsionale di base 1.16.2.10 (Fondo globale
di parte corrente) a valere sullo specifico accantonamento previsto
al punto A.1 dell'allegato 2/A al bilancio stesso.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- Sul disegno di legge n. 126 è stato espresso
il parere favorevole, a maggioranza, della II e III Commissione in
riunione congiunta con un emendamento ed il parere favorevole del
Consiglio permanente degli enti locali; sono stati inoltre
presentati nove emendamenti dal gruppo del Partito Democratico. La
discussione su tale disegno di legge e sulla proposta di legge n.
127 avviene in maniera congiunta.
La parola al relatore, Consigliere Rosset, per illustrare il
disegno di legge n. 126.
Rosset (UV)
- Grazie Presidente.
Il rispetto del "patto di stabilità" ha sempre previsto una
serie di vincoli in materia di personale pubblico. Questo ha
innescato in passato un'evidente contraddizione fra la proclamata
necessità di stabilizzazione dei lavoratori a tempo determinato,
pur con le ovvie procedure del condivisibile principio
costituzionale del concorso per accedere all'impiego pubblico, e il
contemporaneo, sempre più stringente, blocco parziale del turn over
dei dipendenti pubblici. Da questa estate, con la manovra
finanziaria, il "giro di vite" ha riguardato invece e direttamente
una forte riduzione delle diverse modalità contrattuali a tempo
determinato e questa scelta ha posto la nostra Regione di fronte ad
un grave problema sociale (prevalente il sentimento verso le
famiglie in un momento di grave crisi); al grave problema sociale
questo disegno di legge cerca di rispondere con l'istituzione di
una società ad hoc.
Con il disegno di legge n. 126 la Giunta regionale corrisponde
all'esigenza di dare una nuova organizzazione alle azioni da essa
poste in essere per il benessere della collettività con
l'obiettivo, da una parte, di non abbassare il livello quantitativo
e qualitativo dei servizi offerti e, dall'altra, di continuare a
garantire, tramite i servizi affidati alla società della cui
istituzione si discute, livelli di occupazione adeguati.
La nascita di una società unica permetterà, infatti, di offrire
sin da subito un'efficace soluzione all'esercizio di alcuni servizi
oggi di competenza regionale, servizi descritti nell'articolo 3 del
disegno di legge, attraverso un solido rapporto funzionale fra
Amministrazione regionale e società che si concretizzerà attraverso
i contratti di servizio, secondo gli standard imposti
dall'Amministrazione regionale e in ragione delle diverse risorse
disponibili. La società unica nasce dunque con finalità ampie e con
l'obiettivo di esercitare funzioni diverse: dall'assistenza e il
sostegno alle persone con patologie fisiche e psichiche, alla
valorizzazione dei beni culturali, fino alla gestione dei cantieri
di lavoro.
La nuova società opererà secondo i principi dell'
in house
providing
, ovvero sarà una società a capitale interamente
pubblico costituita dall'Amministrazione regionale per la
produzione di servizi strumentali all'attività della stessa, ma nel
rispetto delle rigorose condizioni individuate a livello sia
comunitario che statale al fine di evitare alterazioni o
distorsioni della concorrenza. L'istituenda società opererà secondo
le regole del diritto privato e, per quanto riguarda il personale,
applicando i contratti collettivi nazionali di lavoro e gli
eventuali contratti integrativi regionali di riferimento in
relazione ai settori di attività svolta. In ogni caso, come
previsto a livello di legislazione statale, in ordine alle società
partecipate da enti pubblici saranno garantite la trasparenza e
l'imparzialità, con particolare riguardo all'ambito di maggiore
interesse relativo alle modalità di reclutamento del personale. È
vero che i servizi e le funzioni attualmente resi all'interno della
pubblica amministrazione con la costituzione della nuova società
saranno esternalizzati, ma nel reclutamento si terrà comunque in
considerazione l'esperienza finora maturata all'interno
dell'Amministrazione.
Devo ricordare il lavoro svolto dalla II Commissione
congiuntamente ai componenti della III, che ringrazio per l'impegno
e il contributo dato. Ringrazio in particolare il correlatore,
collega Piero Prola. Per meglio capire la complessità e le
difficoltà dei vari settori del precariato abbiamo incontrato,
durante le audizioni, il Coordinatore del Dipartimento risorse
naturali e Corpo forestale dell'Assessorato dell'agricoltura, il
Presidente e il Direttore della Fédération des Coopératives
Valdôtaines, i rappresentanti delle organizzazioni sindacali, il
Coordinatore del Dipartimento legislativo e legale della Presidenza
della Giunta e il Direttore della Direzione affari legislativi,
studi e documentazione della Presidenza del Consiglio regionale. Li
ringrazio per il contributo e la chiarezza delle loro
esposizioni.
Alcune perplessità, emerse sui rischi di costituzionalità della
norma, come aggiramento delle severe imposizioni statali, hanno
avuto risposte rassicuranti. Siamo stati altresì rassicurati sui
criteri di trasparenza e di equità sulla scelta del personale con
clausole di salvaguardia con chi già operava. Obiettivo primario è
infatti quello di non vanificare, ma anzi di utilizzare
adeguatamente la ricchezza di esperienze e di conoscenze accumulate
nel tempo dai lavoratori che sono stati impiegati dalla pubblica
amministrazione e che avranno l'opportunità di rivolgere la propria
disponibilità e la propria competenza professionale presso il nuovo
ente.
Naturalmente, la costituzione della nuova società non è volta a
realizzare unicamente un mero strumento per dirottare il personale
che opera al momento attuale in Amministrazione in conseguenza dei
vincoli di spesa gravanti sulla Regione in quanto ente pubblico.
Tuttavia è innegabile che è necessario elaborare un nuovo modello
organizzativo che renda possibile, una volta superate le
inevitabili difficoltà che dovranno essere affrontate prima di
arrivare al pieno regime, realizzare il vero obiettivo che ci
poniamo, cioè il miglioramento dei servizi offerti alla
collettività, pur nel rispetto dei vincoli economici sempre più
rigorosi che rendono ineludibili scelte organizzative
caratterizzate da criteri di economicità, efficienza e
razionalizzazione dell'uso delle risorse a disposizione.
Grazie.
Presidente
- La parola al relatore, Consigliere Louvin,
per illustrare la proposta di legge n. 127.
Louvin (ALPE)
- Grazie Presidente.
Ho l'onere più che l'onore, in questo caso, di presentare una
relazione che riguarda una proposta di legge avanzata dal gruppo
ALPE e che ha avuto - devo dire - un'ottima attenzione ed una
considerazione adeguata in sede di commissione da parte dei
colleghi, sia nell'ambito delle audizioni con le varie personalità
portatrici di diverse competenze, che ci hanno dato numerose
informazioni e punti di vista interessanti sulla questione. Le
Commissioni II e III, ne do atto immediatamente, hanno espresso
parere contrario con una precisazione, che hanno tenuto i colleghi
ad evidenziare, ed era che il voto negativo riguardava sul piano
formale essenzialmente il superamento dell'ostacolo che avrebbe
rappresentato un eventuale voto di astensione in commissione, voto
che avrebbe pregiudicato la possibilità di cui oggi godiamo in
questo momento, di poter mettere a confronto due diverse soluzioni
ad un identico problema.
Il problema nasce dalle misure urgenti in materia di
stabilizzazione finanziaria e di competitività economica, varate su
iniziativa del Ministro Tremonti nel luglio scorso. Queste misure
hanno provocato numerosi contraccolpi sulla nostra gestione
finanziaria, sulle attività amministrative della Regione; in
particolare, hanno colpito le possibilità finora utilizzate di
rinnovo dei contratti regionali a tempo determinato nei settori
della forestazione, dei servizi culturali e dell'assistenza
educativa.
Vorrei ricordare il tenore di questa misura, perché dalla sua
interpretazione nascono anche valutazioni divergenti fra i
proponenti delle due iniziative. Quella misura prevede infatti,
all'articolo 9, comma 28, che a decorrere dall'anno 2011 numerose
amministrazioni, fra cui anche indirettamente la nostra, possono
avvalersi di personale a tempo determinato, o con convenzioni
ovvero con contratti di collaborazione coordinata e continuativa,
nel limite del 50 percento della spesa sostenuta per le stesse
finalità nell'anno 2009. La norma precisa anche che questo disposto
costituisce principio generale ai fini del coordinamento della
finanza pubblica, al quale si adeguano le Regioni, le Province
autonome, quindi siamo vincolati da questa disposizione come
principio generale di coordinamento della finanza pubblica e gli
approfondimenti che abbiamo svolto in questi giorni sul tema
indicano come ripetutamente la Corte costituzionale si sia
pronunciata nel ritenere la possibilità che queste norme di
carattere generale, dove non invadano nel dettaglio la possibilità
della Regione di individuare proprie soluzioni, siano da
considerarsi a tutti gli effetti sotto il profilo
costituzionale.
Di fronte a questo divieto la Giunta Rollandin ha imboccato una
pericolosa e - per noi - discutibile scorciatoia. Ha infatti
promosso, con il disegno di legge n. 126 che è stato rappresentato
dal collega Rosset, la creazione di una società per azioni
interamente controllata dalla Regione, e finalizzata esclusivamente
all'assunzione di una parte - dico di una parte, perché anche
questo è stato oggetto di discussione in commissione e ne è
conseguito che non tutto il personale verrà coinvolto in questo
transito verso la società controllata regionale - del personale
cosiddetto "precario" - ma il termine non è corretto, perché
dobbiamo fare riferimento alla ciclicità, alla stagionalità dei
contratti che sono oggetto di questi rapporti di lavoro -,
personale che opera secondo la proposta della Giunta a supporto
della Regione per le attività istituzionali della stessa. Si è
quindi ipotizzata la costituzione di una società per azioni a
totale capitale pubblico regionale, non comprensiva di altri enti
pubblici, né aperta ad altri soggetti, per l'erogazione di servizi
strumentali all'esercizio dei compiti istituzionali
dell'Amministrazione regionale, al fine di assicurare - così è
dichiarato - economicità e razionalizzazione della relativa
gestione.
Devo dire - in questo, oltre che operare nello stretto ambito
della relazione, mi permetto, Presidente Lanièce, di effettuare già
un lavoro di comparazione, perché questo credo sia lo spirito con
il quale ci muoviamo - che balza agli occhi immediatamente, e non
solo agli esperti, la natura sostanzialmente elusiva della
proposta: non potendo assumere almeno la metà delle persone
reclutate nel 2009, la Regione costituisce una propria società
in house
che opera una sorta di fittizia intermediazione
nell'assunzione del personale. Poco fa ci ponevamo con l'Assessore
Laurent Viérin un problema terminologico, visto che siamo in
momenti nei quali si cerca di operare una valorizzazione del
patois
, come tradurremmo
in house providing
in
patois
:
"feèn i mitcho
,
feèn no-z-atre, feèn tsi
no"
(traduzione letterale dal patois: "facciamo in casa,
facciamo noi, facciamo da noi")...insomma,
in house
providing
vuol dire: me la sfango da solo ecco, cioè uso questo
strumento per risolvere il problema. L'operazione devo dire non è
neanche troppo mascherata, perché sono indicate nella legge stessa
i precisi ambiti lavorativi effettivamente colpiti per la nostra
Regione dalla "manovra Tremonti" del 2010.
Le difficoltà che sono state trovate sul nostro cammino per
effetto di queste norme dovrebbero, invece, a giudizio dei
Consiglieri in particolare del gruppo ALPE che sono proponenti
della proposta di legge n. 127, diventare un'opportunità per
cambiare in meglio la situazione in cui attualmente ci troviamo.
Per questa ragione, di fronte all'ostacolo posto dalle norme
citate, i proponenti hanno ritenuto necessario cogliere
l'opportunità per un profondo e radicale ripensamento del modo di
operare della Regione nel settore forestale. Benché infatti i
proponenti condividano, nel complesso, le censure che sono state
mosse dalla Regione in sede di impugnativa alla "legge Tremonti"
come limite alle competenze regionali - abbiamo manifestato
condivisione, diversamente da altri gruppi consiliari che non hanno
apprezzato l'impugnativa regionale, il nostro l'ha invece condivisa
in termini di principio - ritengono che sia di dubbia legittimità
il ricorso ad un
escamotage
come quello individuato qui
dalla proposta della Giunta. Per questa ragione, ci si è sforzati,
dopo aver consultato esperti e tecnici del settore e aver
confrontato la situazione valdostana con quella di altre regioni,
di individuare una soluzione idonea ed alternativa che consentisse
di raggiungere allo stesso tempo una pluralità di scopi.
La proposta di legge n. 127 in primo luogo mira al mantenimento
di un alto livello di occupazione in un settore delicato anche
sotto il profilo della sicurezza collettiva delle nostre comunità,
come quello ambientale, in modo particolare nel settore forestale.
Una necessità sociale, oltretutto - questa di mantenere alto il
livello di occupazione -, particolarmente sentita in un momento
difficile come quello attuale per molte famiglie valdostane. In
secondo luogo la proposta ha come obiettivo la creazione di
condizioni di maggior libertà e flessibilità organizzativa e di
miglior radicamento territoriale per i lavoratori - oggi sottoposti
spesso anche a complicate ed onerose trasferte - che in alcuni
casi, ormai da decenni, operano per la salvaguardia e la sicurezza
dell'ambiente montano.
Infine l'iniziativa tende alla promozione di opportunità di
ulteriore sviluppo, anche fuori dalla diretta operatività della
Regione, per alimentare quello che crediamo debba essere un
circuito virtuoso di crescita economica nelle nostre Valli. In
sostanza, promuovere uno spirito imprenditoriale che vada oltre
l'espletamento delle singole commesse regionali, a favore delle
cooperative di territorio montano, di cui auspichiamo la
costituzione. Uno spirito imprenditoriale che avrebbe dovuto
trovare forse anche orecchie molto attente e devo dire, in termini
di cortesia, abbiamo avuto qualche segnale, peraltro non
sostanzialmente impegnato e tradotto in un sostegno (mi rivolgo in
particolare ai colleghi del PdL che hanno fatto in tempi non
lontani del contrasto alla proliferazione delle società controllate
regionali una vera e propria crociata). Qui aggiungeremmo al
bouquet
un fiore piuttosto importante, forse il più
importante fra tutti in termini numerici. Nel fare questo, abbiamo
ritenuto in primo luogo necessario separare - diversamente da
quanto fatto dalla Giunta - la problematica che è numericamente
dominante del settore forestale rispetto a quelle dei servizi
culturali e socio-sanitari. Riteniamo che debba essere
salvaguardata la specificità di questi settori, la diversità di
risposte che devono dare rispetto a quelle che sono chieste agli
operai e alle maestranze che agiscono nel settore forestale.
Infatti, se si consegue un'autonoma soluzione per il settore
forestale nella linea di quanto da noi preconizzato, questo
permetterebbe di non alterare le condizioni di reclutamento odierne
del personale a tempo determinato nei servizi culturali - parliamo
degli assistenti alle mostre, naturalmente - e nei servizi
socio-sanitari. Questo consentirebbe di vedere rispettato il limite
del 50 percento posto dalla legge n. 122 di quest'anno.
II numero di operai contrattisti a tempo determinato di cui
stiamo parlando raggiunge da solo le 750 unità, a cui si aggiungono
54 impiegati in analoghe condizioni di rapporto non stabilizzato, e
questo costituisce un insieme omogeneo, a nostro avviso, e
sufficiente che non bisogna mescolare ad altre categorie
professionali, ma deve essere semplicemente organizzato secondo
diverse modalità, facendo leva su un serio spirito
cooperativistico, sostenuto e necessariamente garantito nei suoi
sviluppi iniziali (di questo si è parlato durante le sedute di
commissione, per non dare per scontato che possano nascere senza il
sostegno adeguato e l'accompagnamento dell'ente pubblico queste
cooperative). La Regione potrà offrire loro un sostegno, mantenendo
inalterato l'attuale volume di spesa nel settore.
Le attività propriamente forestali nei boschi comunali e di
consorteria, gli interventi su canali,
rûs
, paravalanghe, la
sentieristica, la manutenzione delle aree verdi, il settore della
flora, la cura dei giardini alpini e dei giardini pubblici, oltre
che di aree antistanti chiese e castelli, la manutenzione delle
stesse caserme forestali e dei mezzi che esse utilizzano
costituiscono altrettanti bacini di lavoro in questo momento
affidati - a quanto abbiamo verificato nel nostro lavoro
preparatorio - a squadre che variano fra gli 8 e i 10 operai,
quantitativo idoneo a costituire una base di avvio della struttura
cooperativistica. Abbiamo d'altra parte un numero molto elevato di
commesse distinte, già definite per tipologia e località, circa 150
all'anno, che possono essere adeguatamente ripartite come lavoro
per queste nascenti cooperative di territorio montano.
L'opera delle squadre organizzate in cooperativa, se
accompagnata da un'azione coordinata centrale per il disbrigo delle
pratiche edilizie, la direzione dei lavori, le importantissime
procedure di sicurezza e la contabilità, può trasformarsi in una
vera e propria attività d'impresa, seppure contraddistinta da
connotati speciali e garantiti, quali quelli che la legislazione
nazionale ha voluto promuovere e valorizzare nella propria speciale
normativa sulla montagna. Abbiamo registrato una certa sorpresa di
alcuni nel conoscere la natura di queste previsioni, per qualche
collega che già in passato si è occupato da vicino di problematiche
montane questo non rappresentava una novità, ma l'articolo relativo
agli incentivi alla pluriattività, articolo 17 della legge n.
97/1994, è una chiave utilissima. Questo articolo prevede che
"Le cooperative di produzione agricola e di lavoro
agricolo-forestale che abbiano sede ed esercitino prevalentemente
le loro attività nei comuni montani e che, conformemente alle
disposizioni del proprio statuto, esercitino attività di
sistemazione e manutenzione agraria, forestale e, in genere, del
territorio e degli ambienti rurali, possono ricevere in affidamento
dagli enti locali e dagli enti di diritto pubblico, in deroga alle
vigenti disposizioni di legge - cioè senza passare tramite
procedure di gara, procedure di appalto ad evidenza pubblica - e
anche tramite apposite convenzioni, l'esecuzione di lavori e di
servizi attinenti alla difesa ed alla valorizzazione dell'ambiente
e del paesaggio, quali la forestazione, il riassetto idrogeologico
e la sistemazione idraulica, a condizione che l'importo dei lavori
o servizi non sia superiore a lire 300.000.000 per anno"
(cifra
ovviamente da rapportarsi alla moneta corrente).
Crediamo che questa sia una lega importante, della quale non si
è finora fatto uso, ma ci pare necessario, intorno a questa
possibilità, ragionare partendo da chi siamo noi, da qual è la
natura di questa comunità, intanto l'attitudine alla pluriattività
che è propria della gente di montagna, ma anche lo spirito
cooperativo che in questa regione, dalle consorterie alle latterie
turnarie, dalle
écoles de hameau
alla gestione dei
rûs
, è sempre stato vivissimo. Solo negli ultimi decenni si
è fortemente sviluppata una mentalità di segno diverso (quasi
opposto), più propensa a ricercare soluzioni di lavoro dipendente
dall'ente pubblico che, infatti, si è ormai allargato oltre i
limiti di un ragionevole equilibrio con le attività private e
cooperative.
Occorre oggi rivalutare lo spirito originario della nostra
comunità, quello che spesso ricordiamo nelle pubblicazioni degli
"Chanoux", dei "Trèves",
l'idée de coopération
è un
caposaldo del pensiero autonomista e federalista, e dargli oggi
degli strumenti nuovi che creino condizioni di vita e di lavoro
dignitose e durevoli. Per questa ragione la proposta di promuovere
la nascita di apposite cooperative di territorio montano poggia su
un fondamento culturale e di civiltà che i proponenti si prefiggono
di rivalutare fortemente. Ciò può essere fatto, stando a quanto
abbiamo verificato in queste settimane nell'esame della legge,
senza traumi e in sicurezza, garantendo ai lavoratori, come
effettivamente indicato nella proposta e come meglio specificato
negli emendamenti presentati in commissione, che spero siano stati
recepiti - non li ho trovati nella cartellina, ma presumo che siano
stati accolti alla discussione - condizioni contrattuali adeguate e
in ogni caso non deteriori rispetto a quelle di cui hanno goduto
alle dipendenze della Regione Valle d'Aosta, tenendo conto anche
della contrattazione integrativa di settore: punto, questo, sul
quale si è più volte tornati in presenza in particolare delle
organizzazioni sindacali.
Il coordinamento tecnico e gestionale delle cooperative di
territorio montano per mezzo di un apposito consorzio permetterebbe
di ottimizzare gli sforzi e di salvaguardare il patrimonio di
competenze ed esperienze maturato in questi anni al servizio della
Regione. Per questo, facendo proprio il suggerimento avanzato dalle
organizzazioni sindacali, i proponenti hanno previsto un apposito
meccanismo di concertazione nelle procedure di trasferimento a
domanda del personale oggi dipendente dalla Regione. In tal modo si
potrebbe salvaguardare il nucleo principale delle maestranze già
impiegate nella progettazione, nella direzione tecnica e nella
gestione dei cantieri forestali regionali. Di grande utilità sono
state, nel corso dell'esame della proposta, le notazioni ed
informazioni fornite dal Coordinatore del Dipartimento risorse
naturali e Corpo forestale, credo che sia stato unanimemente
apprezzato dai colleghi nella commissione. Soprattutto da parte dei
proponenti l'iniziativa di ALPE viene l'apprezzamento per essere
stato precisato che non vi sono preclusioni rispetto alle due
diverse scelte di sistema che oggi l'organo politico può
liberamente fare.
È stata invece successivamente posta in discussione una critica
relativa ai tempi di attuazione ed a possibili complicazioni nelle
modalità organizzative del settore. Si è naturalmente riflettuto su
questi aspetti e i proponenti ritengono che tali problemi siano
ampiamente superabili, vista la rapidità accertata con cui si
possono costituire queste cooperative, mentre sotto il profilo
organizzativo sono di gran lunga superiori i benefici di maggiore
responsabilizzazione e di localizzazione delle squadre forestali
rispetto alla proposta centralizzata, farraginosa - e ritengo anche
onerosa -, vista la costituzione di un Consiglio di
amministrazione; abbiamo gli omologhi con i relativi costi di una
S.p.A. regionale rispetto alla quale non nascondiamo, tanto come
relatore che come proponenti della proposta di legge n. 127, delle
forti riserve e vive preoccupazioni che sono state espresse in
commissione e che hanno trovato consonanza con l'opinione di altri
colleghi.
È già successo, in tempi recenti - mi riferisco in particolare
alle norme regionali di adeguamento/contrasto alla cosiddetta
"legge Brunetta" -, che l'eccesso di sicurezza, per non dire una
certa qual presunzione di infallibilità del Presidente della
Regione abbia fatto naufragare sotto i colpi della Corte
costituzionale la proposta, proposte palesemente velleitarie su cui
già all'epoca non poche voci di critica si erano alzate. È
certamente pericoloso che, una volta di più, per non aver voluto
ascoltare le giuste preoccupazioni presenti in quest'aula e
espresse anche dalle organizzazioni di rappresentanza dei
lavoratori, si mettano a repentaglio opportunità di lavoro e mezzi
di necessaria sussistenza per una moltitudine di dipendenti.
D'altra parte l'instabilità e la turbolenza governativa di questi
giorni evidenziano - solo apparentemente messa tra parentesi dal
voto di ieri - l'impossibilità di avere certezze rispetto
all'ipotesi che il Consiglio dei Ministri non impugni, nelle
prossime settimane una legge che, se adottata allo stesso modo da
tutte le altre Regioni, vanificherebbe in tutta evidenza lo sforzo
di razionalizzazione e contenimento della spesa pubblica,
trattandosi oltretutto di disposizioni espressamente qualificate
come "principi generali ai fini del coordinamento della finanza
pubblica, ai quali si adeguano le Regioni e le Province
autonome".
Colleghi, sapete bene - ed è anche precisato nel parere
finanziario allegato a questo progetto di legge - che le due
proposte hanno carattere alternativo, anche perché attingono agli
stessi fondi, quindi una sola delle due potrà trasformarsi in
legge. Noi vogliamo nondimeno spezzare una lancia a favore di
questa proposta. Per i motivi che abbiamo riassunto, riteniamo un
errore e un'occasione perduta il non aver voluto accogliere la
nostra proposta che potrebbe assicurare, soprattutto nel medio e
lungo periodo, condizioni di robusta diffusione e miglior
organizzazione del lavoro nel settore ambientale nella nostra
regione.
Si è compreso bene da tutti, in sede di esame in commissione
delle due proposte, il sottointeso politico di una Giunta e di un
Presidente che non intendono restituire autonomia a questo settore,
vederlo crescere in responsabilità ed indipendenza, slegarlo da
quelle che chiameremmo "logiche di tutela paternalistica". Eppure
questa è oggi la via da seguire. La via di una maggior dignità e di
una piena assunzione di responsabilità dell'intero settore, che
potrà così puntare alla stabilizzazione del proprio impiego
attraverso quei complementi di attività...e li abbiamo individuati
anche nella discussione di commissione, dal trasporto scolastico
alle manutenzioni per i comuni, a piccole attività a favore di
privati, proprietari di appezzamenti boschivi ed altro...vederlo
crescere slegato da logiche centralizzatrici regionali. Una via del
tutto auspicabile a nostro avviso, perché, colleghi, le scorciatoie
sono a volte utili e talvolta persino necessarie.
Quella che propone però oggi la Giunta è una strada pericolosa,
che può dare l'impressione di risolvere a breve un problema, ma che
ne apre inevitabilmente di nuovi e di più grandi. C'è invece
davanti a voi un'altra opportunità, su cui vi chiediamo di
riflettere seriamente pensando al bene della nostra gente e al
futuro della nostra economia montana. È un'opportunità che potrà
garantire in futuro l'effettiva stabilizzazione dei rapporti
lavorativi, la certezza di un'organizzazione aderente al territorio
e consentire la crescita di un sano spirito imprenditoriale
cooperativo nella nostra regione. Grazie Presidente.
Presidente
- Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie Presidente.
Ci troviamo a discutere di due provvedimenti, il "126" e la
"127" che, come dice giustamente il collega Louvin, sono due
soluzioni al medesimo problema e attingono dagli stessi fondi.
Quindi il collega Louvin sollecita il Consiglio a prendere una
decisione...quella più coerente con la storia e la cultura della
Valle d'Aosta, dei consorzi, della solidarietà, della cooperazione
valdostana o quella della società
in house
? Presidente
Louvin, l'una o l'altra, se elusione è, elusione è! Perché ho
sentito una lunga filippica sulla questione che la legge n. 122 per
il contenimento della spesa dà delle indicazioni molto precise,
dopodiché, però, mi pare che si sia contraddetto per la seconda
parte del suo intervento facendo presente a quest'aula che la
soluzione era la "127", cioè la promozione di cooperative di
territorio montano.
Comunque la si voglia guardare, questa è la soluzione ad un
problema importante e credo sia giusto che il Popolo della Libertà
oggi dica con chiarezza quali sono le argomentazioni che hanno
spinto il nostro gruppo, dopo un'attenta riflessione, con molti
dubbi anche che abbiamo condiviso nelle commissioni, ad accettare
la proposta del "126" e non della "127". Devo dire che non si
differenziavano molto, in termini di soluzione al problema. Noi
siamo partiti dal problema e il problema è che c'è un'indicazione
di contenimento della spesa che vale per tutto il paese, per le
pubbliche amministrazioni, che dà un indirizzo di principio molto
chiaro di contenimento della spesa pubblica; l'articolo 6 della
"122" cita in maniera specifica quali sono le azioni di risparmio
che ogni amministrazione a tutti i livelli deve mettere in atto per
mettere in condizione questo paese di rimanere in piedi. Dice anche
altre cose, che avevamo fatto presente all'Ufficio legale della
Giunta quando ci fu l'impugnativa della "122"; noi dicemmo:
guardate che il comma 20 dice che per le Regioni e Province
autonome queste indicazioni di tipo finanziario devono essere
rispettate in via di principio, lasciando alle autonomie le
opportunità di definire le proprie spese. Noi l'abbiamo giudicato
un eccesso di preoccupazione, per un eccesso di preoccupazione devo
dire che i dirigenti legali della Giunta hanno ritenuto invece di
mettere al riparo dalle responsabilità della Corte dei Conti delle
successive eventuali implicazioni di responsabilità diretta chi
amministra, ed è in un certo senso comprensibile. Noi abbiamo
ribadito che con il comma 20 dell'articolo 6 della "122" le Regioni
autonome erano nelle condizioni di potersi attenere a quelle
disposizioni in via di principio, ma non in via diretta. Comunque
si è voluto fare l'impugnativa, ne abbiamo preso atto, non abbiamo
fatto polemiche più di tanto, ma è evidente che nel momento in cui
si è impegnata l'Amministrazione regionale ad una impugnativa con
lo Stato, si sono dovute mettere in applicazione immediata, a
decorrere dal 1° gennaio 2011, le norme della legge n. 122, la
quale dice, al comma 28 dell'articolo 9, cose molto precise. Dice
cioè che dal 1° gennaio tutte le amministrazioni devono ridurre i
rapporti di lavoro precario ed a tempo determinato del 50 percento
rispetto alla spesa del 2009.
Ora, non ci sfuggirà che la volontà dello Stato è di dare un
freno a dei comportamenti in alcune amministrazioni dello Stato che
sono fuori da ogni logica di buon senso amministrativo. Certo che
una legge nazionale che cade in tutte le Regioni, cade anche in una
Regione che ha certamente la problematica della quantità di precari
che lavorano per la pubblica amministrazione. Su questo il nostro
gruppo - lo ricordava il collega Louvin - ha fatto delle battaglie
molto importanti in questi anni dicendo delle cose, non perché
eravamo dei "Maghi Merlino", ma perché c'era il buon senso della
visione della vita, cioè che prima o poi la festa sarebbe finita,
che lo Stato non sarebbe più stato in grado di garantire certi
presupposti finanziari e che tutte le Regioni avrebbero dovuto
contribuire al debito pubblico. Ricordo sempre che ancora non
stiamo parlando né del debito dell'INPS, né del debito dello Stato,
ma stiamo parlando di ridurre i trasferimenti dallo Stato alle
Regioni per spese o investimenti discrezionali, ma prima o poi - fa
bene Salzone a ricordarcelo ogni tanto - dovremo andare a ragionare
se uno Stato federale è, federale è. Chiudo subito questa
parentesi, non la voglio amplificare più di tanto, non è
politicamente intelligente farlo, ma quello che dico è che in una
piccola regione come la nostra questa norma finalmente dà un
segnale molto preciso per quanto riguarda la prospettiva del
rapporto fra l'amministrazione pubblica in tutte le sue
sfaccettature e il mercato del lavoro.
È stata storica anche la posizione dell'Union Valdôtaine nel suo
congresso di sabato, acquisita in un documento di grande valenza
politica, di grande visione di prospettiva che non è quella del
passato, di grande consapevolezza che il passato è passato e non
tornerà. A qualcuno quelle possono essere sembrate parole al vento,
per noi sono documenti ufficiali di un partito che si riunisce
democraticamente in assemblea, compila dei documenti, vota degli
ordini del giorno che diventano gli indirizzi politici di quel
partito. Per noi quella è stata una risposta politica molto
importante, Presidente Rollandin e Capogruppo dell'Union Valdôtaine
Empereur, conseguente anche al dibattito che c'era stato in
quest'aula, il dire in maniera chiara che la prospettiva per i
giovani valdostani non può più essere il pubblico impiego, ma ci
deve essere la piena consapevolezza che ci deve essere un'azione
politica forte dell'Amministrazione regionale...è stato per noi
illuminante!
Questa prospettiva però non risolve il problema del 1° gennaio e
di 1.150 famiglie che, a partire da quella data, si troverebbero in
un'assenza totale di prospettiva lavorativa. Quindi abbiamo da un
lato la necessità di dover prendere delle decisioni, per ridurre
l'impatto della spesa pubblica, per dare importanti segnali al
mercato del lavoro, abbiamo il compito di acquisire coscienza e di
tradurre questa coscienza in atti concreti per l'incentivazione
della nascita di nuove imprese, il rilancio del turismo, il
sostegno all'industria primaria; abbiamo condiviso anche con il
collega Donzel, stamani, un compromesso storico: la necessità che
la Regione si faccia promotrice per lo sviluppo delle imprese in
questa regione, perché il mercato del lavoro non può essere ad
esclusivo appannaggio dell'amministrazione pubblica, e questa è la
prospettiva. Ma questa prospettiva è esattamente fra 16 giorni,
cioè fra 16 giorni ci saranno 1.150 persone che sono state assunte
in maniera esuberante nel passato, in un rapporto con
l'amministrazione pubblica, a cui non si può dire: "il 50 percento
di voi avrà un lavoro, l'altro 50 percento vedremo di mettere in
piedi delle iniziative, perché da qui a due-tre anni il lavoro lo
troverete"...perché di questo stiamo parlando!
È con questo senso di responsabilità che il Popolo della Libertà
ha dovuto prendere atto di una realtà e che, se è vero - come è
vero - che abbiamo la necessità assoluta di liberare il sistema e
di ridurre le derive e le clientele nell'assunzione pubblica, sia
sotto l'aspetto economico-finanziario, ma ancora di più sotto
l'aspetto culturale, per mandare un messaggio preciso al mercato
del lavoro e non fare concorrenza sleale ai privati, è vero anche
che abbiamo la responsabilità di non far morire il mercato interno,
perché 600 famiglie senza stipendio sarebbero 600 famiglie senza
regali di Natale, 600 famiglie senza un gennaio, 600 famiglie senza
un febbraio, un marzo, un aprile, un maggio ed un giugno, e
sarebbero 600 famiglie in meno che potrebbero concorrere
all'operazione del mercato interno dei consumi. In assenza di una
soluzione non ce la siamo sentita di dire: "lo avevamo detto,
avevamo ragione, adesso è un problema vostro, buttate le persone in
mezzo alla strada, così verranno inferocite sotto il palazzo e noi
potremo dire che avevamo ragione", perché questo è un discorso che
fanno i demagoghi, gli irresponsabili e tutti quelli che pensano di
cavalcare la protesta, come quella di ieri a Roma, e invece che
prendere i voti prendono gli schiaffi. Non ce la siamo sentita di
comunicare a 600 famiglie che dal 1° gennaio non avevano una
prospettiva di futuro.
Non siamo neanche entusiasti di questa soluzione, non siamo
entusiasti che ad una problematica che nascerà il 1° gennaio la
risposta sia un'altra azienda pubblica - come quelle che abbiamo
sempre chiamato "carrozzoni" - che dovrà far suo il problema non
solo del 50 percento dei precari che non troveranno lavoro, ma
anche di tutti i precari che non troveranno lavoro, con una
variabile che abbiamo dovuto acquisire nelle commissioni. Qui devo
ringraziare alcuni colleghi che in alcuni comparti, ringrazio Prola
per certe informazioni che ci ha trasferito, il collega Caveri, con
il quale abbiamo conosciuto bene alcuni settori della pubblica
amministrazione che sono dei settori di tipo stagionale, che non
implicano un'assunzione di precariato a tempo indeterminato, che
implicano delle assunzioni a tempo determinato, ma per lavori che
si svolgono d'estate o d'inverno - mi riferisco alle mostre che
sono stagionali perché legate alle manifestazioni e ai forestali,
che sono il settore più importante - per i quali immaginare di
avere un comparto della forestale assunto a tempo indeterminato
sarebbe una spesa, per l'apparato pubblico, insostenibile. Quindi è
evidente che ci sono alcune attività che questi lavoratori fanno,
che sono prettamente di tipo stagionale, certamente non sono nella
mente di Brunetta, non sono quelli da perseguire come "il
precariato cattivo". Il precariato cattivo sappiamo è quello che
serve purtroppo per compensare l'assenteismo, che è venuto meno
grazie all'azione incisiva del nostro governo romano che ha ridotto
del 35 percento l'assenteismo nel pubblico impiego, là dove c'è,
per ogni posto in pianta organica, la necessità di tenere tre
persone in ballo perché una va in maternità, l'altra chiede il
part-time, l'altro ancora chiede il permesso di studiare a 50 anni
perché si deve laureare! Questo è il precariato cattivo, che è un
abuso dei diritti e non una utilizzazione corretta dei diritti.
Abbiamo dovuto responsabilmente acquisire che c'è la necessità
di mantenere a disposizione dell'ente pubblico una maestranza e
delle alte professionalità, perché
bûcherons
non si diventa
in un giorno e abbiamo imparato negli incontri che abbiamo avuto
con gli specialisti di quei settori che ci sono delle competenze
per lavori che sono stagionali, ma che si sviluppano nell'arco di
decenni di esperienza. Abbiamo dovuto prendere atto che, se questo
servizio dovesse venir meno, creeremmo un danno terribile alla
Valle d'Aosta; basta ricordare cosa potremmo fare se la metà di
quelli della forestale non potessero essere assunti in termini di
qualità di manutenzione dei sentieri turistici, di cui tutti
beneficiamo per il turismo, o per tutte quelle attività di
mantenimento del nostro territorio, anche se poi possiamo
disquisire se 750 forestali stagionali sono tanti o sono pochi...
forse sono troppi, ma credo che di meno di 500 non si potrebbe fare
a meno. Abbiamo potuto acquisire, dall'analisi della pianta
organica, delle esigenze, delle attività che devono essere svolte
in maniera stagionale, che di un parco di professionisti e di
operai qualificati stagionali questa Regione avrà sempre bisogno.
Si poteva anche percorrere, collega Louvin, la strada delle
cooperativa, ma prima di tutto non avremmo aggirato l'elusione,
perché sempre si trattava di creare un sistema per far rientrare
una parte di quelle famiglie che non avrebbero trovato lavoro dal
1° gennaio 2011.
Perché abbiamo ritenuto che fosse meglio aderire al "126" e non
alla "127"? Perché la "127" aveva una serie di problemi alla
radice...uno lo hanno sollevato alcuni colleghi. Oggi facciamo già
fatica a spiegare ad una persona che lavora in maniera precaria da
10-12 anni per la Regione e che ogni anno aspetta di essere
richiamata perché magari fa le stagioni estive e le stagioni
invernali, che deve continuare ad essere precaria, perché è in
attesa di una stabilizzazione e nella speranza di diventare in
prospettiva stabilizzata. Credo che avremmo problemi più grossi a
spiegare che loro non saranno più precari dell'Amministrazione
regionale, ma saranno precari di una cooperativa...perché? Ma
perché parlando con le persone abbiamo preso atto che la stragrande
maggioranza non sarebbero disponibili, forse se costrette lo
farebbero, ma non se la sentono di andare da un notaio a fare una
cooperativa, firmare con responsabilità civile e penale
l'assunzione di responsabilità dell'andamento di una cooperativa
che avrebbe un unico cliente, che è sempre l'Amministrazione
regionale. Non avremmo risolto la sostanza, avremmo solo modificato
una forma che è più costosa per queste persone...allora meglio
essere più leali e sinceri: queste persone in maniera precaria
possono lavorare per l'Amministrazione regionale, ma devono entrare
in un contenitore che lavorerà per l'Amministrazione regionale.
Semmai sarà, qui la legge lo prevede, molto importante regolare le
graduatorie per le assunzioni e per il riconoscimento delle
esperienze professionali, delle competenze e delle anzianità che
queste persone hanno maturato.
Oggi, con senso di responsabilità, non abbiamo individuato
un'altra soluzione, perché se avessimo un'altra soluzione per il 1°
gennaio 2011 per queste 600 famiglie...ma oggettivamente non siamo
stati capaci di trovare una soluzione alternativa dal 1° gennaio
2011 che non fossero o le cooperative che avete proposto voi o
l'azienda
in house
che ha proposto la maggioranza e a cui
abbiamo aderito. Non c'è un'alternativa, perché bisogna essere
corretti e leali...se uno ha una terza via dovrebbe presentare un
disegno di legge, che sarebbe il n. 128, cioè: il primo è la
in
house
, il secondo la cooperativa, il terzo una forma diversa
per stabilizzare le 1.150 persone precarie a cui dare una
risposta.
Con questo strumento andiamo a creare un collocamento privato,
clientelare...qui bisogna essere onesti e dire che non ci sarà mai
legge che potrà impedire la
mala gestio
di uno strumento,
non è di per sé la società
in house
il male, ma è come sarà
gestita e come verranno create le graduatorie di professionalità, a
disposizione dell'apparato pubblico, per poter essere scelti per
fare i lavori che sono stati fatti negli ultimi 10 anni. Quindi non
è che lo strumento diventa male, diventerà male se qualcuno lo farà
di questo contenitore non comprendendo che i tempi sono cambiati,
ma vedremo i conti da qui a due anni velocemente, quanto costerà
questo strumento, quante persone ci saranno dentro, quante verranno
stabilizzate, perché quando uno dice che le persone devono essere
stabilizzate, lo dicevano i sindacati, che hanno espresso parere
favorevole al "126" presentando degli emendamenti, poiché non c'era
alternativa, e quindi loro esprimevano preoccupazione esattamente
come tutti noi...
(interruzione del Consigliere Donzel, fuori
microfono)
...se questo non vi risulta, andiamo a prendere gli archivi o
chiedete ai sindacati di fare una nota scritta in cui dicono che
sono contrari; a noi hanno espresso soddisfazione e condivisione
dello strumento...giusto per non dire che siamo dei pazzi!
Detto questo, crediamo che questo potrebbe diventare l'ennesimo
"carrozzone" mal gestito; sta nell'onestà e nella competenza di
questa classe politica utilizzare questo strumento per risolvere
un'emergenza, per dare una risposta alle famiglie precarie che si
stanno chiedendo che lavoro faranno nei prossimi mesi, se il
prossimo anno in stagione estiva verranno richiamate nella
forestale o alle mostre...
Siamo stati anche noi sollecitati da persone che ci hanno
chiesto cosa pensavamo di questo strumento. Noi ripetiamo che lo
strumento, di per sé, né ci entusiasma, né lo condanniamo, ma
riteniamo importante che si sia preso atto di una situazione, che
si sia trovata una soluzione, probabilmente migliorabile - come
diceva il collega Caveri in commissione, forse questa non è la
madre di tutte le soluzioni -, ma in questo momento altre soluzioni
non ce ne sono, a parte la demagogia. Se da qui a qualche mese
dovessimo condividere una soluzione migliore che nasce perché
qualcuno di noi ha un'intuizione o un'esperienza che possiamo
importare da altri posti che possa in maniera più corretta
risolvere il problema che fra 16 giorni ci sarà, ed evitare che
questo diventi uno strumento di
mala gestio
, siamo
disponibilissimi a rivedere la nostra posizione. Ma in assenza di
una soluzione alternativa, a 16 giorni dal momento in cui questa
legge entrerà in vigore, noi, per senso di responsabilità, abbiamo
condiviso la soluzione in commissione e ribadiamo, anche qui, il
nostro condiviso parere su questo disegno di legge che in questo
momento, al di là del piacere o non piacere, ci sembra essere
l'unica soluzione possibile per queste famiglie che aspettano una
risposta.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Siamo chiamati oggi ad esaminare un disegno di legge ed una
proposta di legge, che nascono quale conseguenza dall'applicazione
della legge nazionale n. 122 recante misure urgenti in materia di
stabilizzazione finanziaria e di competitività economica, legge che
avrà la sua totale applicazione a partire da gennaio 2011.
Fra i diversi articoli del testo vi è l'obbligo di contenere le
spese sul personale, riducendo del 50 percento gli assunti rispetto
al 2009; situazione, questa, che avrà degli effetti pesanti per la
nostra Regione sotto due aspetti: il primo, dal punto di vista
occupazione, dove - come illustrato in commissione - nel settore
degli operai forestali abbiamo 860 precari fra operai e impiegati,
abbiamo degli operai nei lavori pubblici che raggiungono la quota
di 100, 300 sono gli assistenti alle manifestazioni, custodi musei,
operatori di sostegno, ADEST; il secondo, si correrebbe il rischio
di non poter attivare una serie di servizi quali quelli a tutela
delle persone e del territorio che hanno dato finora qualità e
sicurezza ai valdostani. Bene ha fatto la Giunta ad attivarsi, fin
dall'approvazione della legge statale, per giungere ad una proposta
che riuscisse con grande senso di responsabilità a dare la giusta e
tempestiva risposta. E bene ha fatto ALPE a proporre un'iniziativa
legislativa per rispondere alla stessa necessità.
Ci troviamo però di fronte a due proposte diverse e vado ad
entrare nel merito delle due proposte. La "126" che istituisce una
società a totale partecipazione pubblica regionale e che ha come
finalità l'erogazione di servizi strumentali all'esercizio dei
compiti istituzionali della Regione, garantisce modalità gestionali
di attività anche complesse con una chiara struttura di
governance
. La "127", seppure caratterizzata da elementi di
interesse, è legata esclusivamente alla nascita di cooperative
territoriali spinte da iniziativa privata che, nel caso fosse in
questo momento questa spinta...uso il termine "debole", si
rischierebbe di lasciare un numero elevatissimo di lavoratori privi
di possibilità occupazionali e priverebbe i cittadini valdostani
dei numerosi servizi che ho citato prima.
Ho voluto fare una piccola verifica che mi è stata confermata,
perché avevo la netta impressione che nella legge n. 127 gli
articoli 6 e 7, così come sono formulati e riguardanti i
finanziamenti e le concessioni di beni regionali mettessero in atto
condizioni di un aiuto rispetto agli operatori del settore creando
una distorsione del mercato. Quindi questa è una proposta, come
dichiarato unitariamente dai sindacati, di difficile e non
immediata applicazione. Certamente se questa sensibilità
all'iniziativa privata e all'autoimprenditorialità si fosse
concretizzata anni addietro da parte di chi gestiva allora il
potere, forse oggi non ci si troverebbe di fronte ad un sistema
basato sul pubblico, sistema così aspramente criticato oggi. Bene
ha detto il Presidente del consorzio delle cooperative nella sua
audizione: non si può obbligare - diceva - o spingere
all'imprenditorialità per legge, non si può cucire un abito da
imprenditore nell'arco di alcuni giorni ad un dipendente.
Cari colleghi, sarà nostro dovere, come ho sostenuto nel mio
intervento durante l'approvazione del bilancio per il triennio
2011-2014 rivedere e adeguare la nostra organizzazione alle nuove
normative che vedranno la luce per l'attuazione del federalismo
fiscale e per contrastare la pesante crisi economico-finanziaria.
Sollecitavo la necessità che entro qualche anno sarà opportuno
adeguare la politica regionale di intervento alla produzione di
ricchezza, in modo da rendere meno pesante l'onnipresenza della
Regione nel sostegno delle attività economiche.
Dobbiamo, con un'azione che deve essere però progressiva, mirare
affinché la Regione torni a svolgere una politica di riequilibrio
dei settori dell'economia locale, evitando di essere il baricentro
di tutte le esigenze. Stella Alpina si rende conto di queste
esigenze, che dovremo prima o poi affrontare; con i tempi che
corrono, con le limitazioni finanziarie pubbliche dovremo pensare a
manovre diversificate per ridare la palla in mano al privato,
quando questo sarà in grado di gestire un business produttivo di
utili, svincolato dalle politiche di sostegno della Regione. È
utopia? Non credo, perché l'Europa corre in questa direzione e
forse sarà meglio anticipare certe decisioni per evitare che ci
siano imposte.
Ma oggi dobbiamo una risposta a chi ha meno fortuna di noi, come
è stato detto da altri, dobbiamo dare una risposta immediata e la
legge n. 126 è, per quanto ci riguarda, la proposta che offre
maggiori certezze e garantisce un coordinamento strategico ed
operativo, utile per il perseguimento degli obiettivi di
razionalizzazione ed economicità. In tal senso vorrei ricordare
l'audizione del Coordinatore dr. Cugnod, che ha ampiamente
illustrato la gestione attuale dei cantieri con le sue numerose
sfaccettature. Dicevo: economicità...la proposta di legge n. 127
non sembra, a mio giudizio, garantire il requisito di economicità,
poiché siamo in presenza di un sistema privato solo di facciata,
perché tutto è a carico della Regione o del pubblico: dai
contributi per le operazioni di investimento, fino alla concessione
di immobili, attrezzature e automezzi.
Mi viene da porre un piccolo punto interrogativo, forse solo la
benzina per la motosega sarà il rischio d'impresa della costituenda
cooperativa. Si è sollevata la possibile impugnativa per elusione
della manovra finanziaria statale nella parte relativa al
contenimento della spesa pubblica, in particolare in materia di
personale; ma se questa obiezione è evocabile per il disegno di
legge n. 126, certamente la stessa cosa vale, se non in maniera più
marcata, così come formulata da esperti, per la proposta n. 127 che
- come ho appena detto - sembra lasciare tutto all'iniziativa
privata, ma con oneri interamente del bilancio pubblico.
Qui dichiaro il voto favorevole del gruppo della Stella Alpina
al disegno di legge n. 126.
Presidente
- La parola al Consigliere Segretario
Tibaldi.
Tibaldi (PdL)
- Grazie Presidente.
Alcune considerazioni sono doverose, anche perché oggi è
semplice agire sulla leva emotiva a fronte del pericolo che molte
persone...circa un migliaio, è stato ricordato...di conseguenza
molte famiglie siano dall'oggi al domani in difficoltà.
Indubbiamente è una leva che colpisce al cuore e che impone
sicuramente delle riflessioni, però la leva emotiva deve fare i
conti con delle scelte politiche da una parte e, dall'altra, con
dei limiti giuridici.
Innanzitutto è bene ricordare che il precariato...un termine che
il Presidente Rollandin quando facemmo un'interpellanza a firma mia
e del collega Lattanzi, il 7 aprile 2010, ha quasi degradato,
dicendo che in fondo il precariato in Valle d'Aosta è ridotto a
minimi numeri, perché ci sono molti lavoratori a tempo determinato
nelle diverse società ed enti che sono riconducibili all'apparato
pubblico e tendeva, in quell'occasione, a dimensionare in maniera
minimalista quello che in realtà nelle scorse settimane
forse...
(interruzione del Presidente della Regione, fuori
microfono)
...sono sue dichiarazioni qua, poi ne do anche lettura...sono
state riviste e corrette.
Innanzitutto l'articolo 9 della legge n. 122/2010 reca il titolo
"Contenimento delle spese in materia di impiego pubblico", il cui
comma 28 dice che:
"a decorrere dal 2011, le amministrazioni
dello Stato, anche ad ordinamento autonomo...possono avvalersi di
personale a tempo determinato o con convenzioni ovvero con
contratti di collaborazione coordinata e continuativa nel limite
del 50 percento della spesa sostenuta per le stesse finalità
dell'anno 2009"
...quindi un dimezzamento netto da un anno
all'altro della previsione di reclutamento di questa tipologia di
personale. È una norma del Governo Berlusconi, dei Ministri
Tremonti e Brunetta che, ovviamente, se è stata approvata ed
entrata in vigore, è stato per far fronte a determinate esigenze di
contenimento della spesa pubblica, come reca il titolo di questo
articolo 9, tant'è che si aggiunge che
"le disposizioni di cui
al presente comma costituiscono principi generali ai fini del
coordinamento della finanza pubblica, ai quali si adeguano le
Regioni, le Province autonome e gli enti del Servizio sanitario
nazionale".
Dicevo che nella nostra Regione si presenta comunque
un'anomalia, adesso non è un'anomalia riconducibile esclusivamente
al Presidente Rollandin o alla Giunta che sta governando, ma
l'anomalia valdostana è quella che c'è stata una proliferazione di
incarichi temporanei, di collaborazioni temporanee, di consulenze
temporanee, ci sono persone che lavorano nei settori che sono stati
ricordati che da 10, 15, 20 anni vivono nel precariato, hanno
dovuto sostenere anche esami, selezioni per poter anelare a quella
riconferma nel ruolo che permetteva loro di lavorare con quel
lavoro, ancorché precario, per mantenere loro stesse e le loro
famiglie. È un'anomalia, perché i numeri sono tanti...un migliaio
di persone sono veramente tante! Mi sono permesso di guardare la
situazione nella Provincia di Trento; non l'ho presa a caso come
situazione quella di Trento: l'ho presa perché è stata citata dalla
responsabile dell'Ufficio legale della Giunta in commissione,
quando è stata audita insieme alla responsabile dell'Ufficio legale
del Consiglio, perché ha detto che, alla domanda se ci sono ipotesi
di legge simili alla "126" adottate in altre Regioni...ha fatto un
vago riferimento alla Provincia di Trento.
Sono andato ad interessarmi, anche con l'ausilio degli uffici,
di cosa sta succedendo a Trento: a Trento, da qualche anno stanno
lavorando in termini di protocolli d'intesa fra enti pubblici,
quindi Provincia, Comuni, Consorzi di Comuni e sindacati per
stabilizzare, per quanto possibile, il personale. La Provincia di
Trento, che conta 525.000 abitanti, ha 185 precari
provinciali...noi, che ne contiamo 127.000, ne abbiamo più di
1.000; il dato fa subito riflettere e dire che evidentemente la
Valle d'Aosta ha un'anomalia. Poi il Presidente Rollandin potrà
confutare...qua ci sono i dati che gli fornirò come gli ho fornito
anche quelli di CVA a suo tempo quando ho presentato
l'interpellanza. Il dato del Trentino evidenzia che il ricorso alla
temporaneità del lavoro è decisamente inferiore rispetto alla Valle
d'Aosta, dove dall'uso anche sostanzioso del lavoro temporaneo si è
passati ad un abuso, perché oggi, in società come CVA o Casinò de
la Vallée, c'è un ricorso massiccio a questa tipologia di incarico.
Ci sono persone che hanno incarichi di due-tre mesi, che poi
vengono reiterati se va bene; in ogni caso si crea quel precariato
che non è solo lavorativo, ma è un precariato che permette al
politico di tenere alla lenza i lavoratori. È un precariato che,
come è stato anche detto da qualcuno che mi ha preceduto, alimenta
un consenso distorto della politica.
Voi sapete che la classica "raccomandazione" per il posto di
lavoro fisso che - come sembra sia stato recentemente scoperto ad
un congresso domenicale tematico sul lavoro - è morta...ma forse è
da tempo che lo si sapeva, non è più garanzia di ritorno elettorale
immediato o continuativo...il posto di lavoro fisso, una volta che
il politico lo ha erogato...deve sperare che quella persona che è
stata sistemata in quell'ente o in quella società abbia la
gratitudine di ricordarsene nel momento in cui si torna a votare.
Invece il posto di lavoro temporaneo, la nuova formuletta che è
stata studiata per il mercato del lavoro e applicata in diversi
stati europei, perfezionata da Biagi nel 2003, da un grande
economista come Biagi, è stata ed è usata in maniera distorta dal
politico e il lavoro temporaneo è oggi la più straordinaria formula
per perpetuare il consenso elettorale...allora, mantenere la
situazione di precariato in una persona, vuol dire averla
praticamente al guinzaglio.
Noi oggi andiamo ad istituzionalizzare il precariato, cioè una
condizione di subordinazione della persona, di sudditanza della
persona nei confronti dell'autorità. Non voglio personalizzare
questo discorso, perché può valere ad ampio raggio, per chiunque,
dall'amministratore regionale all'amministratore comunale,
all'amministratore di una società controllata, però sappiamo che
questo è successo. Allora mi sono reso conto, sempre per prendere
ad esempio il Trentino, visto che il Trentino è una realtà alpina
che ci assomiglia, fra l'altro governata da Lorenzo Dellai che non
è della mia parte politica, a fronte di un emendamento proposto da
un suo Assessore - perché adesso stanno votando la finanziaria, noi
l'abbiamo votata nella scorsa seduta e loro sono alle prese adesso
con la legge finanziaria -, ha stoppato un emendamento in cui si
voleva inserire
ope legis
una norma che permetteva la
stabilizzazione di una buona parte dei precari provinciali. L'ha
stoppata perché dice: il Governo impugnerà la norma perché
l'inserimento nell'organico
ope legis
non è più accettato
dalla Corte costituzionale.
La responsabile dell'Ufficio legale della Regione che abbiamo
audito in commissione, di fronte al quesito se si era posta il
problema di una possibile violazione o elusione della norma della
legge n. 122, ha nicchiato, come dire: ma di cosa state parlando,
la "122" non ha alcun riferimento con il disegno di legge n. 126,
tant'è che non viene nemmeno citata nella relazione introduttiva. A
me questo ricorda quando qualche anno fa si doveva dare
applicazione alla riforma Moratti in quest'aula, perché era
obbligatorio farlo e, nel disegno di legge regionale, non si osava
citare né il numero, né il titolo di quella legge, quasi a dire: ci
fa schifo... Allora la legge n. 122/2010 manco viene citata, magari
avrà buona sorte e ragione il giurista della Giunta regionale, ma
io penso che l'impostazione che viene data oggi con questo disegno
di legge n. 126 se non è una violazione, è quanto meno un'elusione
della legge n. 122, tanto che i sindacati hanno manifestato una
certa preoccupazione; cioè, se il piano A, disegno di legge n. 126,
dovesse fallire, qual è il piano B? Domanda anche questa
legittima...qual è il piano B?
Credo che la soluzione che qui è stata indicata, che non so se
va a creare la cinquantesima o cinquantunesima società controllata
dalla Regione - come la bandiera americana,
stars and
stripes,
ce ne sono cinquanta o cinquantuno -, è una società
che istituzionalizza e suggella quest'anomalia, l'anomalia del
precariato finalizzata a questi scopi. Se ci fosse stata una
volontà politica concreta - e qui respingo al mittente certi
discorsi di responsabilità ed irresponsabilità, sin dall'inizio
degli anni 2000, quando le norme del patto di stabilità, anno dopo
anno, diventavano sempre più rigide ad opera sia di governi di
centro-destra che di centro-sinistra -, ci sarebbe stata o la
volontà politica di inserirli in organico se c'erano esigenze di
avere un certo numero di custodi, di assistenti, di OSS,
eccetera...allora, coraggio, mettiamo in organico le persone di cui
abbiamo bisogno. Invece anche quest'anno la legge finanziaria che è
stata approvata la scorsa seduta segnava i classici 2.850
dipendenti regionali, siamo sempre bloccati a questo numero da
dieci anni; quelli rimangono 2.850 in organico, ma in realtà tutto
intorno prolifera il mondo con i contratti a tempo indeterminato
quando va bene, mentre adesso di gran lunga abusati sono i
contratti a termine, perché costituiscono un evidente ed
ineludibile vantaggio per l'autorità di turno.
Questa legge n. 126 cosa fa? Oltre ad istituire questa ennesima
società, dà alla medesima una capacità discrezionale che non ha
precedenti, perché penso che questa società viene praticamente
autorizzata...vado nell'ordine...va bene, si chiama "società di
servizi", eroga dei servizi che sono elencati all'articolo 3,
nell'oggetto sociale, ha il classico Consiglio di amministrazione
composto di cinque persone - perché un buon Consiglio di
amministrazione oggi funziona con almeno cinque membri -, di durata
non superiore a tre esercizi fatta salva la possibilità di rinomina
- qua sarebbe bello vedere se riescono a mantenere quelle esigenze
di pareggio e di efficienza della contabilità che altre norme
nazionali richiedono e che dovranno essere obbligatoriamente
osservate -, c'è il collegio sindacale e poi all'articolo 10 - che
è una chicca! - si dice:
"la società di servizi adotta con
propri provvedimenti criteri e modalità per il reclutamento del
personale per il conferimento degli incarichi, per l'espletamento
dei servizi regolati dai contratti di cui all'articolo 9 nel
rispetto dei principi..."
, eccetera, cioè l'articolo 10 è il
conferimento della più ampia facoltà alla società di scegliere
criteri e modalità per reclutare il personale e per conferire gli
incarichi per i servizi che sono regolati dai contratti di cui agli
articoli precedenti. È un indirizzo molto vago, ampiamente
discrezionale, sicuramente questa è, nella sostanza, una succursale
dell'ente pubblico, dove però non vigono le norme rigide che sono
previste per l'accesso negli enti pubblici e che sono norme
costituzionali e, di conseguenza, conferma e ingigantisce
quell'anomalia che in questi anni non è mai stata ridotta.
Diceva prima giustamente il collega Comé che la situazione è
quella del pubblico ormai straripante come potere e apparato, in
cui in questi anni però non si è mai fatto nulla, non dico una
diga, ma neppure dei minimi paletti per cercare di recintare questa
situazione che ha invaso e distrutto l'economia locale. Possiamo
citare INVA, il Grand Hôtel Billia che a Saint-Vincent sta
lasciando sul lastrico diversi operatori del settore, abbiamo visto
che nella forestazione si è continuato a perpetuare il reclutamento
di centinaia di persone professionalmente ineccepibili che
coniugano la loro professione con quella di allevatore o altri
lavori diversi stagionali, ma non esiste una società, un'impresa
privata che si occupi di silvicoltura, nonostante i boschi siano
cresciuti a dismisura negli ultimi 15 anni...perché? Perché tutto è
concentrato nella mano pubblica! Anche in questi settori non si è
avuto il coraggio, e ovviamente adesso è tardivo, perché la scusa è
che verrà giocata, naturalmente a scapito di tutto il PdL, nel
senso dell'emergenza, qui c'è l'emergenza...e l'emergenza qual è?
L'emergenza è la legge n. 122, come ci ricorderà adesso Donzel che
giustamente da sinistra fa la sua politica, il Berlusconi, il
Tremonti e il Brunetta ci hanno messo con le spalle al muro e noi
vi salviamo! Giusto.
Il fatto però che l'anomalia valdostana sia nata, cresciuta e
ingrassata per volontà in questi anni reiterata degli
amministratori di turno che si sono succeduti su quelle poltrone,
poco importa e qui vorrei spezzare solamente una lancia del solito
Caveri, che mi sta simpatico in questo periodo, nonostante che
nella scorsa legislatura fossimo più contrari, quando nel 2008,
poco prima che scadesse quella legislatura, impegnava la Giunta a
definire, entro sei mesi - ma poi è successo il Presidente
Rollandin alla sua figura - dalla data di entrata in vigore di
questa legge, le linee guida per procedere alla progressiva
stabilizzazione del personale precario assunto dall'Amministrazione
regionale per fronteggiare esigenze stabili dell'ente. Belle
parole, a questa interpellanza il Presidente Rollandin mi ha
risposto che questa qui serviva per una ricognizione, cioè per
contarli...per contare i vari precari che erano disseminati nella
custodia dei castelli e dei musei, gli operatori di sostegno per
gli studenti diversamente abili, per l'assistenza alle
manifestazioni, eccetera.
La sostanza - e qui torno ad un passaggio del collega Comé - è
che questa auspicata progressione e gradualità, perché non si può
partire oggi innestando la quarta, di fatto non siamo mai partiti
nemmeno mettendo la prima, nemmeno mettendo la chiave nella toppa
della macchina per girarla e avviare il motore...il problema è
questo, collega Comé! Quindi la gradualità e la progressione da lei
auspicate, che sono normali, non possono essere applicate quando si
usa a scusa l'emergenza della "122", mentre qui è un'anomalia tutta
valdostana che avrebbe dovuto essere curata già da tempo.
Respingo quindi al mittente delle manifestazioni di
responsabilità o irresponsabilità a seconda del fatto che si voti o
non si voti la "126". È apprezzabile che da parte del gruppo ALPE
sia stata fatta una proposta paradossalmente più liberale, perché
nella forma cooperativa ha individuato uno schema che avrebbe
potuto, salvo i limiti ricordati in commissione, dare il là ad un
qualcosa di privato, quindi sulla "127" penso...nell'ordine non so
se verrà votata nel primo articolo e poi decade...penso che passi
prima la "126". Sulla "126" invece il percorso è sempre lo stesso,
quello cioè del soccorso pubblico, e la responsabilità di questa
situazione ve la prendete tutta quanta voi, che avete governato in
questi anni, perché il mio gruppo consiliare - forse un po' meno
quello attuale, ma quelli precedenti ai quali ho partecipato - a
chiare lettere e con documenti che sono presenti nei resoconti
consiliari, ha più volte invocato l'iniezione di privato in questi
settori con gradualità, con progressione, con attenzione, senza
mettere la gente sul lastrico, senza obbligarla.
Quindi le responsabilità gestitevele, credo che questa legge sia
una palese elusione della "122" e, in ossequio ad una normativa di
contenimento della finanza pubblica, sicuramente non la voterò.
Presidente
- La parola al Consigliere Donzel.
Donzel (PD)
- Egregio Presidente, cari colleghi, si
tratta di un argomento estremamente delicato che affrontiamo alla
velocità della luce, cioè nel giro di poche settimane siamo stati
chiamati a dare una risposta ad un problema che, francamente, per
quanto mi riguarda seguo, posso dire, all'incirca dal 2000, da una
decina di anni, ovviamente non nella veste attuale, ma mi sono
sempre occupato delle questioni del lavoro, in particolare di
quelli che all'interno del mondo del lavoro sono i più fragili,
quelli che sono meno tutelati da leggi, ad esempio in alcuni casi
leggi che negli anni '70 e '80 ci parevano - e rimangono - delle
conquiste straordinarie come lo Statuto dei lavoratori, però questi
lavoratori sono toccati in minima parte, se non addirittura non
interessati a queste norme di tutela...quindi generalmente oggi
vengono riassunti con il termine di "lavoratori precari".
Questo interesse nasce dal fatto che il lavoro...non tutto il
lavoro, perché ci sono dei lavori che rendono schiavo l'uomo,
quando una persona deve lavorare 13-14 ore a raccogliere i pomodori
sotto il sole di certo quello non è un lavoro che nobilita l'uomo,
probabilmente lo sfrutta al punto quasi di distruggerlo, ma grazie
alle lotte sindacali si sono potuti ottenere degli orari che
contengono la prestazione lavorativa e il lavoro diventa quella
cosa che emancipa l'uomo, lo libera, consente di acquisire una
casa, fare una famiglia, acquistare i beni necessari alla propria
vita. Non citerò - purtroppo in passato è stata usata in modo
grottesco - l'espressione
"il lavoro rende liberi"
su un
campo di concentramento, ma il concetto di lavoro è quello di
emancipare le persone e quindi, da questo punto di vista, abbiamo
affrontato la discussione di questi due disegni di legge non in
termini alternativi e competitivi, come spesso si è tentato di
affrontarli, per arrivare ad una più facile liquidazione della
questione, ma vogliamo parlare del "126" per quello che ci riguarda
e, a parte, della "127" e non metterli - come qualcuno fa molto
erroneamente e naturalmente credo la maggioranza volutamente - in
competizione, perché sfruttando un po' di terrorismo, di demagogia
totale da parte della maggioranza, spaventando una serie di
lavoratori...si va dai lavoratori e si dice: cosa preferite, la
partecipata o la cooperativa? E voi pensate che un lavoratore che è
precario da 20 anni...la risposta quale sarà? Cercate di non
mandarmi a casa, tengo famiglia! Allora vediamo di non fare i
demagoghi, nessuno, ma di entrare nel merito di queste norme.
Nella relazione presentata dal Presidente della commissione si
legge, rispetto al "126":
"Alcune perplessità emerse sui rischi
della costituzionalità della norma come aggiramento delle severe
imposizioni statali hanno avuto risposte rassicuranti".
Se a
lei pare rassicurante un'espressione di questo tipo, non vorrei
dire delle inesattezze..."certezze non se ne possono avere,
del
diman non c'è certezza
"...io non la trovo affatto rassicurante,
la trovo - come dire? - proviamo e poi vediamo come va, quindi per
nulla rassicurante come affermazione, anzi, è piuttosto
preoccupante, tant'è che non ho colto un entusiasmo da parte dei
sindacati che - qualcuno ha detto - hanno votato a favore...a parte
che i sindacati in commissione non votano, ma tutti hanno espresso
perplessità, qualcuno ha chiesto se avevamo un piano B, perché non
si sentiva tranquillo, qualche altro ha parlato di carenza di
incontri, di mancanza di concertazione su una serie di questioni di
cui dirò poi; da parte di tutti sono state avanzate molte
preoccupazioni. La maggiore di tutte le preoccupazioni è stata
quella...ma di tutto questo personale precario tutti avranno la
possibilità di entrare nella magnifica partecipata? perché questo è
il senso!
Qualcuno ha detto: "Non potevamo rispettare la "122" perché
significava salvarne il 50 percento, e gli altri che fine fanno?
Noi siamo equanimi, li buttiamo tutti fuori, tutti nella S.p.A.";
cioè, anziché dire un 50 percento, manteniamo le vecchie promesse
che abbiamo fatto...no, no, mica vogliamo creare lavoratori di
serie A e di serie B...tutti di serie D, tutti via! È una scelta
mica da ridere, francamente i lavoratori non hanno capito, perché
sono convinti che una S.p.A. a totale partecipazione pubblica sia
pubblica. No, non è una cosa pubblica. Fine del discorso della
stabilizzazione nel pubblico, non si potrà più parlare di
stabilizzazione nel pubblico per questi lavoratori, perché escono
definitivamente da un rapporto con l'amministrazione pubblica per
entrare in un rapporto con una società privata,
in house
quanto volete, ma non c'è più il rapporto in essere con
l'amministrazione pubblica. Anche da questo punto di vista non sono
stati chiariti fino in fondo alcuni aspetti della "122", di cui
stranamente pochissimo si parla in quest'aula, forse perché la
norma finanziaria votata dal Governo di destra, ma che ha avuto
grande consenso in Valle d'Aosta per questa impostazione severa
nella gestione dei bilanci...ma invece se ne dovrebbe parlare,
perché per la Valle d'Aosta non era così chiaro che si dovesse
applicare alla lettera la questione del 50 percento per queste
figure, c'era stata una prima interpretazione in cui si diceva che
l'importante è che la Valle d'Aosta risparmiasse 24.200.000 di euro
anche attraverso misure di riduzione delle assunzioni.
È quindi una scelta politica quella di dire "fuori tutti, tutti
nella S.p.A.", e questo va chiarito, è una scelta politica e devo
riconoscere anch'io, al collega Caveri, che su una mia obiezione in
commissione è stato chiaro su questo punto; è una scelta politica
quella di dire: "non facciamo precari di serie A e di serie B, ma
tutti nella S.p.A. quelli che sono compresi nel provvedimento".
Quindi, da questo punto di vista, una scelta molto chiara e una
scelta che a mio avviso...ecco perché i sindacati non hanno
espresso uno spassionato parere favorevole a questo disegno di
legge: perché non era chiaro, sulla base di pochi incontri -
addirittura si sono lamentati di non avere avuto un tavolo
permanente che avevano chiesto con l'Amministrazione per discutere
queste cose -, non era chiaro il numero esatto e non è chiaro oggi
il numero di quelli che passano alla S.p.A.: quanti educatori,
quanti addetti alle mostre. Si capisce che, grosso modo, quelli dei
forestali dovrebbero starci tutti, però con un minor numero di
giornate lavorative. Quindi sui forestali tagliamo sulle giornate
lavorative, facciamo un po' di ripulisti, perché ce ne sono due o
tre che non hanno girato bene sui cantieri, quindi c'è già un
criterio di scelta, due o tre che non sono stati proprio brillanti,
magari si infilano due o tre nuovi, ma...sulla base di quali
criteri? Chi è che le decide queste cose qua? Per quanto riguarda
gli altri mi pare molto grave che non ci sia una tabella, a me
sarebbe piaciuto avere una tabella, numeri, tot anni di servizio,
tot hanno la precedenza...avevo chiesto più volte che con i
sindacati ci potesse essere un percorso di graduazione di questo
personale, un personale che è tutto sotto controllo in Regione, è
gente che ha fatto dieci concorsi, non concorsi pubblici, ma gli
educatori hanno fatto dei concorsi per essere di nuovo rimessi in
graduatoria...
(interruzione del Presidente della Regione, fuori
microfono)
...questa S.p.A. comprende tutti, e per queste persone si poteva
tranquillamente avere il numero di quelli che hanno fatto questi
benedetti concorsi, sapere quante volte lo hanno superato, in che
posizione stanno, non in questa graduatoria provvisoria di
precariato permanente. Allora a queste persone non un giorno, ma
naturalmente sempre prima di una elezione - 2008 non a caso! -
viene promessa la stabilizzazione...combinazione! Poi, sei mesi
dopo...eh, ci siamo espressi male...Naturalmente io tutte le volte
incontro queste persone; dico: bisognerebbe fare un ragionamento,
perché un giorno dovrete confrontarvi con il sistema pensionistico
e scoprirete che lavorando in questo modo saltuario, non avrete una
pensione un domani, avrete una pensione minima che non vi
permetterà di godere del minimo necessario per vivere. Bisogna
avere chiarezza nei confronti dell'Amministrazione regionale!
Naturalmente, come è successo non molto tempo fa, si fa un incontro
nella sala commissioni con l'Assessore all'istruzione e il
Presidente...tutti a casa contenti, ti incontrano per caso e ti
dicono: ma ci stabilizzano. Ovviamente hanno capito male i
lavoratori, hanno frainteso quello che veniva detto, fraintendono
sempre, tutti che fraintendono, non capiscono che non si voleva
dire quella cosa lì!
Allora, in modo molto esplicito, il collega Salzone in
commissione ad un certo punto dice ai sindacati che anche loro
hanno frainteso, non tutti passano nella S.p.A.; dice: siete al
corrente - ovviamente questo resoconto non è ufficiale, ma è una
sintesi dell'idea -, visto che avete sentito l'Amministrazione
regionale, che c'è anche da parte del Governo - ed è proprio questo
che voglio sapere - la volontà di mantenere la filosofia...oggi è
il giorno della filosofia!...e l'indirizzo della "122". Perché qua
nessuno ne ha parlato, l'indirizzo e la filosofia della "122" sono
quelli di diminuire, la legge dice addirittura il 50 percento del
personale. Dice Salzone: non ho ancora avuto modo di chiedere quale
sarà la percentuale alla quale dovremo rinunciare...ma dalle
chiacchiere qualcuno dice il 30. Qui stiamo parlando di persone,
cioè qualcuno prima parlava di grande responsabilità, di persone,
di famiglie, eccetera. Dice Salzone: ho sentito stamattina che
tutti sono molto ottimisti, diamo tutti un giudizio positivo...ma
comunque qualche pezzo rimarrà lì! Quindi 50, 30 o comunque
qualcuno le penne ce le lascia, questo è il principio. Allora la
domanda che deve essere assolutamente chiarita in quest'aula è: se
questa S.p.A. risponde comunque alla filosofia di ridurre, tagliare
in modo significativo il personale pubblico, quindi è in linea con
la finanziaria nazionale, oppure è un serio tentativo di salvare
tutti quelli a cui è stato promesso per anni di essere stabilizzati
nel posto di lavoro pubblico...questo deve essere chiarito!
Altra questione: siamo ancora nell'ottobre 2008...in piena
discussione salviamo i precari oppure no, viene promesso ai
lavoratori dipendenti a tempo determinato, agli impiegati
forestali, l'assunzione a tempo indeterminato. Vedremo...io nei
prossimi giorni porterò della documentazione che dimostra che
qualcuno ha frainteso...quindi gli educatori hanno frainteso,
quelli delle mostre hanno frainteso, anche gli impiegati del
servizio forestale hanno frainteso...quelli assunti a tempo
determinato...che sarebbero stati assunti a tempo indeterminato.
Faccio delle affermazioni e se dico il falso vedremo...sarà
l'ennesima querela, magari di nuovo ho frainteso io, vedremo se
tutte queste persone fraintendono!
Dietro questo ragionamento sta che questa legge di trasferire
queste figure ad una società partecipata pubblica deve tener conto
assolutamente di alcuni passaggi che devono essere chiari. Qui non
può essere uno strumento per passare di nuovo al setaccio delle
persone che tanto hanno già dato all'amministrazione pubblica. Si
tratta di personale che soltanto tecnicamente non era assunto a
tempo indeterminato perché il patto di stabilità impediva di
procedere anche per concorso all'assunzione di queste persone.
Quindi l'Amministrazione non poteva assumerle, ma di fatto queste
persone svolgevano gli stessi compiti o addirittura in alcuni casi
dei compiti ancora più qualificati del personale assunto a tempo
indeterminato...questa è la realtà! Era personale - penso agli
educatori - che lavoravano in istituzioni scolastiche con compiti
assolutamente di qualità, perché seguivano ragazzi con handicap,
quindi questioni estremamente delicate, non lo hanno fatto per un
anno, lo hanno fatto per più di 10 anni...queste persone non
possono ricominciare daccapo, devono essere quindi in modo
esplicito collocate all'interno di questa società senza alcuna
discriminazione di sorta! Non possono cioè di nuovo ricominciare
con un'ennesima prova concorsuale, valuterà il Consiglio di
amministrazione, eccetera! È un loro diritto, se questa è
un'operazione per salvarli; se, invece, è un'operazione per dire
andiamo ad eliminarne un po', questo è un altro discorso e non lo
condivido. Se è un'operazione in cui quelli che hanno lavorato in
questi anni transitano senza nessuna discriminazione dentro la
società, siamo disposti a discuterne, e per questo abbiamo
presentato degli emendamenti; emendamenti che non hanno alcuna
funzione ostruzionistica, ma vogliono che si chiariscano senza
ombra di dubbio questi principi.
Altro problema non indifferente, per dei lavoratori che hanno
avuto un determinato contratto: va chiarito qual è il loro nuovo
contratto. Faccio un esempio: dire ad un lavoratore che fa
l'educatore che avrà un contratto collettivo nazionale, quando non
c'è nessun accordo sindacale su quale contratto collettivo
nazionale, e di contratti collettivi nazionali che si riferiscono a
quel settore ne esistono quattro o cinque, forse anche di più...una
cosa è avere un contratto AGIDAE, una cosa è avere un contratto
FISM, una cosa è avere un'altra forma ancora di contratto; sono
tutti contratti nazionali, ma uno ha le 36 ore ed un certo
stipendio, un altro ha le 38 ore ed un certo stipendio, un altro ha
più permessi, ha più ferie...qual è di questi contratti che andiamo
a pescare? Quello che avevo chiesto in commissione è che almeno ci
fosse chiarezza della tipologia contrattuale che veniva messa in
essere, cioè che uno sapesse se veniva applicata un AGIDAE, un
FISM, qual è il contratto che gli verrà messo, che orari farà, se
avrà gli stessi orari o orari diversi.
Altra questione: neanche nella riunione con i sindacati - perché
c'erano le interpretazioni diverse - si è capito se quelli che
avevano un contratto regionale di primo livello manterranno questo
contratto nella società per azioni; alcuni sindacati interpretano
come contratto collettivo nazionale di lavoro anche il contratto
regionale di primo livello, altri dicono che deve esserci scritto
contratto collettivo regionale. Ma non parliamo di cose futili, non
parliamo - mi perdoni collega Lattanzi - dei regali sotto l'albero
di Natale, parliamo di stipendi mensili, parliamo di futura
pensione, non parliamo se uno avrà il regalino sotto l'albero di
Natale oppure no! Questo non è stato chiarito in commissione...a me
sembra un dettaglio non indifferente, e non è stato chiarito
neppure se verrà mantenuta la stessa...salvo per i forestali, su
questo devo riconoscere che almeno il dr. Cugnod su questo è stato
puntuale, non si è capito se...per i forestali si è capito che
potrebbero avere meno giornate di lavoro, quindi una perdita
stipendiale anche per questi, ma non si è capito per esempio se
verrà mantenuto lo stesso stipendio, cioè se la quantità di danaro
erogato sarà la stessa. Anche qui, tutti tranquilli, la S.p.A.
parte, tutto risolto! No, questo è un problema importante per un
lavoratore, sapere il suo orario di lavoro e conoscere che tipo di
contratto gli viene applicato, non sono cose superficiali!
Per cui, dal nostro punto di vista, su questa legge non è che ci
sia stato un percorso chiaro, sereno, eccetera, ci sono agli atti
tutte le richieste dei sindacati di avere ulteriori
approfondimenti, c'erano delle battute fra commissari: ma se non lo
sapete voi...cioè non è che la maggioranza fosse più informata
della minoranza su alcune questioni. A queste questioni le
commissioni non hanno avuto alcuna risposta; quindi, per quanto ci
riguarda, riteniamo più che necessari gli emendamenti che abbiamo
presentato. Riteniamo che tutti gli aspetti normativi che sono in
una legge di questo tipo che, posso capire, per la rapidità con cui
è stata presentata non sono contemplati...ma una norma di richiamo
ad un'ipotesi di accordo sindacale a me pareva assolutamente
indispensabile! Anch'io penso che solo se ci sarà garanzia per
queste persone di avere percorsi chiari verso questa S.p.A., questa
società risponderà a questi problemi.
Infine, qualcuno ha detto: non si è potuto stabilizzarli nel
pubblico per tutta una serie di norme, patto di stabilità, norme
che vietavano nuove assunzioni, eccetera...non torniamo su
quell'aspetto, quello è il passato. Abbiamo il futuro davanti, che
è rappresentato dalla S.p.A., ma non è che la S.p.A. diventa un
luogo che gestisce il nuovo precariato; posso capire il discorso
degli stagionali, ma una società privata può avere dei dipendenti
assunti a tempo indeterminato. Cominciamo da subito un ragionamento
sul tempo indeterminato in questa società per azioni, oppure è -
come lo ha chiamato qualcuno, non certo io - un "parcheggio"?
Il Presidente è stato chiaro nell'ultima audizione in
commissione: ha detto che questa era una scelta definitiva; se
scelta definitiva è, deve esserci da subito un ragionamento dal
primo giorno quanti sono quelli che entrano a tempo indeterminato e
costituiscono lo zoccolo duro di questa società, non c'è nessuna
impresa privata che ha tutti i dipendenti a tempo determinato. Ci
sarà una percentuale che non potrà essere assunta a tempo
indeterminato, ma qualcuno dovrà essere assunto a tempo
indeterminato in questa società. Non c'è nessun passaggio nella
norma che dica che questa società provvede da subito ad assumerne
una certa quantità a tempo indeterminato, magari è implicito, io
non l'ho capito, però nessuno lo ha detto; io, vista l'esperienza
passata di queste persone, gradirei sapere se questo percorso di
stabilizzazione c'è, se questo percorso di garanzia di posto di
lavoro c'è all'interno di questa società.
Chiudo con una battuta, perché questa è un'aula di dibattito
pubblico e qualcuno ha evocato pericolosi e gravi scontri degli
studenti in piazza; noi queste cose le condanniamo assolutamente,
ma ci permettiamo anche di condannare quei deputati, anzi, quel
Senatore che ha preso a cazzotti un Senatore del PD mandandolo in
infermeria, perché anche dall'esempio del comportamento dei
Parlamentari - qui mi riferisco a quelli del PdL - si può dare
lezioni di comportamento ai giovani. Quindi chi alza le mani
addirittura nell'esercizio delle funzioni parlamentari si guardi
bene dal dare lezioni ai giovani per la strada...cominci a dare il
buon esempio che è la prima cosa, e solo dopo dia lezioni di morale
ai giovani! Questo ragionamento che facciamo per la S.p.A. - tanto
per rispondere ad alcune sollecitazioni - lo facciamo per tutte le
S.p.A., per tutte le partecipate pubbliche; sono anni che chiedo
che anche in INVA ci siano criteri più trasparenti di assunzione,
che non si creino "casi Alemanno" in Valle d'Aosta...dobbiamo
andare verso la trasparenza e la chiarezza.
Detto del "126", voglio dire della "127": è un'iniziativa
assolutamente lodevole che è stata molto apprezzata dal mondo
sindacale e da parte di tutti è venuta la richiesta che questa
legge non venga cestinata. C'è l'esigenza di riflettere seriamente
su come aprire degli spazi alla cooperazione, in particolare,
all'iniziativa privata nel settore della forestazione e che ci sia
un atteggiamento di responsabilità da parte della maggioranza,
perché questa questione - che, dico con sincerità, come PD, non
l'abbiamo vista in alternativa alla S.p.A. pubblica in questa
situazione - la vediamo invece con estrema serietà come una
questione che può aprire degli spazi all'iniziativa privata.
Molti che hanno fatto un'esperienza di cooperazione, hanno
imparato a diventare imprenditori privati individuali, quindi può
essere anche la cooperazione non in alternativa all'imprenditoria
privata e può essere un modo dove culturalmente facciamo crescere i
cittadini valdostani. Mettere in alternativa questi due mondi, dire
che se passa la S.p.A. nella forestazione per le cooperative non
c'è più spazio, per me è sbagliato. In questa fase abbiamo dovuto
fronteggiare una grossa crisi economica e siamo stati noi a
chiedere di assumere anche dei disoccupati nella forestale per dare
una risposta a questi problemi; però, non è detto che in futuro
anche nell'ambito della forestazione si possano creare degli spazi
per l'iniziativa privata, sia essa cooperativa, sia essa di libera
iniziativa privata. Da parte nostra c'è apprezzamento per questa
iniziativa, non in alternativa alla "126", ma perché questo è un
ragionamento che deve essere ripreso, perché se vogliamo dei
cittadini più capaci di imprenditoria, dobbiamo creare le
condizioni affinché l'imprenditoria possa esserci; se tutti i
lavori del pubblico vengono affidati a società pubbliche non si
capisce dov'è che il privato può esercitare la sua azione in un
territorio come il nostro.
Mi riservo successivamente di dettagliare gli emendamenti.
Presidente
- La parola al Consigliere La Torre.
La Torre (FA)
- Grazie Presidente.
Lo dico a voce alta: mi devo ripromettere di non chiedere più la
parola dopo Donzel. Glielo dico pacatamente, Donzel, meno male che
non governa lei, perché fra dubbi, perplessità, concertazioni
varie, mille scenari, sarebbero tutti a spasso! E il taglio
pregevole, di carattere totalmente sindacale che lei ha dato, caro
Donzel, è nel solco di quello che le ho detto, perché non propone
di fatto niente di alternativo alla "126"...mi dispiace dirglielo,
ma questi sono i fatti! Va bene che sono tempi anche difficili e
confusi, però io credo che i cittadini, in tutta Italia, ma anche i
valdostani, guardino con attenzione alla politica, perché la
politica è un argomento di discussione...ma cosa chiedono alla
politica? Chiedono a mio avviso poche cose: chiedono credibilità e
certezze, e la credibilità e le certezze passano dalla capacità di
affrontare i problemi e dare risposte immediate, e la "122" del 30
luglio è una questione delicata per i tempi e per i modi con cui si
pone. Se siamo onesti nel valutarla, ci rendiamo conto come questa
legge...poi ne discuteremo dopo, perché voglio affrontare anche
l'argomento della legge...come questa legge, calata nella nostra
realtà, può intaccare il nostro sistema sociale, non solo per
l'aspetto sociale, ma anche per tutta un'erogazione di servizi che
vengono dati sul territorio e che sono assolutamente
indispensabili.
Allora cos'è la "126"? La "126" è una risposta ai cittadini, una
risposta di credibilità, di assunzione anche di responsabilità e
giustamente...come qualcuno prima mi suggeriva...strano che ci
criticate nel momento stesso in cui noi ci assumiamo una capacità
decisionale, in tempi rapidissimi e concreti. Ma quante volte ho
sentito Nicco che attacca questa maggioranza dicendo che noi non
decidiamo o che non abbiamo capacità decisionale? No, la "126" è
una risposta concreta, decisionale, politica e amministrativa di
questa Giunta e del Presidente che ne ha indicato la strada e che
condivido totalmente, come credo tutta la maggioranza.
E noi non eludiamo la "122", assolutamente! Lo diceva anche
Salzone, ne parlavamo prima insieme: la filosofia della "122" non
viene sovvertita. Semplicemente noi rivendichiamo una nostra
facoltà, anche amministrativa, di fare delle scelte adeguate alla
nostra realtà e in questo non eludiamo la "122", ma semplicemente
adattiamo l'impostazione della legge alla nostra realtà, perché noi
teniamo conto della nostra realtà. E non si può dire che la "122"
sia una legge che si cala e si possa calare in tutta Italia nello
stesso modo, perché - come mi ricordavano prima Agostino ed altri -
il Trentino è un'altra realtà, dove esistono delle condizioni
territoriali ed ambientali diverse e che quindi anche lì la "122"
deve essere letta in un modo diverso. Quello che è certo è che noi,
qui, diamo una risposta, la diamo in tempi stretti e lo facciamo
non solo garantendo il lavoro a mille e passa famiglie, ma dando la
continuità a quei servizi che sono stati così spiegati (e qui vengo
anche a Tibaldi, che è diventato un po' fine, come Fini). Mi è
sembrato quasi anche un po' della CGIL, quindi per qualche verso si
potrebbe anche fare un ragionamento sulla sua interpretazione della
legge, perché non è detto che quella legge - solo perché l'ha fatta
il Governo Berlusconi - sia una buona legge...credo che non ci
siano molti dubbi su qual è il mio pensiero; eppure, facendo una
valutazione ed un'applicazione all'interno del nostro contesto
sociale e regionale, ritengo che questa legge vada adeguata, non
sottesa, non elusa, ma adeguata alla nostra realtà. E aggiungo: non
ci sto ad una cosa che, mi consenta, Presidente...spero che la
riprenda anche lei, perché qui si sta creando un equivoco in alcuni
interventi che ci sono stati...non ci sto che tutte queste persone
che lavorano e operano da tanti anni come precari all'interno
dell'amministrazione pubblica passino come persone che sono assunte
in uno stato di aiuto sociale, dove non si produca lavoro o
stipendio che guadagnano e non si meritano il ruolo che hanno,
quasi come se fossero dei pacchi che vengono consegnati, che queste
mille persone sono state prese solo perché dobbiamo soddisfare un
bisogno sociale!
C'è un bisogno sociale, ma queste persone hanno una dignità di
lavoratori, queste persone lavorano e si guadagnano il loro
stipendio e queste persone devono essere tutelate, perché non sono
persone inutili! E la "126" che introduce la società per azioni dà
questa dignità a queste persone, pur nella complessità
dell'applicazione della "122" che non si risolve, come diceva
Donzel prima, sottolineando una serie di problematiche: ma qui non
c'è la certezza...quasi come un augurio che aleggia sopra di noi
che magari ci venga impugnata, quasi come un auspicio...non lo so e
devo dire che sono rimasto un po' sorpreso, Donzel, dal suo
intervento.
Questa è una risposta di credibilità dei valdostani, è una
risposta di un'assunzione di responsabilità di una capacità
decisionale di questa maggioranza, perché è stato detto bene prima,
il primo gennaio 2011 è dietro l'angolo, non possiamo fare i mille
scenari che prospetta il collega Donzel, perché è proprio questa
palude delle concertazioni moltiplicate che non producono mai un
risultato che fanno perdere credibilità alla politica. Io
preferisco assumermi oggi questa responsabilità e dare questa
risposta, che a me pare l'unica risposta possibile, correndo tutti
i rischi del caso. È chiaro? Ma me ne voglio assumere la
responsabilità e anche vantarmene, perché riconosco la dignità di
questi lavoratori. Che poi la società sia una società complessa,
questo lo sappiamo; è una società che andrà valutata con attenzione
nella sua strutturazione dirigenziale, che andrà controllata con
attenzione e nessuno nega che occorrerà, nello sviluppo di questa
società, portare un'attenta valutazione su come operare...saranno
necessari aggiustamenti, ma questa è l'unica soluzione possibile.
Anche perché il discorso delle cooperative che è fatto
ragionevolmente e va valutato con il buon senso, è già stato anche
nel piccolo sperimentato in alcuni ambiti regionali e, purtroppo,
anche per una impossibilità del nostro territorio di dare un valore
aggiunto al lavoro, non ha prodotto - parlo della raccolta del
legno nei comuni - dei risultati. Cooperative di
bûcherons
sono nate e purtroppo hanno chiuso, quindi anche la valutazione in
merito ad una possibile soluzione cooperativistica, con tutta la
dignità della proposta, è una soluzione che non è proponibile, né
nei tempi, né nel contenuto...poi, se sarà sviluppato, ben venga,
se ne potrà parlare.
Ciò detto, faccio anche la dichiarazione di voto: credo che
approvare oggi la "126" sia un atto di buon governo, che dimostra
come la nostra Regione abbia una capacità decisionale e
politico-amministrativa di porsi nei confronti delle leggi statali
senza eluderle, ma plasmandole a misura della propria identità, a
misura di quel modello valdostano di cui mi onoro di far parte come
maggioranza e che voglio difendere. Ed è questo che rivendico, non
solo per me, ma per tutte le famiglie, che non sono lì come un peso
morto, ma che si guadagnano lo stipendio, perché tutti i precari
che lavorano nella Regione hanno un senso di esserci, si guadagnano
il loro stipendio, hanno la loro importanza, hanno la loro
dignità...corriamo il rischio, nell'applicare la filosofia della
legge, anche di perdere dei posti di lavoro, ma è proprio qui che
dovremo fare lo sforzo di difendere tutti i posti di lavoro, per
lasciare a casa meno gente possibile. Questo è l'impegno che, come
Consigliere e membro di questa maggioranza, mi sento di prendere:
ecco perché il mio voto non è solo convinto, ma è un sostegno
completo e totale.
Presidente
- La parola al Consigliere Caveri.
Caveri (UV)
- Molto brevemente, solo perché credo che sia
necessario fare un po' di storia, per evitare di mettere assieme
delle cose diverse, perché negli ultimi cinque anni lo scenario è
cambiato, non si può non rendersi conto di questo.
Il patto di stabilità decolla con il centro-sinistra e si
irrigidisce con il centro-destra, il Governo Prodi bis, che governa
dall'aprile 2006 al febbraio 2008, soprattutto con il Ministro
Padoa Schioppa, fissa dei paletti estremamente rigidi, nel senso
che la Ragioneria dello Stato comincia allora a fare quello che
continua a fare anche adesso, cioè contare gli assunti in una
pubblica amministrazione fino all'ultimo; quindi bisogna andare con
le carte a Roma, altrimenti cadi nella ghigliottina del patto di
stabilità.
Ma cosa capita? Lo dico al collega Donzel che è intervenuto su
questo, chiedendo per un attimo la sua attenzione. Quando lei parla
della questione del precariato, deve entrare in un quadro di un
certo genere, altrimenti non riusciamo a capirci. È vero che
nell'ultima fase del Governo Prodi escono dei provvedimenti di
legge per la stabilizzazione del precariato e non nascono
casualmente, nascono perché Prodi si rende conto che l'estrema
sinistra lo sta lentamente strangolando e quindi cede a vantaggio
di una stabilizzazione dei precari. Peccato che chi, come noi, cioè
come la Regione, si trovava nelle condizioni teoriche di dover
stabilizzare queste persone anche sulla base di una spinta della
legislazione nazionale, aveva nel patto di stabilità
l'impossibilità di assumere, e questo era il primo aspetto, cioè:
avendo da parte della Ragioneria generale dello Stato contato fino
all'ultimo dipendente, ci trovavamo nella condizione di non poter
stabilizzare, in barba alla giuste richieste che ci venivano dai
lavoratori e dalle organizzazioni sindacali. Aggiungo un elemento
in più, che in quegli anni ha creato situazioni di ambiguità. Si
diceva: "stabilizziamo"...peccato che la Corte costituzionale in
quegli anni abbia continuato a ribadire un principio costituzionale
limpidissimo, cioè che per diventare dipendente pubblico bisogna
passare un concorso. Fin qui l'elemento può ancora essere generico,
ma la giurisprudenza della Corte costituzionale ha definito che i
concorsi riservati non si possono fare, tranne che per percentuali
piccolissime. Quindi già all'epoca si poteva immaginare di
sostituire il turn over naturale al 50 percento con delle
assunzioni di precari...peccato che con i concorsi ci potevamo
trovare nella situazione paradossale di bandire dei concorsi che
ovviamente dovevano essere aperti a tutti, e con il risultato
finale che magari su dieci precari che partecipavano a quel
concorso, due entravano e ne entravano otto nuovi!
Questo per dire che la soluzione non è semplice...certo che
passando da Padoa Schioppa, che ci sembrava piuttosto ruvido, a
Tremonti, le cose sono ulteriormente peggiorate, perché certo che
la "manovrina" ha reso ancora più ingarbugliata la matassa, in
quanto prima si diceva: "dovete stabilizzare i precari" con le
difficoltà che ho appena espresso e dopo c'è stata la difficoltà di
non poter neanche più assumere i precari, quindi la situazione è
diventa peggiore. Questo è il quadro dipinto in estrema sintesi,
che dimostra come da qualunque lato lo si veda, la storia è molto
interessante, soprattutto per chi crede che in questa fase storica
il
ni droite ni gauche
sia la scelta vincente, ma è
un'opinione personale, non abbiamo ancora avuto modo di
confrontarci appieno su questo argomento. Però, al di là di questo,
credo che oggi ci troviamo con le spalle al muro, allora nessuno
oggi è nella testa di Giove, e Giove sarà il Governo quando si
troverà di fronte a questa legge.
Come reagirà il Governo? Reagirà scegliendo la strada della
Corte oppure no? Mi auguro che ci si renda conto che esiste un
problema sociale che deve essere affrontato, perché non si può
pensare da oggi a domani di trovarsi di fronte ad una situazione di
incertezza tragica con il solito effetto paradosso del patto di
stabilità, cioè: tu hai i soldi e non puoi spenderli. Tra l'altro,
la stabilizzazione era una strada che aveva anche un suo perché,
perché i costi sul bilancio ti gravano sia che tu assumi a tempo
determinato che a tempo indeterminato; è vero che il tempo
indeterminato ti dà una maggiore profondità, ma forse si potevano
trovare delle soluzioni intermedie anche con il sindacato, come dei
contratti più lunghi rispetto a questa situazione grottesca che
alcuni avevano...ogni anno dover reiterare il concorso, con
l'effetto stupido che talvolta finivano anche bocciati e qualcuno
andava al posto loro.
Concludo dicendo che questa legge è una soluzione. Naturalmente
è una soluzione autonomistica in cui la Regione si assume la
responsabilità di creare un meccanismo di tutela dei lavoratori
precari; poi, quello che capiterà, non è più nelle mani nostre e
nelle nostre intenzioni.
Presidente
- La parola al Consigliere Prola.
Prola (UV)
- Solo per fare alcune precisazioni, perché
quando ho letto le imposizioni che arrivavano dalla finanziaria, mi
è preso un brivido lungo la schiena, in quanto pensavo soprattutto
ad una serie di problematiche estremamente delicate.
Lo abbiamo già detto in tanti, sono in gioco un migliaio di
persone: il settore della forestazione, manifestazioni,
sentieristica e quant'altro, settori nei quali la Regione produce
sempre un dettagliato piano dei lavori, dove si danno delle
risposte certe, si fanno dei lavori di qualità sul territorio.
Quindi ci sono una serie di elementi che incidono...sul settore
della forestazione, ma non solo, anche sui servizi che venivano
dati ai monumenti, una serie di elementi che si innescano su un
altro aspetto: i lavoratori con le loro famiglie, il territorio, la
difesa del territorio, gli enti locali e i consorzi di
miglioramento fondiario, perché il piano funziona anche da filtro
sulle esigenze che vengono espresse dal territorio. Quindi abbiamo
tecnici, assistenti ai cantieri, capisquadra, maestranze che, nel
corso degli anni, hanno acquisito un costante miglioramento della
propria professionalità e io consiglio a chi ha parlato di
assunzione, di andarsi a vedere il piano dove ci sono tutte le ore
di lavoro, dove ci sono dei cantieri che vengono aperti, dove ci
sono i nomi delle squadre, delle persone che vengono assunte con
anzianità e qualifiche...più trasparente di così...c'è tutto! E per
assumere una persona, non è che si assume così, si deve chiedere il
nulla osta all'Ufficio collocamento e si deve avere il permesso,
perché se tu non assumi una persona che ha lavorato prima, che non
hai licenziato, verso la quale non hai avviato delle procedure di
licenziamento, devi obbligatoriamente assumerla, altrimenti non
ricevi il nulla osta per gli altri! Questi sono aspetti che si
devono conoscere...nessuno lo ha detto!
Un'altra cosa: si fa il riferimento con il Trentino...Tibaldi,
se vai in Trentino guarda le piante, sono alte 10-12 metri...abete
bianco; noi abbiamo delle piante resinose che non vanno neanche
bene da bruciare, quindi il fatto che in Trentino ci siano due
aziende a servizio della Provincia, una dei bacini montani e
un'altra e perché da anni operano delle aziende nel settore delle
foreste nella Provincia del Trentino, aziende private, è perché c'è
una resa ed interesse del legno e del ricavato del legno
nell'attività. Quindi noi, nel giro di pochi giorni, rischiamo di
bloccare tutta questa organizzazione attraverso questa imposizione.
Il primo obiettivo è quindi quello di dare risposte a questi
lavoratori in tempi rapidi; il secondo obiettivo è di garantire che
questi interventi che facciamo al territorio abbiano la stessa
qualità, sicurezza, professionalità ed organizzazione; il terzo
obiettivo è quello di dare servizi alla fruizione di musei,
castelli, eccetera, e il sostegno alle attività di assistenza alle
persone affette da patologie fisiche o psichiche. Non abbiamo il
tempo, l'operazione deve essere rapida; già in questo momento si
stanno predisponendo i piani, quindi non possiamo permetterci dei
passi falsi, dobbiamo avere una garanzia di risultati, quindi il
"126" è il passaggio meno traumatico ed indolore che possiamo
pensare.
Volevo anche leggere alcuni passaggi dei sindacati, perché mi
sembra che abbiamo capito cose diverse...Corniolo (SAVT):
"Noi
riteniamo unitariamente questo disegno di legge una risposta ad una
grave emergenza occupazionale, il tentativo da noi apprezzato e
anche richiesto in questi ultimi due-tre mesi, dopo che avevamo
avuto la certezza che anche a noi, Regione autonoma, e quindi al
nostro personale precario, veniva applicata la "122", quindi questo
era il quadro di riferimento che ci troviamo. Questa è una risposta
ad un'emergenza strutturale che veniva posta. Ribadisco che è
chiaro che, pur essendo una legge proposta per venire incontro, è
chiaro che per noi, la nostra volontà, è di dare respiro a queste
situazioni"
.
Ne abbiamo altri passaggi, Monzeglio:
"In modo particolare
diamo la nostra adesione al disegno di legge presentato dalla
Giunta per risolvere un problema della precarietà che ci siamo
trovati purtroppo fra i piedi".
Falcomatà:
"Risposta
positiva"
...io leggo, i verbali sono questi, quindi...
(interruzione del Consigliere Donzel, fuori
microfono)
...io leggo i pezzi, insomma...mi sembra normale!
Poi forti perplessità da parte mia vi sono sullo strumento
proposto dal gruppo ALPE. Devo dire che teoricamente potrei anche
essere d'accordo sul tipo di soluzione, ma in linea generale,
perché realisticamente devo anche francamente dire che mi sembra un
"libro dei sogni". Alimentare un circuito virtuoso di crescita
economica, maggiore libertà e flessibilità, si presuppone che
nascono cooperative con un buon livello qualitativo, che abbiano un
forte spirito di imprenditorialità, cooperative capaci anche di
stare sul mercato con lavoratori interessati da questo passaggio,
che diventano imprenditori e, in questo caso, imprenditori
mutualistici. Ripeto il passaggio di Gorrex: "Il testo di legge
proposto fa riferimento alla legge n. 27/1998, Testo Unico in
materia di cooperative, e quindi le norme del Codice civile, alle
cooperative a mutualità prevalente, e quindi almeno il 50 percento
deve diventare socio lavoratore con il rischio di una gestione
imprenditoriale. Quindi dei 1.000, 500 devono diventare soci
lavoratori, il socio lavoratore diventa strumentale alla
cooperativa e deve partecipare chiaramente anche alle eventuali
perdite. In caso di licenziamento non gode e non si applica
l'istituto dell'articolo 18 sulla legittimità del licenziamento.
Quindi se l'obiettivo è di dare una rapida transizione dall'attuale
sistema centralizzato, come è riportato in relazione, ad un sistema
affidato ad un'organizzazione più articolata, su questa proposta ho
delle fortissime perplessità.
Credo che uno diventi imprenditore se è convinto di diventarlo o
se ce l'ha nella testa e nel suo DNA: è un processo culturale che,
secondo me, deve partire dal basso e non può essere calato
dall'alto. Cugnod vi ha citato degli esempi, dove ha detto che
c'erano delle persone che sono fuoriuscite, hanno aperto un'impresa
e l'anno dopo sono ritornate. Questo è significativo per tutta una
serie di aspetti, quindi sarebbe molto devastante se noi caliamo
dall'alto l'abito - come ha detto Gorrex - dell'imprenditore. Per
questo abbiamo bisogno di tempo e il tempo manca, e non vedo
assolutamente la possibilità che i nostri lavoratori diventino
almeno il 50 percento soci lavoratori delle cooperative.
Alcuni rilievi, cioè altri elementi di debolezza: c'è il
discorso dell'articolo 2, dove i soci devono essere
obbligatoriamente residenti nei territori dei comuni della comunità
montana di riferimento...credo che qui ci siano alcuni limiti di
legittimità. La stessa cosa, l'ha già sollevata Comé, è il problema
legato alla concorrenza, sono cooperative agricole e sono soggette
agli orientamenti comunitari in materia agricola e l'unica
possibilità per trasferire beni mobili, immobili, finanziamenti,
rimane il
de minimis
, quindi l'impostazione necessita
sicuramente di un passaggio a livello di commissione
comunitaria.
Queste erano le piccole precisazioni che volevo fare e
sicuramente il "126" è un disegno di legge che ha decisamente
aspetti positivi. Grazie.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Credo che la
discussione, anche animata, che ha visto la collaborazione e
l'intervento di tutti i gruppi, l'interesse del tema oggetto di
dibattito e non voluto è l'applicazione della "122".
Ho sentito dire di tutto e quasi il contrario di tutto, nel
senso che si è cominciato a dire: ma perché mai, ma cosa state
facendo, ma chi ve lo fa fare, dov'è il piano B, cosa possiamo fare
perché...Molto più semplicemente vorrei ripartire da un punto, che
è il comma 20 dell'articolo 6, le disposizioni a cui avevamo fatto
cenno all'inizio, perché su questo voglio tornare in quanto le
perplessità, i dubbi sulla legittimità dell'intervento credo che
non possono essere che lette e quindi possono avere una certa
tranquillità se vengono inserite nell'ottica di dare attuazione
anche a questo comma. Là dove si dice:
"Le disposizioni del
presente articolo non si applicano in via diretta alle Regioni,
alle Province autonome e agli enti del Servizio sanitario
nazionale, per i quali costituiscono posizioni di principio ai fini
del coordinamento della finanza pubblica"
... ma dice di più: se
voi poi non avete questo, avete un anno per riuscire a dare
equilibrio, non per le Regioni a statuto ordinario, che - ricordo -
ai sensi della "42" ha un'applicazione del tutto particolare. Ho
voluto inserire questo comma perché di lì nasce il ragionamento che
abbiamo fatto per la manovra, dicendo che il contenimento della
manovra applicata in tutti i suoi articoli portava ad un risparmio
o minor spesa di più di 33.000.000 di euro, mentre la manovra, come
è stata poi gestita nella ripartizione fra Regioni a statuto
speciale, ha portato a 24.500.000 di euro. Questo differenziale è
uno dei punti che noi abbiamo preso ad esempio nell'ipotizzare di
poter utilizzare una parte di questi soldi, del delta fra 24,5 e
33, per poter attivare un meccanismo che intervenisse in un momento
di grande difficoltà: questa è la
ratio
con cui si è
agito.
L'altro aspetto che voglio sottolineare da subito è che se
vogliamo far passare la soluzione proposta dal gruppo ALPE come
piano B siamo fuori tema, perché se oggi dicessimo: rinunciamo alla
nostra proposta di legge, andiamo avanti con il piano B, non
succederebbe niente, se non quello che già oggi si può, nel senso
che le cooperative le puoi già costituire adesso! Ma le cooperative
hanno delle regole, e ringrazio per l'intervento sia il relatore
che Prola e Comé che hanno detto quali sono le norme per le
cooperative, cosa significa "cooperative", nelle quali giustamente
il 50 percento deve essere direttamente socio operaio, e poi gli
altri con un contratto addirittura diverso. Ci sono una serie di
incostituzionalità palesi nel disegno di legge, che sono lampanti.
Ma anche nella dizione dove si dice cosa devono fare questi, poi -
secondo punto -, qui si prende solo in considerazione gli operai
forestali...degli altri non ne parliamo...ma questo nessuno lo ha
detto! E per gli altri? Sto parlando del disegno di legge che si
occupa di una categoria unica, di questa categoria dice: scusate,
voi costituite cooperative...cos'è, li obbligo a costituire
cooperative? Ma se non lo hanno fatto finora e quelle che sono
state costituite hanno ceduto le armi, non perché non erano
brave...quelle poche che sono rimaste - penso due - tribolano, non
perché non sono brave, ma perché la resa del lavoro sulla
forestale...
(interruzione del Consigliere Donzel, fuori
microfono)
...non è concorrenza alla Regione, è che il discorso che stiamo
facendo non è di concorrenza alla Regione, è molto più
semplicemente un discorso che porta a dire che lo sfruttamento del
legname in Valle d'Aosta - e qui qualcuno meglio di me potrebbe
dirlo - ha dei tassi di resa che non sono comparabili con altri.
Queste sono le leggi di mercato e le norme finanziarie che te lo
dicono, sennò voi potete provare a rileggere cosa è successo quando
addirittura Comuni si erano messi insieme...qual è stato il
risultato? Che non sono nemmeno riusciti a partire!
Secondo punto: nella logica con cui queste cooperative
dovrebbero operare...dovrebbero fare di tutto, questo sì, far
concorrenza anche ai privati, adesso il servizio spartineve viene
fatto con appalti, questi dovrebbero fare il servizio spartineve e
quindi sono già aggiudicatari di questo. Tutti gli altri servizi
che vengono fatti, sono servizi che non rientrano fra quelli che
attualmente svolgono normalmente. Sgombero neve, protezione dalle
valanghe, il discorso della protezione delle valanghe, al di là che
ci sono due servizi che occupano condizioni diverse e con la parte
pubblica, proprio perché sono interventi estremamente...riassetto
idrologico e sistemazione idraulica, manutenzione sentieristica,
trasporto pubblico scolastico...e con le regole che ci sono sul
trasporto pubblico scolastico una cooperativa forestale può fare
questo tipo di servizio?
(nuova interruzione del Consigliere Donzel, fuori
microfono)
...sì, la legge sulla montagna...su quale? Opere e servizi di
interesse locale in ambito montano, dicendo che deve prendere
quelli del posto; poi da una parte diciamo che vogliamo la
concorrenza, perché sennò assumete quelli che volete, invece con
questo faccio le cooperative obbligatorie a cui pago tutto, guarda
caso, e qui i Soloni della spesa pubblica non hanno sentito, non
hanno letto, hanno detto che è lodevole, ma non hanno guardato cosa
c'è nella parte di spesa pubblica, è tutto a carico del pubblico
questo! Io sono privato, e lavoro con i mezzi del pubblico, anche
questa è una formula mista innovativa...molto lodevole, ma
impraticabile!
Il Vicepresidente Chatrian non perde occasione di chiedere
all'Assessore Isabellon: come avete risolto il problema delle
cooperative di trasformazione che esistono per quanto riguarda le
proprietà regionali, come avete risolto questo problema? Abbiamo
già difficoltà a risolvere i problemi dell'esistente, andiamo a
crearcene di nuovi che non sappiamo come...il regime
de
minimis
è inapplicabile, lo hanno detto tutti; credo che se
andiamo a fare la lista della spesa vediamo che è assolutamente
impraticabile. Quindi non ci sono due disegni di legge, né
alternativi, né complementari; questo disegno di legge purtroppo
non ha la possibilità di trovare una sua attivazione, ma nemmeno
volendo, perché le regole della cooperazione sono diverse da quello
che immaginate!
Io sono d'accordo sulla cooperazione, sarei contento se ci fosse
la cooperazione, se venisse fuori una cooperazione di privati che
si mettono a fare cooperative...ma già oggi possono, non è che oggi
non possono farlo! Già solo le cooperative, quelle che sono state
anche finanziate con denaro pubblico, anche quelle rischiano, sono
in difficoltà...immaginiamoci con questo! Quindi credo che il
discorso di fondo sia che c'è un progetto di legge che ha una sua
connotazione, che è frutto anche di un confronto con i
sindacati.
Vogliamo ribadire che sull'applicazione della legge così come
prevista - e lo diremo successivamente - non abbiamo nessuna
difficoltà a continuare questo dialogo per l'attuazione della
stessa nella fase propositiva, quindi per quanto riguarda
l'applicazione della legge che, voglio ricordare, è molto
attenta...qualcuno ha letto l'articolo 10 e dice: "chissà cosa c'è
dietro l'articolo 10"; l'articolo 10 credo sia un esempio di come
sono previste una serie di formulazioni molto chiare. Qui noi
diciamo:
"nel rispetto dei principi di cui al comma 1, la
società di servizi"
...cosa fa in particolare?...
"per il
reclutamento del personale"
...a cosa fa riferimento? Fa
riferimento ad una serie di principi che sono anche l'anzianità, la
formazione che ha fatto, tutto questo è previsto, è scritto al
comma 2 dell'articolo 10! Non si lascia nulla al caso! C'è un
piccolo particolare che devo dire, e io poi vorrò vedere i
documenti, che chiederò a Donzel, da cui si evince che qui della
gente ha assicurato a Tizio, Caio e Sempronio che avrebbe avuto il
posto assicurato. Io posso dire che non ho mai parlato in tal senso
e spero che nessuno lo abbia fatto; a me non risulta, io ho
chiesto, nessuno ha detto questo.
Abbiamo fatto degli incontri, quando si trattava del personale e
di alcuni concorsi; voglio ricordare solo un esempio a chiarimento:
c'è stato un concorso per assistenti educatori in cui le
organizzazioni sindacali ci hanno fatto presente che c'era gente
che ha fatto selezioni due o tre volte e adesso deve fare di nuovo
il concorso. Noi abbiamo detto sì, per diventare dipendente
regionale devi fare il concorso, perché - come ribadiva il collega
Caveri - le sentenze della Corte costituzionale su questo sono
esemplari, lineari e fin troppo chiare: non ci sono più concorsi
riservati, l'assunzione nelle pubbliche amministrazioni avviene per
concorso. Quindi noi speriamo che chi ha già fatto tre selezioni,
sia così bravo da superare anche l'esame; fatto tutto questo,
chiaramente ci sono state delle persone che non hanno superato
l'esame...questo succede. Ma non è che possiamo dire: siccome
questi hanno già fatto due-tre selezioni, automaticamente li
inforniamo tutti, perché non è così! Perché con gli emendamenti voi
avete detto di volerli tutti inseriti, tutti quelli attualmente in
forza, e qui entriamo nel termine "precari".
In risposta ad un'interpellanza del collega Tibaldi, ho detto
che non usavo il termine "precario" se non per dire che sono quelli
che occupano posti che sono previsti nella pianta organica. Se io
occupo un posto per vacanza, per maternità, per sostituzione, io
sono ai sensi di legge un precario; se invece occupo un posto
qualsiasi nell'Amministrazione che non ha la corrispondente casella
nell'ambito dell'organigramma non sono un precario, ma sono uno a
tempo determinato. È una discussione che ci ha portati ad incontri
su incontri quando - lo dico per la firma che era stata fatta
appena prima di questa legislatura, per la stabilizzazione del
sistema dei precari nella sanità - era stata fatta una firma
dicendo: facciamo un piano di stabilizzazione dei precari nella
sanità, e lì aveva questo significato. C'erano dei posti vacanti,
bisognava, nell'arco di tre anni, prevedere questa successiva
stabilizzazione che poi è andata a monte, perché nella finanziaria
successiva il piano di stabilizzazione è saltato e non si è più
fatto. Ma lì si parlava di precario solo ed esclusivamente in quel
senso, sennò non sono precari, perché questa è la dizione. Se io
dico che sono precari, parlo di posti che nella pianta organica ho
e che sono momentaneamente occupati da persone che non sono quelle
che hanno fatto concorso, e non è così. Questo lo voglio chiarire
per evitare che si dica che questa è la legge sui precari; questa
non è la legge sui precari, questa è la legge che presta servizio
all'Amministrazione regionale e come tale va interpretata; noi,
nell'articolato, abbiamo detto assolutamente che queste cose sono
necessarie...perché? Non è solo una questione emotiva, perché la
questione emotiva la potremmo avere su tanti altri, perché se vado
a vedere l'analisi di quelli che sono iscritti nelle liste di
collocamento...noi siamo partiti che ne avevamo 10.000, sfogliando
abbiamo tolto più della metà, man mano che andiamo avanti ogni
1.000 ce ne sono 600 che sono iscritti non correttamente o gente
che, a fronte di un'offerta di un posto di lavoro, dice no. Bene,
adesso abbiamo deciso che questi vanno cancellati, perché non è che
sto lì e quando mi arriva il posticino che volevo allora accetto!
Questa è un'altra "pulizia" che mi sembra molto opportuna,
altrimenti non ci capiamo più su cosa significa lavorare in questo
periodo. Non ho parlato di crisi e di tutto quello che i colleghi
hanno detto.
Fatto questo passaggio, il problema che abbiamo di fronte
sicuramente è un'ulteriore annata di crisi, perché il 2011 speriamo
che abbia dei risultati positivi a livello economico, ma ad oggi i
segnali sono molto dubbi. Mi auguro che non ci siano cataclismi in
altri settori che portino il paese fuori da un certo contesto,
altrimenti ne vedremmo di brutte. Oggi prevediamo una legge che in
modo chiaro dia la possibilità per alcune categorie di prestare un
servizio all'Amministrazione regionale, creando le premesse per una
riorganizzazione, e anche questo lo abbiamo scritto perché vogliamo
dirlo. Non è un semplice travaso di personale che oggi è da una
parte e domani va dall'altra...altrimenti sarebbe un'operazione
elusiva, e allora sì che ricadremmo in un percorso che sarebbe
censurabile almeno sotto il profilo del principio; non è così.
Abbiamo cercato di dare delle risposte che ci sembrano quelle più
corrette.
Ultima sottolineatura: abbiamo impugnato la "122", però le
stiamo dando attuazione, mentre altre realtà non la stanno
applicando, quindi bisognerebbe essere più attenti quando si
portano esempi. Io ho parlato...si cita spesso il Trentino: il
Trentino ha sviluppato una politica attenta sul discorso della
forestazione, ma ha un sistema di forestazione del tutto diverso,
come correttamente è stato detto...
(interruzione del Consigliere Segretario Tibaldi, fuori
microfono)
...credo che la risposta sugli abeti bianchi magari non è molto
interessante sotto Natale, ma il discorso degli abeti bianchi vuol
dire che il tipo di lavorazione...per chi vuole ascoltare, noi
abbiamo ascoltato correttamente, chi non vuole ascoltare pensando
che ha già detto tutto e non ha più niente da sapere, evito, lo
dico a me stesso...che forse il discorso aperto dal Trentino è un
discorso che c'è anche in altri paesi, come in Francia, c'è la
coltivazione di piante. Infatti abbiamo qui dei sistemi che
funzionano a teleriscaldamento a cippato, ma il legno non viene
dalla Valle d'Aosta...qualcuno se lo è chiesto come mai? Siamo
cretini? Il legname raccolto dai forestali...trovano difficoltà a
smaltirlo, fra un po' dobbiamo pagare per farlo ritirare...sarà un
caso? Allora dobbiamo essere seri quando affrontiamo questi temi,
guardiamo nell'insieme! I piani di forestazione sono stati fatti
per tutta la Valle...perché non sono andati avanti? Non perché non
vogliamo dare attuazione, ma perché non sappiamo come fare, perché
non c'è una redditività su questo, sennò noi il legname lo avremmo!
Ma il fatto di raccoglierlo e portarlo per l'utilizzo è
costosissimo, arrivano i camion purtroppo ad un prezzo che è la
metà...cosa fai? Se paghi di più il legname, il cliente che è il
nostro familiare paga di più, ecco il circuito dove non si
chiude.
Dobbiamo essere onesti nei confronti di noi stessi; dire che la
proposta che abbiamo fatto...sicuramente non vogliamo dire che è il
top, è un modo per uscire da un momento difficile, con tutte le
perplessità che uno può avere. Quindi non è il discorso di dire che
ci sono certezze, c'è la ragionevole possibilità che questo disegno
di legge possa superare l'analisi e darci la possibilità di dare
risposte certe a chi oggi non le ha.
Presidente
- Passiamo all'analisi dell'articolato del
disegno di legge n. 126.
La parola al Consigliere Donzel sull'articolo 1.
Donzel (PD)
- Noi, su questa legge, aspettiamo anche
l'esito del dibattito sugli emendamenti. Mi sarebbe piaciuto avere
quella piccola precisazione che avevo chiesto al Presidente, non
dico sul numero esatto, ma ribadisco si è parlato di non fare il 50
percento, non il 30, eccetera, sulla garanzia di un'assunzione di
queste persone, perché gli emendamenti giocano sul fatto, garantito
il principio dell'assunzione alla maggior parte - sappiamo che non
sarà per tutti -, poi discendono dei ragionamenti sui criteri di
assunzione. Se non è pronunciata questa frase, non si capisce di
cosa stiamo parlando.
Poi mi permetto una piccola battuta: vorrei ricordare che a me
non risulta che i 54 impiegati assunti a tempo indeterminato presso
l'Assessorato dell'agricoltura abbiano fatto alcun concorso, quindi
esistono forme di assunzione a tempo indeterminato non per
concorso. È chiaro che non si poteva fare per tutti, ma sto dicendo
che non è che sono fantasioso nelle mie dichiarazioni.
Ricordo un progetto sperimentale intorno al 2005-2006 di
affidamento a cooperative da parte dell'Amministrazione dei servizi
degli educatori assistenziali, servizio che poi è tornato indietro,
perché aveva l'opposizione dei sindacati che non volevano invece
l'esternalizzazione del servizio. Quindi non sono così impreparato,
su alcune questioni ci sono delle diversità di vedute, parlo di
questi 54 dipendenti impiegati forestali assunti a tempo
indeterminato che non hanno fatto concorso; sono solo 54, ma questi
ci sono e ad altri, in analoga situazione, è stata promessa questa
condizione. Questi non rientravano nel patto di stabilità, non sono
state fatte cose illegali, ma sono fatti reali che creano
aspettative nelle persone.
A noi quello che interessa è il principio che non possono
esistere elementi di discrezionalità e poi vedremo rispetto agli
emendamenti. Per adesso ci asteniamo in attesa della conclusione
del dibattito.
Presidente
-La parola al Consigliere Louvin.
Louvin (ALPE)
- Tireremo le fila delle valutazioni sui
due progetti di legge in dichiarazione di voto più tardi, ma è
giusto anticipare che noi invece ci esprimeremo negativamente fin
dal primo articolo su questa legge, perché non ci siano equivoci
sul fatto che riteniamo - e spiegheremo puntualmente perché forse
alcuni elementi non sono stati colti esattamente, ma senza far
perdere troppo tempo andranno ribaditi - che questa legge sia
problematica, dia soluzioni pesanti e pregiudichi lo sviluppo di
opportunità future a questa Regione; quindi non abbiamo, sul punto,
esitazioni nell'esprimerci in modo nettamente contrario.
Fin dal primo articolo, che è un articolo di enunciato di
principi, principi sui quali si potrebbe genericamente convenire -
come la stessa Giunta ha ritenuto di poter convenire su linee
generali della nostra proposta di legge - riteniamo doveroso
esprimere sul punto una posizione di discrimine piuttosto netta.
Grazie.
Presidente
- Pongo in votazione l'articolo 1:
Consiglieri presenti: 34
Votanti: 31
Favorevoli: 25
Contrari: 6
Astenuti: 3 (Donzel, Carmela Fontana, Rigo)
Il Consiglio approva.
Presidente
- Articolo 2: stesso risultato.
All'articolo 3 c'è l'emendamento n. 1 del Partito
Democratico.
La parola al Consigliere Donzel.
Donzel (PD)
- È stato già detto che l'agenzia regionale
ha una serie di attività molto diverse le une dalle altre, però noi
ci riferivamo soprattutto ai settori dell'assistenza, del
socio-educativo, ma anche al settore delle mostre; quello che si
intende dire è che, al di là di una riorganizzazione, c'era una
qualità del servizio di un certo tipo. Sarebbe interessante
inserire il principio del mantenimento dello standard qualitativo,
cosa di cui non si parla all'interno della norma. Quindi a noi
pareva che il principio fosse importante ribadirlo.
Presidente
- La parola al Presidente della Regione,
Rollandin.
Rollandin (UV)
- Il concetto espresso dal collega non è
che non sia condivisibile; metterlo così credo che sia da una parte
quasi ultroneo, perché è scontato che se vogliamo portare i
servizi...attenzione, noi stiamo parlando di una razionalizzazione
che ci dovrà essere nei servizi, perché facciamo già uno sforzo per
non essere automaticamente sotto la tagliola del 50 percento, sennò
questi servizi non ci sarebbero.
Allora capisce che mi riesce difficile dire...perché può essere
letto come dire: benissimo, devi mantenere gli stessi servizi e le
stesse persone, allora torniamo alla situazione di prima che è
elusivo. Il rischio è questo, possiamo garantire che la volontà è
quella di continuare a dare servizi, sennò non saremmo qui a
discutere la legge, però dirlo in questa forma e scritto subito
dopo, può portare a questa interpretazione, che sarebbe
peggiorativa nei confronti della nostra preoccupazione di avere un
disegno di legge che sappiamo essere legato a delle situazioni che
dovremo razionalizzare. È per quello che successivamente ci
entreremo.
Su questo ci asteniamo.
Presidente
- La parola al Consigliere Donzel.
Donzel (PD)
- Vede perché avevo annunciato questi
emendamenti? Perché sono estremamente chiarificatori. Vede perché
era importante questo concetto? Perché generalmente, l'Assessore
alla sanità quando abbiamo discusso la questione del
socio-assistenziale ha sempre detto: "noi cercheremo di mantenere
la qualità dello standard", perché da questa dipende un certo
numero di persone. Torno sempre lì, ho fatto una premessa chiara:
sappiamo che non possono essere tutti riassunti come qualcuno
pensa, ma il problema è il quantum che non sono riassunti che
può...una cosa è il 50 percento, abbiamo detto no, ma dal 50
percento ad avvicinarci al 10 c'è di mezzo il mare!
Quel banale emendamento lì è un emendamento di garanzia che dice
che non possiamo proprio sfoltire se vogliamo mantenere una certa
qualità dei servizi, quindi per noi quello non è vitale, sono
vitali gli emendamenti che seguono. Lo ritiro perfino, ma torno al
punto fondamentale della questione: non è chiaro, mentre stiamo
votando questa norma, qual è il quantum che c'è, sul quale si gioca
la discrezionalità dell'assunzione.
Presidente
- L'emendamento n. 1 del Partito Democratico
viene ritirato; ne do lettura per il verbale:
Emendamento
Dopo il comma 1 dell'articolo 3 è aggiunto il
seguente:
"1 bis. La società di servizi assicura il mantenimento dei
medesimi standard qualitativi dei servizi di cui al comma 1 che in
precedenza siano già stati erogati dall'Amministrazione
regionale.".
Presidente
- Pongo in votazione l'articolo 3:
Consiglieri presenti: 34
Votanti: 31
Favorevoli: 25
Contrari: 6
Astenuti: 3 (Donzel, Carmela Fontana, Rigo)
Il Consiglio approva.
Presidente
- Articolo 4: stesso risultato.
All'articolo 5 c'è l'emendamento n. 2 del Partito
Democratico.
La parola al Consigliere Donzel.
Donzel (PD)
- All'articolo 5 viene introdotto questo
emendamento, consentitemi una battuta, visto che dopo gli enfatici
annunci dell'amministratore unico siamo tornati al classico
Consiglio di amministrazione, speriamo che non sia il Consiglio di
amministrazione tre UV, uno Stella Alpina, uno PdL...speriamo che
magari...cinque UV no?
Battute a parte, riteniamo estremamente importante porre la
questione della presenza femminile all'interno dei Consigli di
amministrazione: è una cosa che...tutte le volte che ci troviamo
diciamo che bisogna dare spazio alle donne, bisogna riconoscere il
ruolo delle donne. Alcuni paesi...visto che giustamente La Torre
diceva che noi siamo una maggioranza che decide...allora questo
potrebbe essere un segnale di una decisione che noi apprezzeremmo
moltissimo, cioè quello di introdurre il concetto di una presenza
femminile nei Consigli di amministrazione. I paesi che hanno
sperimentato questo modo di operare, hanno avuto dei riscontri
estremamente positivi, come a dire non è che hanno fatto marcia
indietro, ma sono assolutamente soddisfatti di questa scelta.
Riteniamo quindi di aver dato un segnale di innovazione rispetto a
questi Consigli di amministrazione e la presenza femminile al loro
interno potrebbe essere di stimolo anche a vedere in modo diverso
la gestione di queste società.
Presidente
- La parola al Presidente della Regione,
Rollandin.
Rollandin (UV)
- Sicuramente nel Consiglio di
amministrazione non ci saranno discriminazioni di genere, quindi
potrebbero esserci tre donne come due donne. Non vorrei che
mettendo questo obblighiamo necessariamente che si debba
individuare per forza una donna che accetti di fare...può darsi che
nessuno sia interessato. Allora non escludo che ci possano essere
una donna, due donne, tre donne, il collega Donzel sa che ci sono
tanti Consigli di amministrazione dove ci sono donne...ben venga,
credo che le relazioni della Consigliera di parità sulla Valle
d'Aosta a livello della parità è una delle più alte come Regione,
sia a livello di pubblico impiego, di Consigli di amministrazione,
c'è una relazione molto evidente. Quindi non mettiamo limiti alla
provvidenza, ma non vogliamo metterci nel momento in cui questo
diventa un obbligo. Credo che sia giusto che le donne si esprimano
e che su questo si possa decidere.
Presidente
- La parola al Consigliere Louvin.
Louvin (ALPE)
- Esprimiamo apprezzamento per questa
proposta dei colleghi del Partito Democratico, un
coup de
pouce
à la presenza femminile nei Consigli di amministrazione
mi sembra opportuna, la condividiamo.
Intervento solo per una sottolineatura: è curioso che in un
momento di restrizione dei Consigli di amministrazione, qui si
cerchi di allargarsi un poco, di prendere più ampiezza. Non ne
avrei visto in assoluto la necessità, ma
à penser mal on fait
péché
, però non vorrei che questa situazione di allargamento
del tripartito di Governo e magari vasti appetiti in corso, non
promuovano questo desiderio di avere Consigli di amministrazione
più larghi. È curioso, perché è una controtendenza con una linea
che sembrava marcare questa legislatura, di andare agli
amministratori unici - faccio solo una considerazione di carattere
generale, me la consenta, Presidente -; invece, questo ampliare il
Consiglio di amministrazione a cinque unità, mi pare che sia
significativo di un desiderio di gestire in un certo modo...non di
controllare perché se fosse un problema di controllo sarebbe stato
automatico, vengo ad offrire in quest'aula alla minoranza di essere
parte di una logica di controllo, e noi non avanziamo proposte in
questo senso. Ma sottolineiamo come ci sia un desiderio spartitorio
neanche troppo implicito sotto questo articolo e ci rammarichiamo
che l'impronta sia di questa natura fin dagli esordi della legge.
Grazie.
Presidente
- La parola al Consigliere Donzel.
Donzel (PD)
- Pur se scritto in tempi rapidi con una
certa fretta per l'iter che ha avuto questa legge, questo articolo
è scritto con un principio che è molto interessante, lo giudico
estremamente moderato, quasi mi vergogno di averlo scritto in
questo modo così moderato, perché dice:
"almeno due donne"
su cinque, che non vuol dire che non possono essere tutte e cinque
donne. Dice "almeno due", non è che impone la maggioranza come è
stato fatto in altri paesi, non dice tre donne su cinque perché
dobbiamo dare una scossa...ma dice "almeno due", come timidamente a
dire: iniziamo questo lento percorso...si dice da almeno una donna
nel caso sia composto da tre membri, cioè si dice: vi lasciamo
continuare con l'idea che ci debba essere una presenza maggiore
degli uomini, ma questa cosa di trovare questo come un limite,
quando ormai le donne sono presenti dappertutto nella nostra
società, allora se sono presenti dappertutto è ancora più facile
trovare due brave manager da mettere a gestire questo...
(interruzione del Presidente della Regione, fuori
microfono)
...l'ho capito, ma la legge non è così cattiva. Visto che esiste
in Valle d'Aosta addirittura la presenza di donne maggiore rispetto
agli uomini, non si capisce quale ostacolo possa porre una norma
che va nell'indirizzo di aprire delle strade. Voi ritenete che lo
fate spontaneamente, è una cosa bellissima, noi lo avremmo messo in
una legge; voi siete più liberali, spontanei, eccetera...
Noi però lo manteniamo, perché riteniamo che questa sia una
strada che inizia un percorso; poi, per fortuna, arriverà in questo
Consiglio spero gente molto più brava di me che vi farà capire come
queste norme invece cambiano la società valdostana e l'aiutano
davvero a crescere. Invece qui siamo in un'ottica estremamente
conservativa e non in un'ottica di crescita.
Presidente
- Pongo in votazione l'emendamento n. 2 del
Partito Democratico, che recita:
Emendamento
Al comma 1 dell'articolo 5 sono aggiunte le seguenti
parole:
"Il consiglio di amministrazione è composto da almeno due
donne, nel caso sia composto da cinque membri, e da almeno una
donna nel caso in cui sia composto da tre membri".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'articolo 5:
Consiglieri presenti e votanti: 34
Favorevoli: 25
Contrari: 9
Il Consiglio approva.
Presidente
- All'articolo 6 c'è l'emendamento n. 3 del
Partito Democratico.
La parola al Consigliere Donzel.
Donzel (PD)
- Questo emendamento va nella stessa logica
dell'altro, se vale per il Consiglio di amministrazione, deve
valere anche per il collegio sindacale. Anche qui una proposta
estremamente moderata, noi non ritiriamo certo questo
emendamento.
Presidente
- Pongo in votazione l'emendamento n. 3 del
Partito Democratico, che recita:
Emendamento
Al comma 1 dell'articolo 6 sono aggiunte le seguenti
parole:
"Dei tre membri effettivi del collegio sindacale almeno uno
deve essere donna".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'articolo 6:
Consiglieri presenti e votanti: 34
Favorevoli: 25
Contrari: 9
Il Consiglio approva.
Presidente
- Articolo 7: stesso risultato. Articolo 8:
stesso risultato. Articolo 9: stesso risultato.
All'articolo 10 ci sono gli emendamenti n. 4, 5, 6, 7, 8 e 9 del
Partito Democratico. Poi c'è l'emendamento della II e III
Commissione, sostitutivo del comma 3.
La parola al Consigliere Donzel.
Donzel (PD)
- Questo è un articolo estremamente delicato,
perché presenta tutte quelle questioni che riguardano il personale
e che, a mio avviso, andavano meglio esplicitate.
L'emendamento n. 4 si pone come obiettivo quello di non affidare
al Consiglio di amministrazione della nuova società la definizione
puntuale dei criteri, ma di affidarli ad una deliberazione di
Giunta con l'ottica che la Giunta ha già iniziato un percorso di
confronto con il sindacato, è possibile un incontro in commissione
per avere un confronto, di modo che quelli che sono i principi che
condividiamo, che sono enunciati in legge, siano meglio esplicitati
dall'Amministrazione regionale...la quale trasmette, cioè, una
serie di criteri che sono stati concordati con le parti sindacali,
che magari abbiamo potuto sentire anche noi in commissione, a
questo Consiglio di amministrazione che non si trovi vagamente a
dire: "devo tener conto dell'anzianità". Ma una cosa è tener conto
di uno che ha fatto dieci anni, una cosa è mettere uno che ha fatto
cinque anni...hanno tutti e due un lungo percorso di anzianità, ma
magari porre delle graduazioni. Come dire...non mi prendo
l'arroganza di dire: "le ho in mente io", ma dico che la Giunta,
sentiti i sindacati, può definire che magari c'è una fascia di
quelli che hanno fatto dieci anni, una fascia di quelli che hanno
fatto cinque anni che possono avere dei trattamenti di priorità.
Questo era il principio di rimandare ad una deliberazione di Giunta
questi criteri. Questo è l'emendamento n. 4.
L'emendamento n. 5 della Giunta regionale tiene conto in
particolare - quindi se si accetta il principio del n. 4, bisogna
mettere sotto che la Giunta regionale "tiene conto" - di quei
criteri che sono gli stessi messi in legge, non cambia nulla,
semplicemente si dice che è la Giunta che lo fa.
L'emendamento n. 6 emenda l'articolo già emendato dal Presidente
in commissione, non si parte dal testo vecchio, si parte
dall'emendamento che il Presidente ha portato in commissione;
semplicemente si cerca di dare chiarezza sulla questione di quelli
che avevano il contratto collettivo regionale di lavoro, se questi
possono mantenere il contratto collettivo regionale o se passano ad
un contratto collettivo nazionale. Questo riguarderebbe i
lavoratori delle mostre per capirci. Nel caso di bocciatura di
questo emendamento, perché poniamo che non si possa applicare ad
una società privata questo contratto regionale, in subordine si
dice: almeno viene garantito lo stesso trattamento economico,
mettendo insieme il contratto nazionale più l'integrativo regionale
come il Presidente ha messo nel suo emendamento. Ma questo
subordine sarebbe una norma di garanzia per dire che hanno lo
stesso stipendio che avevano l'anno scorso, mese per mese.
Emendamento n. 7: al personale reclutato dalla società di
servizi di cui al presente articolo è garantito l'accesso a forme
di previdenza complementare previste dai contratti di lavoro di
riferimento o di previdenza complementare territoriale, cioè si
apre la possibilità per questi lavoratori all'accesso anche del
Fopadiva. Si tratta di lavoratori che hanno dal punto di vista
previdenziale delle enormi debolezze, bisogna che possano ricorrere
ad un sistema di previdenza complementare perché si possano
costituire un percorso pensionistico.
Emendamento n. 8 all'articolo 10: decorsi 12 mesi dalla sua
costituzione - quindi non lo dico domattina, non dal 1° gennaio -
la società di servizi provvede all'assunzione, mediante contratto
di lavoro a tempo indeterminato, del personale reclutato,
ovviamente nelle modalità che riterrà opportune, secondo i criteri
uno e due, rimandando alla Giunta i criteri con cui si fanno le
assunzioni a tempo indeterminato, il 50 percento, il 20, il 60...lo
decide la deliberazione di Giunta.
L'ultimo emendamento, il n. 9, è la definizione di ogni
ulteriore aspetto relativo al reclutamento ed al rapporto di lavoro
del personale che è subordinato alla stipulazione di un protocollo
d'intesa fra la Giunta regionale e le organizzazioni sindacali di
categoria. Cioè se dovessero sorgere dei problemi, non lo sappiamo
oggi, inerenti ai rapporti di lavoro perché è una realtà complessa,
che ci sia un protocollo d'intesa con l'Amministrazione regionale
che regola senza ricorrere a chissà quali normative. Quando
parliamo di personale che sia un protocollo d'intesa fra parti
sociali...abbiamo sempre detto che riteniamo indispensabile il
vecchio concetto del rapporto privatistico, quindi da una parte
datore di lavoro, eccetera, però richiamando al ruolo della Giunta
regionale in questo protocollo d'intesa, non perché dubitiamo dei
Consigli di amministrazione, ma perché riteniamo che siccome il
socio unico di questa partecipata è la Regione, deve esserci un
minimo di accordo fra la Giunta e le organizzazioni sindacali,
nella speranza di non andare di nuovo a creare una roba tipo casinò
dal punto di vista contrattuale.
Presidente
- La parola al Presidente della Regione,
Rollandin.
Rollandin (UV)
- Credo che all'origine degli emendamenti
ci sia una preoccupazione che è anche condivisibile, cioè: siccome
mettiamo in piedi ad una società, cerchiamo di capire cosa
succede.
L'idea che come Amministrazione ritenevamo di sviluppare era la
seguente: come abbiamo fatto in applicazione della "122", abbiamo
fatto delle delibere di indirizzo, ad esempio per il problema delle
trasferte, dove diventa difficile fare una delibera nostra per la
società o per i Comuni. Abbiamo fatto, concordandola, una delibera
di indirizzo che dice: riteniamo che sia possibile attivare un
meccanismo del genere. La società ha una certa autonomia in quanto
società e la differenza fra quello che viene suggerito...cioè tu,
Giunta, fai quello che deve fare la società e poi la società lo
applica...noi lo faremmo in modo attenuato in questo sistema,
perché il primo emendamento è quello di dire: non lo fa la società,
lo fa la Giunta, e la Giunta farebbe un atto di indirizzo che è il
risultato di un collegamento e di una discussione che deve essere
fatta con le forze sindacali e sociali sull'insieme dei problemi.
Perché anche i problemi che vengono sollevati dopo, ad esempio il
discorso della previdenza complementare, bisogna stabilire come
funziona nei confronti della nuova società rispetto a quello che è
un atteggiamento dei lavoratori che adesso sono nelle società
partecipate, per vedere qual è il contributo. Sono delle
problematiche che vogliamo affrontare, ma non possiamo
semplicemente dire: qui viene attribuito lo stesso trattamento,
perché può esserci una differenziazione che deve essere discussa.
Chiarito che con questo indirizzo verrebbe discusso prima con le
forze sociali e sindacali, se vogliamo possiamo portarlo in
commissione, siamo disponibili a questo, cioè non c'è alcun
problema sull'attivazione delle regole che qui vengono dette,
perché sono regole che devono essere trasparenti. Questo per i
primi due emendamenti.
Sull'emendamento n. 6 si dice che
"è comunque garantito il
mantenimento..."
e qui c'è un problema controverso
sull'applicazione di alcune situazioni contrattuali, il discorso di
cui non si è parlato, l'indennità di francese, problematiche di
questo tipo che devono essere chiarite; pertanto oggi non possiamo
scriverlo questo, anche se l'indirizzo è quello. L'emendamento che
abbiamo suggerito, di andare in un contratto integrativo, è in
questo indirizzo, ma dobbiamo tener conto dei limiti che avremo su
questo tema.
Per gli altri commi, all'emendamento n. 7:
"al personale
reclutato..."
, ho già detto della previdenza;
"decorsi
dodici mesi...",
il discorso del lavoro a tempo indeterminato,
questo non possiamo automaticamente dirlo, perché ci troveremmo a
passare da un sistema oggi di una serie di persone a tempo
determinato ad avere stabilizzato automaticamente tutti nella nuova
società, non può essere immediatamente così, deve essere discusso.
I criteri mi vanno bene, ma questa è una società di servizi che
deve avere personale anche a tempo determinato...
(interruzione del Consigliere Donzel, fuori
microfono)
...ci sarà una gradualità, ma non possiamo scriverlo così. Nella
legge abbiamo detto che per una serie di personale che già svolge
funzioni ad esse collegate passeranno nella società a tempo
indeterminato, c'è scritto nel comma. È inutile bluffare o dire
oggi una percentuale che, per una ragione qualsiasi, viene
smentita. Su questo dobbiamo lavorare per capire come sono le
situazioni, al di là di quello che è stato spiegato in commissione,
che è apprezzabile, perché quello era più chiaro degli operai
forestali, dove dice: oggi ne abbiamo impiegati tot, sugli altri
dobbiamo chiarire il progressivo con le scuole, con la parte di
assistenti educatori, con la parte dei lavori pubblici. Non
possiamo dire adesso una percentuale, non perché non voglio dirla,
non è un segreto, non sarà mica gestito di nascosto, anzi abbiamo
l'intenzione di discutere di questo con le forze sindacali per
capire quali sono i criteri.
L'ultimo, "la definizione di ogni altro aspetto...", eccetera:
il protocollo d'intesa sulle modalità recepirà gli indirizzi; su un
protocollo adesso i sindacati avevano detto
"concertazione"...abbiamo detto che non potevamo automaticamente
accedere al discorso concertazione con il vecchio sistema, crediamo
che sia giusto arrivare ad una definizione con le forze sindacali
al di là di quello che è un rapporto di un protocollo d'intesa. Non
necessariamente deve essere un protocollo d'intesa, può essere una
convenzione accettata da tutti: questo dovrebbe andare
nell'integrazione dei contratti che sono diversificati da quelli
degli operai forestali, a quello degli assistenti alle mostre o
degli assistenti sociali. Avremo delle difficoltà nel cercare di
reperire le modalità che siano meno impattanti fra quelli che sono
in servizio a tempo indeterminato e quelli che sono nella società.
Non è che qui diventano tutti regionali...questi diventano una
società e non abbiamo mai detto che succederà quello che non può
succedere.
Queste sono le ragioni per cui noi ci asterremo su tutti.
Presidente
- La parola al Consigliere Donzel.
Donzel (PD)
- Noi, anche alla luce delle considerazioni
che ha fatto il Presidente, li riteniamo più che mai necessari
questi emendamenti. Sono degli emendamenti che chiariscono alla
luce del sole le cose, che dicono i passaggi che devono essere
fatti; penso sia giusto che delle persone che hanno avuto quello
che si può definire un calvario di speranza di diventare dipendente
pubblico e oggi si trovano dipendenti di una società privata,
debbano avere dalla politica una strada tracciata con una certa
chiarezza.
A nostro avviso non riusciamo a capire perché, di fronte ad atti
che sono assolutamente necessari per far funzionare questa società,
non si voglia definirlo con maggiore chiarezza all'interno di un
documento legislativo dell'importanza di cui si è detto. Proprio
perché è importante, proprio perché sono in gioco le persone, a mio
avviso...solo per dirvi l'emendamento n. 6, quello riguardo al
contratto collettivo regionale, visto che Prola citava i sindacati
che plaudivano alla "126"...ma lo sa, collega Prola, che erano
convinti di applicare il contratto regionale di lavoro agli
assistenti alle mostre, nella nuova società, i sindacati? Voi non
glielo avete detto, ma loro ne erano convinti, ecco perché molti
hanno detto: "a braccia aperte"...
(interruzione del Presidente della Regione, fuori
microfono)
...ma lo so, sto chiarendo perché il Partito Democratico ha
fatto questo lavoro puntuale e preciso. A mio avviso, nonostante
tutti i rilievi che riconosco, il Presidente sicuramente incontrerà
i sindacati e si avvierà una trattativa; voglio solo dire che è una
trattativa che aveva bisogno di qualche passo in più, perché -
ripeto - non c'è un contratto nazionale, Presidente, per gli
educatori, ce ne sono quattro o cinque allora...
(nuova interruzione del Presidente della Regione, fuori
microfono)
...io la vedo leggermente più complicata, perché cambiano gli
orari ed era opportuno che ci fosse questo percorso; quindi noi gli
emendamenti li manteniamo.
Presidente
- Pongo in votazione l'emendamento n. 4 del
Partito Democratico, che recita:
Emendamento
Al comma 1 dell'articolo 10, dopo le parole: "criteri e
modalità per il reclutamento del personale e per il conferimento
degli incarichi per l'espletamento dei servizi regolati dai
contratti di cui all'articolo 9" sono inserite le seguenti: ", come
definiti dalla Giunta regionale, con propria
deliberazione,".
Consiglieri presenti: 34
Votanti e favorevoli: 8
Astenuti: 26 (Agostino, Benin, Bieler, Caveri, Comé, Crétaz,
Empereur, Hélène Impérial, Isabellon, La Torre, André Lanièce,
Lattanzi, Lavoyer, Maquignaz, Marguerettaz, Pastoret, Prola, Emily
Rini, Rollandin, Rosset, Salzone, Tibaldi, Laurent Viérin, Marco
Viérin, Manuela Zublena, Zucchi)
Il Consiglio non approva.
Presidente
- Pongo in votazione l'emendamento n. 5 del
Partito Democratico, che recita:
Emendamento
Il comma 2 dell'articolo 10 è sostituito dal
seguente:
"2. Nel definire i criteri e le modalità per il reclutamento
del personale e per il conferimento degli incarichi di cui al comma
1, la Giunta regionale tiene conto, in particolare, delle
competenze eventualmente acquisite presso l'Amministrazione
regionale o gli altri enti facenti parte del comparto unico
regionale in ambiti connessi all'oggetto sociale o al settore di
attività interessato, al fine di valorizzare la professionalità e
la preparazione effettiva del proprio organico.".
Stesso risultato.
Pongo in votazione l'emendamento n. 1 della II e III
Commissione, che recita:
Emendamento
Il comma 3 dell'articolo 10 è sostituito dal
seguente:
"3. Al personale reclutato dalla società di servizi ai sensi
del presente articolo si applica la disciplina prevista dai
contratti collettivi nazionali di lavoro e dagli eventuali
contratti integrativi regionali di riferimento, in relazione ai
settori di attività svolta.".
Consiglieri presenti: 34
Votanti: 31
Favorevoli: 25
Contrari: 6
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'emendamento n. 6 del
Partito Democratico, che recita:
Emendamento
Al comma 3 dell'articolo 10 è aggiunto, in fine, il seguente
periodo: "Al personale cui era precedentemente applicato il
contratto regionale collettivo di lavoro è comunque garantito il
mantenimento del medesimo trattamento giuridico ed
economico.".
Consiglieri presenti: 34
Votanti e favorevoli: 8
Astenuti: 26 (Agostino, Benin, Bieler, Caveri, Comé, Crétaz,
Empereur, Hélène Impérial, Isabellon, La Torre, André Lanièce,
Lattanzi, Lavoyer, Maquignaz, Marguerettaz, Pastoret, Prola, Emily
Rini, Rollandin, Rosset, Salzone, Tibaldi, Laurent Viérin, Marco
Viérin, Manuela Zublena, Zucchi)
Il Consiglio non approva.
Presidente
- Pongo in votazione l'emendamento n. 6 del
Partito Democratico, in subordine, che recita:
Emendamento
In subordine
Al comma 3 dell'articolo 10 è aggiunto, in fine, il seguente
periodo: "Al personale cui era precedentemente applicato il
contratto regionale collettivo di lavoro è comunque garantito il
mantenimento del medesimo trattamento economico.".
Stesso risultato.
Pongo in votazione l'emendamento n. 7 del Partito Democratico,
che recita:
Emendamento
Dopo il comma 3 dell'articolo 10 è inserito il
seguente:
"3bis. Al personale reclutato dalla società di servizi ai
sensi del presente articolo è garantito l'accesso a forme di
previdenza complementare previste dai contratti di lavoro di
riferimento, o di previdenza complementare territoriale.".
Stesso risultato.
Pongo in votazione l'emendamento n. 8 del Partito Democratico,
che recita:
Emendamento
Dopo il comma 4 dell'articolo 10 è inserito il
seguente:
"4bis. Decorsi dodici mesi dalla sua costituzione, la società
di servizi provvede all'assunzione, mediante contratto di lavoro a
tempo indeterminato, del personale reclutato, nel rispetto dei
criteri e delle modalità di cui ai commi 1 e 2.".
Stesso risultato.
Pongo in votazione l'emendamento n. 9 del Partito Democratico,
che recita:
Emendamento
Dopo il comma 4bis dell'articolo 10, introdotto
dall'emendamento n. 8 è aggiunto il seguente:
"4ter. La definizione di ogni ulteriore aspetto relativo al
reclutamento e al rapporto di lavoro del personale è subordinato
alla stipulazione di un protocollo di intesa tra la Giunta
regionale e le organizzazioni sindacali di categoria.".
Stesso risultato.
Pongo in votazione l'articolo 10 nel testo così emendato:
Articolo 10
(Personale)
1. La società di servizi adotta, con propri provvedimenti,
criteri e modalità per il reclutamento del personale e per il
conferimento degli incarichi per l'espletamento dei servizi
regolati dai contratti di cui all'articolo 9 nel rispetto dei
principi, anche di derivazione comunitaria, di trasparenza,
pubblicità e imparzialità, in conformità a quanto previsto
dall'articolo 18, comma 2, del decreto-legge 25 giugno 2008, n. 112
(Disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria), convertito, con
modificazioni, dalla legge 6 agosto 2008, n. 133.
2. Nel rispetto dei principi di cui al comma 1, la società di
servizi tiene conto, in particolare, per il reclutamento del
personale e per il conferimento degli incarichi, delle competenze
eventualmente acquisite presso l'Amministrazione regionale o gli
altri enti facenti parte del comparto unico regionale in ambiti
connessi all'oggetto sociale o al settore di attività interessato,
al fine di valorizzare la professionalità e la preparazione
effettiva del proprio organico.
3. Al personale reclutato dalla società di servizi ai sensi
del presente articolo si applica la disciplina prevista dai
contratti collettivi nazionali di lavoro e dagli eventuali
contratti integrativi regionali di riferimento, in relazione ai
settori di attività svolta.
4. In sede di prima applicazione, la Regione può procedere al
distacco, per un periodo non superiore a due anni, di personale da
essa dipendente impiegato nei settori di attività oggetto di
affidamento, previo assenso dei dipendenti interessati e con
salvaguardia del trattamento economico complessivo in godimento al
momento del distacco, i cui oneri sono rimborsati alla Regione
dalla società di servizi.
Consiglieri presenti e votanti: 34
Favorevoli: 25
Contrari: 9
Il Consiglio approva.
Presidente
- Articolo 11: stesso risultato.
La parola al Consigliere Louvin sull'articolo 12.
Louvin (ALPE)
- Sono incuriosito e vorrei chiederne
motivo al Presidente della Regione, visto che nel corso del
dibattito è spesso ritornata anche l'idea dell'estrema urgenza di
questa legge...anche il collega Lattanzi aveva il cronometro in
mano, contava i giorni...sono stato sorpreso di vedere l'assenza
della norma di immediata esecutività della legge. Ma come, ci
perdiamo i prossimi quindici giorni di applicazione della legge? Mi
sembra strano, siccome ci sono tempi molto stretti probabilmente
avete valutato la non...mentre per la Ollignan, che mi pare di
minor momento, ci sono norme di immediata applicazione della legge.
Abbiamo trovato singolare questo fatto, ma sicuramente non sarà
stato considerato necessario. Volevo almeno in questo rassicurare
il collega che forse la nascita della S.p.A. non è un parto così
imminente come altri parti che, speriamo presto, allietino
quest'aula. Grazie.
Presidente
- La parola al Consigliere Donzel.
Donzel (PD)
- Solo per avere conferma del fatto che il
milione di euro con cui si va a finanziare al punto 1, sia quello
che è emerso in commissione, cioè sia 1.000.000 di euro che viene
tolto dal monte ore che andava per i forestali...così ci è stato
detto in commissione... volevo conferma di questo.
Presidente
- La parola al Presidente della Regione,
Rollandin.
Rollandin (UV)
- Solo una precisazione al collega Louvin:
essendo oggi il 15, cioè approvata, quindi i tempi...anche se
mettevamo quella norma, prima dell'applicazione della nuova
finanziaria, quindi l'inizio dell'anno...non potevamo. È chiaro che
l'approvazione della legge era urgente, come è stato detto, per
essere pronti.
Per quanto riguarda l'impegno di spesa, Donzel, al finanziamento
dell'onere si provvede con il bilancio che abbiamo appena
approvato, utilizzo di stanziamenti iscritti nell'unità
previsionale, quella sul personale, fondo globale di parte corrente
a valere su specifico accantonamento previsto, quindi non c'entra
niente il discorso del togliere. Questi sono gli stessi fondi a cui
hanno attinto, di cui abbiamo discusso in commissione;
correttamente abbiamo detto che sono alternativi, ma sono gli
stessi a cui tenta di attingere l'ALPE.
Presidente
- Pongo in votazione l'articolo 12:
Consiglieri presenti e votanti: 34
Favorevoli: 25
Contrari: 9
Il Consiglio approva.
Presidente
- Si passa alla votazione sul disegno di
legge.
La parola al Consigliere Louvin per dichiarazione di voto.
Louvin (ALPE)
- Grazie Presidente.
Ho come il sospetto che, andando ad approvazione di questo
disegno di legge, non ci sarà modo per rallegrarsi intorno alla
successiva proposta, quindi approfitto per un
barreau
d'honneur
, che non si nega neanche ai peggiori nemici, perché
questa è stata per il gruppo ALPE una proposta di legge meditata,
convinta e nella quale crediamo fortemente, questa ovviamente di
nostra iniziativa, lo preciso a scanso di equivoci, ma presumo che
il Presidente Rollandin avesse intuito che mi riferivo a
quella...acuto com'è è arrivato subito all'obiettivo. Lo diciamo
sinceramente, perché credo che raramente abbiamo avuto in questi
ultimi anni occasione di misurarci su problematiche di questo
genere, avendo in campo diverse posizioni, ma intorno a proposte e
soluzioni concrete. Poi ciascuno ha operato nel portare argomenti
in un senso o nell'altro; adesso dirò solo qualche parola rispetto
a quelli che sono stati spesi in contrasto rispetto alla nostra
iniziativa, mentre ciò che avevamo da dire in ordine a quella della
Giunta è stato ampiamente detto e riteniamo che sarà una legge di
applicazione problematica, rischiosa, e comunque non risolutiva dei
problemi di fondo di questo settore.
Quand on veut tuer son chien on dit qu'il a la rage
,
quindi sono state cercate argomentazioni anche per smontare quella
che - devo dire - piaceva a molti; questo ci dà comunque la
soddisfazione di aver operato con una proposta che era tutt'altro
che azzardata e che non ascriverei al "libro dei sogni", perché è
una proposta che ha un fondamento culturale di radicamento
territoriale nella nostra regione, nel nostro contesto alpino, e
che penso sia un seme gettato per una crescita futura, ce lo
auguriamo vivamente. Non era accolta perché i tempi sono troppo
stretti - si è detto -, ma non è esattamente così, perché se si
fosse lavorato sinceramente intorno a questo tema fin da quando il
problema si è posto, ed era maggio del 2010, perché la legge è di
luglio ma è stata preceduta da un decreto, allora i tempi ci
sarebbero sicuramente stati come ci sarebbero ancora, ma questo non
sarà messo in nessun modo alla prova.
Ciò che invece va confutato - e lo faccio in due parole, perché
la sede della dichiarazione di voto non consente di andare oltre -
è l'idea che il mondo della cooperazione dubiti nel suo complesso
della praticabilità di questo. È vero che sono state emesse delle
riserve molto teoriche da parte della Fédération des Coopératives
Valdôtaines nella persona del suo direttore, che è stato sentito e
con il quale abbiamo avuto un largo confronto, ma abbiamo
riscontrato pochi giorni fa, nel corso di un dibattito pubblico
organizzato dai colleghi del Partito Democratico, un apprezzamento
forte, significativo, dai consorzi di cooperative, che hanno detto:
"evviva che qualcuno si ricordi che la cooperazione è uno strumento
praticabile" e hanno chiesto, in quella sede, che si approfondisse
questa prospettiva. Quindi non è esatto dire che ci sono delle
opinioni radicalmente contrarie, come non è giusto dire che non si
può calare l'abito della cooperazione dall'alto. Questo non è
giusto, collega Comé, perché da qualche parte bisogna iniziare e
noi iniziamo spesso anche in salita nelle politiche del lavoro,
quante volte nei punti neo-impresa, nel lavorare sullo spirito di
imprenditorialità, devo dire finanziando di tutto e di più. Quindi
piuttosto che istituzionalizzare il precariato, dare l'opportunità
anche con robusti supporti di avvio allo spirito cooperativo, che
non è esattamente la stessa cosa della libera impresa, è una cosa
diversa, perché opera in spirito di mutualità; secondo noi è una
via assolutamente percorribile, ragionevole e praticabile.
Se non c'è mercato, e in parte concordo con quello che si è
detto, lo sappiamo che non c'è un mercato del legno dietro, ma qui
non stiamo parlando di un problema di commercializzazione del
legno, stiamo parlando di lavori in ambito forestale che, ad oggi,
sono interamente sostenuti dall'ente pubblico e che continuerebbero
ad essere fatti con il sostegno pubblico. Ma se non c'è mercato è,
dobbiamo dirlo, perché il mercato viene sistematicamente distrutto
dalla presenza pubblica. Se questa Regione è riuscita, e noi lo
abbiamo contrastato e contestato, addirittura ad infilarsi nel
microcredito per posizionare la Finaosta a presidio anche di
quell'angolino della libera iniziativa, forse è anche questa logica
per cui bisogna andare regolarmente a presidiare ogni angolo con la
presenza pubblica che impedisce lo sviluppo di altre
iniziative.
C'è un detto latino che dice:
"Ubi desertum faciunt, pacem
appellant"
, cioè prima si fa il deserto e poi si dice che è
pacificato. No, qui è pacificato perché si è intervenuti purtroppo
anche storicamente, ma questo è un dato strutturale della nostra
Regione, in modo massiccio.
Ultimo argomento, vorrei confutare le tesi
noir
, siamo in
tema di
noir
, nella settimana del
noir,
eccetera...collega Prola, mi permetta, non giochiamo sulle paure
che la cooperazione potrebbe addirittura portare a dover mettere
delle perdite, eccetera. Noi sappiamo qualche cosa della
cooperazione, sappiamo anche delle riforme che sono state portate
avanti in questo campo in modo molto chiaro dalla legislazione
nazionale, ci sono pluralità di figure di soci e non c'è un rischio
di perdite dei soci che possa andare oltre la remunerazione che va
ad impegnare. Ma attenzione: nel momento in cui la Regione dà la
commessa e la commisura sulla prestazione che viene effettuata, lei
mi insegna che questo è un rischio che è assolutamente pari a zero,
quindi bisogna essere leali in questo e non mettere avanti degli
spettri. Si può non condividere, si può anche ritenere - come lei
ha detto in commissione - non maturo dal punto di vista culturale
il terreno; la nostra impostazione è diversa, la nostra fiducia nei
valdostani, nella loro capacità di organizzarsi è sensibilmente
diversa. Se non si vuole, si può dire che non si ritiene opportuno,
adeguato o tempestivo, ma non bisogna mettere in avanti degli
argomenti che rischiano di essere controproducenti rispetto ad
altri momenti di sviluppo.
Confermiamo un voto negativo, come abbiamo espresso sui singoli
articoli di questo disegno di legge n. 126 e ci rammarichiamo di
non poter esprimere il nostro voto positivo sulla "127" che presumo
dovrà decadere fatalmente...quindi prepariamo il nostro fazzoletto
per consolarci di questa triste notizia. Grazie.
Presidente
- La parola al Consigliere Agostino.
Agostino (UV)
- Velocemente, solo per rispondere due
parole al collega Louvin, perché ero in commissione. Innanzitutto,
sul disegno di legge n. 126 rispetto alla "127", i sindacati si
sono espressi chiaramente a favore del "126", facendo una piccola
marchetta anche all'ALPE, dicendo che sì, sì, è bello, va tutto
bene...ma vorrei vedere che avessero detto il contrario! Collega
Louvin, un amministratore unico non andava bene, adesso cinque non
vanno bene lo stesso...mi ricorda quella canzone dei miei tempi di
quel cantante francese Antoine che diceva:
"qualunque cosa
fai...sempre pietre in faccia prenderai"
e questa è la sua
filosofia!
Presidente
- La parola al Consigliere Donzel.
Donzel (PD)
- Siamo un po' meno allegri, anzi possiamo
dire sinceramente amareggiati, perché abbiamo lavorato con serietà
senza fare ostruzionismi, per riuscire a mettere quelle norme di
salvaguardia che negli ultimi dieci anni non sono state messe ai
lavoratori che in Valle d'Aosta concorrono per il bene pubblico,
lavorando nell'amministrazione pubblica, eccetera. Si vuole
tenerli...qualcuno ha usato l'espressione "al guinzaglio", si vuole
metterli in condizione di iniziare lavori senza certezze salariali.
Non parlo di nuovi assunti, parlo di gente che è da 10 anni che
lavora per l'amministrazione pubblica, gente che avrà trovato per
colpa di Prodi...ha detto sempre che i cattivi sono il più lontano
possibile, per colpa di Berlusconi, sennò noi avremmo fatto chissà
che.
Noi, che potevamo mettere quattro regolette, non le abbiamo
messe e me ne rammarico, perché prima o poi queste regolette
bisogna metterle, non è facile metterle, è difficile, abbiamo
cercato in tutti i modi di far capire che non c'era preclusione su
questo, ma se non si inizia da lì come si fa ad iniziare, se non ci
sono con chiarezza queste regole! Con sincerità e con trasparenza
alcuni dirigenti che si occupano della forestazione hanno detto: ma
noi facciamo anche del sociale, prendiamo dentro delle persone che
hanno delle difficoltà, magari mandiamo via chi non si comporta
tanto bene. Ma ci vogliono delle regole per fare queste cose uguali
per tutti, non il buon senso di un amministratore, perché qui
parliamo di sistema pubblico, parapubblico...anche se è una società
privata è una partecipata, quindi servono le regole! Questo solo
abbiamo cercato di fare...ci rammarica che non sia stato fatto,
anche perché...nella forma cosa accadrà? Ma voi vi immaginate i
sindacati che vanno a trattare con il Consiglio d'amministrazione?
Mi immagino che i sindacati tratteranno con il Presidente della
Regione...allora tanto valeva scriverlo, invece di giocare ad una
finta trattativa con il Consiglio di amministrazione che
soccomberebbe il giorno dopo con i sindacati in una
trattativa...quindi tanto valeva dirle con chiarezza queste cose,
in una legge!
Dal nostro punto di vista, anche se eravamo intervenuti con
tutta la disponibilità di sostenere questo provvedimento almeno con
un'astensione, non possiamo farlo, perché la chiarezza era
indispensabile per dire...ancora oggi usciremo da quest'aula senza
avere un numero, che sia uno, degli educatori che trovano...
(interruzione del Presidente della Regione, fuori
microfono)
...lo so, però per noi questi numeri erano fondamentali, non ci
sono e quindi non possiamo votare il provvedimento, perché non va
nella direzione del salvare tutti, come qualcuno aveva evocato sui
giornali all'inizio, quindi non c'è chiarezza sufficiente.
Per quanto ci riguarda, abbiamo detto che avevamo espresso
simpatia, ma vorrei chiarire ai colleghi che quando abbiamo detto:
"guardiamo con attenzione il disegno di legge di ALPE", siamo stati
sinceri, non lo abbiamo mai visto neanche in commissione come
alternativo al "126", però abbiamo detto che su quella cosa era
importante lavorare e provare a trovare una strada in quel
senso...quindi non è stato il giochino di dire: che bello quello,
ma mi prendo l'altro! Noi siamo stati trasparenti, abbiamo detto
che non si potevano sostituire i due provvedimenti e non era che
uno poteva sostituire l'altro, perché talmente ampia era la fascia
di quelli che io chiamo "precari"...ho capito la sua distinzione
dal punto di vista tecnico, ma dal punto di vista della
comunicazione pubblica rientrano tutti...
(nuova interruzione del Presidente della Regione, fuori
microfono)
...l'ho capito, ma noi le potremmo chiamare come le chiamano in
tutta Italia queste figure, sia quelle che sono veramente precarie
perché non in pianta organica, sia le altre? In qualsiasi libro di
diritto del lavoro sono chiamati tutti precari...poi riconosco la
sua corretta distinzione, Presidente, però dal mio punto di vista
per queste persone non sono sufficienti le garanzie che dà questa
norma.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Brevissimamente, per
ringraziare innanzitutto per il dibattito come si è svolto e per
dire che anche nella discussione abbiamo dichiarato i passi che
riteniamo fare, ma non potevamo dare una previsione numerica, che
sarebbe stata assolutamente azzardata. Allora piuttosto di dare
delle informazioni non corrette, preferiamo darle al momento giusto
quando, ad approvazione avvenuta, potremo iniziare quegli
approfondimenti per arrivare al dunque.
Il tempo: concordo che l'altra proposta che era chiamata
alternativa non può certo iscriversi nel "libro dei sogni", non
perché siamo contro le cooperative...voglio sottolineare che le
cooperative le sosteniamo e siamo contenti che esistano, anzi
riteniamo che svolgano un ruolo importante. Quello che ho voluto
sottolineare, e che la maggioranza ha cercato di dire, è che la
creazione di piccole cooperative disseminate sul territorio a cui
l'Amministrazione regionale dà tutto è una prospettiva che è
incompatibile con il regime esistente. Le cooperative possono
nascere quando vogliono; se non sono nate non è perché la legge non
lo prevedeva, ma perché non c'erano e non ci sono ancora le
condizioni.
Faremo il possibile per far nascere le cooperative e sono
contento se nascono cooperative in tal senso, ma non è la soluzione
al problema di cui stiamo parlando. Voglio anche ricordare che è
vero che il decreto n. 78 è di fine maggio, ma c'è stata una
trattativa lunga sei mesi per immaginare che prima della
conversione si arrivasse...a cosa? Ad una definizione nuova delle
potestà delle Regioni di decidere in modo difforme sui tagli.
Con questo credo che la proposta che abbiamo presentato sia una
proposta che dà delle risposte corrette. Per quanto riguarda
l'altro progetto di legge abbiamo già ampiamente detto, quindi
riteniamo che il voto favorevole a questo disegno di legge risolva
i problemi che sono sul tappeto oggi.
Presidente
- Pongo in votazione la legge nel suo
complesso:
Consiglieri presenti e votanti: 34
Favorevoli: 25
Contrari: 9
Il Consiglio approva.
Presidente
- Automaticamente la votazione del disegno di
legge n. 126 preclude la votazione della proposta di legge n. 127,
che decade.
