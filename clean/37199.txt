Classificazione
AGRICOLTURA



Oggetto del Consiglio n. 1044 del 25 febbraio 2015 - Resoconto
OGGETTO N. 1044/XIV - Interpellanza: "Erogazione dei premi
alle aziende agricole in accoglimento delle domande PSR 2013
trasmesse in ritardo".
Presidente
- Passiamo al punto 19. Per l'illustrazione ha
chiesto la parola il consigliere Donzel, ne ha la facoltà.
Donzel (PD-SIN.VDA)
- Grazie Presidente.
Un argomento che non è nuovo a quest'aula, ma sicuramente è
nuova la congiunzione astrale - io ho provato anche a consultare
qualche manuale di astrologia - che ha permesso nel giro di
pochissimi giorni la soluzione di un problema che durava da due
anni. Cito il termine dei due anni, per fare capire il significato
di un'interpellanza che, nel momento in cui arriva, già è sulla
buona strada per essere risolta. Quindi, come vede, siamo stati
aggiornati anche noi nei quindici giorni intercorsi dal deposito
dell'interpellanza al momento in cui la discutiamo in aula. Volesse
il cielo che tutte le volte le stelle ci portassero a trovare delle
soluzioni così: bastasse un'interpellanza, insomma!
Però torno indietro: al di là delle battute, cosa significano
due anni per una azienda agricola? È questo che bisogna capire.
Significano due 31 dicembre: il 31 dicembre 2013 e il 31 dicembre
2014. Cosa avviene in quei due giorni del 31 dicembre 2013 e 2014?
Ci sono le rate dei mutui da pagare. E se un'impresa o un'azienda
agricola non ha la liquidità per farlo, fallisce! Ecco perché 224
imprese agricole nel 2013 hanno chiuso: 224! Perché è un settore
dove davvero, anche quando ce la metti tutta, anche quando fai le
cose bene, per un'inerzia burocratica di cui oggi cercherò di
spiegare la natura, ci si può trovare ad arrivare a due 31
dicembre, senza avere la liquidità necessaria, senza poter pagare
la rata del mutuo. Non solo del mutuo per gli investimenti sugli
impianti o sulla stalla, ma alle volte - cosa ancor più terribile -
la rata del mutuo che si era chiesto per avere la liquidità per la
gestione ordinaria.
Per farlo, mi servo di questa documentazione. Siamo alla
primavera del 2014 - c'è la data e il giorno, ma quelli non bisogna
mai dirli sennò poi si risale a chi è l'azienda - e l'AREA VDA
risponde così ad un allevatore che aveva chiesto chiarimenti in
merito alle domande dell'annualità 2013: "sulla base di quanto
esposto - non sto a leggere tutta la cosa - questa agenzia non può
procedere all'autorizzazione per il pagamento delle spettanze 2013,
in riferimento alle domande di PSR". Lo dice chiaramente e prima
aveva citato questo: "in seguito al ritardato inserimento,
superiore ai venticinque giorni, come previsto dalla
regolamentazione comunitaria, regolamento CEE 1122/09, articolo 23,
le domande vengono sanzionate al cento per cento, le richieste di
pagamento non risultano dunque istruibili". Pensi un po'
l'agricoltore che ha fatto la domanda, salta già un inverno e si
trova nella primavera 2014 questa risposta dei suoi uffici
dell'AREA: lei non può beccare un euro! Questo gli si risponde! E
gli si risponde, come da indicazioni AGEA nazionali: "si ritiene
opportuno che lei effettui le dovute verifiche presso il suo centro
di assistenza agricola CAA". Quindi si dice: noi abbiamo chiuso,
lei non ha diritto, vada a vedersela con il suo centro e così gli
agricoltori vanno alla Coldiretti, alcuni vanno alla CIA, e i
centri di assistenza fiscale fanno muovere le sedi nazionali.
Succede che, per quanto riguarda la CIA nazionale, si riunisce
con AGEA nazionale a settembre 2014 e viene stilato un verbale tra
la CIA e l'AGEA nazionale - siamo a settembre 2014, non ancora al
fatidico dicembre, quello in cui arriva la scadenza del mutuo - e
si dice che le domande possono essere accolte. Viene stilato un
elenco lunghissimo, perché non erano solo quelli valdostani che
avevano presentato in ritardo. Dentro questo elenco lunghissimo -
vai a spulciare - per quanto riguarda la CIA, ci sono otto aziende
valdostane ammesse alla presentazione della domanda. Quindi le
domande rientrano in circolo, e qui siamo a settembre. Naturalmente
informalmente si va a dire: ma guardate che è stato stipulato
l'accordo e si fa girare questo verbale, ma non si muove nulla sino
a che, presi da somma disperazione, ai primi di febbraio il
presidente della CIA valdostana scrive una lettera a lei,
Assessore, per chiedere se si può fare qualcosa. E io avendo visto
questa lettera all'inizio di febbraio, pensavo che qui si sarebbe
chiusa definitivamente la partita, senza ritornare in Consiglio
regionale, dove le si chiede come fare, visto che i suoi uffici di
AREA dicono: noi fino a che non ci arriva una segnalazione dal
nazionale, non ci muoviamo e per noi queste domande non si possono
toccare. Leggo proprio la parola: "intende
risollecitare
-
quindi vuol dire che l'avevano già sollecitata, se c'è
"risollecitare" - l'intervento dell'Assessore nei confronti degli
uffici preposti - quelli di AGEA nazionale - al fine di provvedere
al perfezionamento delle pratiche e alla successiva erogazione dei
premi dovuti alle aziende agricole". Ma questa lettera non pare
seguire l'iter normale: insomma, non arriva mai sul suo tavolo!
Tant'è che in data 12 febbraio la incrocio qui e le dico:
Assessore, le hanno scritto una lettera; almeno dire cordiali
saluti, sto leggendo, sto vedendo! Lei mi risponde - ed io di lei
ho stima personale, mi fido - che questa lettera non l'ha vista. Io
le ripeto: guardi Assessore che ero lì quando la scrivevano questa
lettera; si dia un attimo da fare e la vada a cercarla, vada a
scartabellare nel suo ufficio e questa lettera salterà fuori! E la
lettera salta fuori, ma - gioia di tutti - non salta fuori solo la
lettera: il giorno dopo che è saltata fuori la lettera, arriva che
queste domande, che erano bloccate da due anni, hanno il via libera
per il perfezionamento. Dico: o c'è un convergenza astrale
incredibile, o c'è un'inerzia politica nell'affrontare queste
questioni; c'è un'inerzia politica!
Io sono convinto che tutti ci teniamo a questo settore
strategico, ma allora io dico che non possiamo lasciare due anni in
sospeso, con delle lettere minatorie come quelle che mandano i suoi
uffici, dove si dice: ragazzi, qui non ce n'è per nessuno, avete
presentato in ritardo la domanda! Polemiche incredibili, perché i
CAA dicono: ma noi le abbiamo presentate in tempo, è colpa tua AREA
che non le hai presentate. Abbiamo perso, con il collega Nogara che
ha seguito questa questione, delle giornate qui dentro! Abbiamo
fatto delle commissioni speciali coinvolgendo tutto il Consiglio
regionale per dire: ma è colpa di AREA, è colpa del CAA, è colpa di
qui è colpa di là. Dopodiché, questa situazione si sblocca dalla
mattina alla sera? Dopodiché, scopriamo che le aziende avevano
assolutamente diritto ad avere questa cosa qui? Certo ci vuole un
pressing
! Le assicuro che non è facile fare questo pressing
a livello nazionale, con i burocrati nazionali, tutto quello che ci
vuole, ma ci vuole questo pressing! Ci vuole, perché non può essere
che con un verbale di quel tipo, noi abbiamo perso un altro 31
dicembre per le nostre aziende. Questo è un fatto che non deve
ripetersi: ci vuole una maggiore determinazione quando nasce un
problema! E l'azienda non può ricevere lettere minatorie di questo
tipo - "tu non hai diritto al contributo" - e averlo due anni dopo.
Per il caso citato sono andato a verificare: fortunatamente questa
azienda, grazie all'aiuto dei famigliari e di tutti che si mettono
insieme per tirare avanti, ce l'ha fatta, ma un'azienda normale
sarebbe morta, quindi una volta chiusa gli sarebbe arrivato il
contributo. Che senso ha? Prendeva questi soldi e se ne andava al
mare; lasciava perdere di alzarsi tutte le mattine alle tre e
mezza, alle quattro...
Presidente
- Vuole concludere per gentilezza,
Consigliere?
Donzel (PD-SIN.VDA)
- Chiudo, perché su questo serve un
chiarimento.
Presidente -
La ringrazio. Per la risposta, la parola
all'Assessore Testolin.
Testolin (UV) -
Grazie Presidente.
Rispondo con piacere al collega Donzel, con il quale peraltro mi
confronto volentieri su quel tipo di tematiche e al quale riconosco
comunque una certa correttezza intellettuale nell'affrontare i
problemi. Poi evidentemente ognuno racconta quello che è l'accaduto
in modo un po' funzionale alle sue esigenze. Io sono, come lei,
altrettanto attento a quello che si cerca di fare per mettersi a
disposizione degli utenti, che siano essi agricoltori, studenti o
quant'altro. Mi piace però che le cose vengano dette nella maniera
corretta.
Si parte da un presupposto, quello di una domanda presentata in
ritardo, che dal punto di vista dell'AREA non permette di
intervenire pubblicamente per effettuare un'istruttoria che poi
porta ad un pagamento; questo va comunque evidenziato nella giusta
maniera. A fronte di ciò, c'è anche da dire che tutta una serie di
questioni sono state affrontate dai CAA a livello nazionale,
proprio perché in determinate circostanze ci possono essere delle
problematiche che, giustamente evidenziate nei confronti di AGEA,
portano a una revisione delle pratiche, cosa che è successa in
questo caso.
È successa in questo caso, ma non per tutti. In effetti, il
tabulato citato dal collega Donzel non riporta una situazione in
cui tutte le aziende che hanno presentato domanda in ritardo, poi
vengono riammesse da AGEA per il pagamento; di questo bisogna darne
atto. Per il resto e per arrivare alla richiesta puntuale delle
aziende valdostane che sono state coinvolte all'interno di questo
processo, dove i CAA sicuramente hanno agito nei confronti di AGEA
per dirimere questa problematica, che ha portato ad un blocco di
questi pagamenti. Noi siamo ad evidenziare che solo in data 25
novembre del 2014, quindi in seguito a quel verbale del settembre
scorso, AGEA ha trasmesso tramite email ad AREA l'elenco delle
aziende interessate dal ricorso operato dai CAA per il ritardato
rilascio delle domande. In particolare, AGEA ha fornito riscontri
in merito a tali domande a proposito della presenza di
documentazione valida per il riesame e alla data di riscontro della
segnalazione. A seguito di tale comunicazione si è potuto pertanto
appurare che a partire da quella data la problematica era stata
presa in carico da AGEA, la quale avrebbe poi successivamente
provveduto al perfezionamento delle domande, cioè a quella
correzione della data di rilascio delle stesse, che era l'elemento
discriminante per poter lavorare e quindi per poter mandare avanti
questo tipo di richiesta di contributo, elemento necessario appunto
ad AREA per poter istruire e chiudere le domande stesse.
Contestualmente è stato comunicato da AGEA ad AREA che le domande
sarebbero state disponibili e visualizzabili a sistema in
istruttoria, con il conseguente annullamento o riduzione delle
penalità dovute ai giorni di ritardo. Vale a dire che con questa
procedura attivata da AGEA, una volta sistemati quei parametri che
tecnicamente doveva fare l'organismo centrale, AREA avrebbe potuto
operare per l'istruttoria su queste pratiche, liberata da questo
vincolo che era stato comunicato e da lei citato in quella lettera,
dove in funzione di un ritardato inserimento della domanda di oltre
venticinque giorni, per una penalità che copre il 100 per cento
della richiesta di contributo. Quindi questa fase dava la nuova
opportunità di operare su queste domande, rendendole ammissibili.
Per venire alla richiesta puntuale dell'interrogazione, si
evidenzia peraltro come la comunicazione di AGEA faccia riferimento
nello specifico a venti domande complessivamente.
Quanto sopra per un generale inquadramento della questione.
Passando a quello che è più di competenza regionale, sottolineiamo
che delle venti domande di cui sopra, due erano già state
liquidate, mentre diciassette sono state autorizzate alla
liquidazione da AREA VDA tra fine gennaio e i primi di febbraio
2015 e verranno pertanto liquidate da AGEA nel giro di qualche
settimana, considerando che le tempistiche di erogazione richiedono
circa un mese dalla data di autorizzazione al pagamento. Soltanto
una domanda risulta ancora ad oggi non istruibile da parte di AREA,
in quanto AGEA non ha ancora provveduto ad inserire in istruttoria
la data corretta.
Questo per dire che l'intervento opportuno, in certi casi, dei
CAA ha portato alla risoluzione con l'organismo pagatore AGEA. Una
risoluzione che ha riguardato evidentemente non solo delle
richieste di aziende valdostane, ma tutta una serie di aziende
italiane che si trovavano nella stessa condizione. Dopodiché, sulla
base delle opportunità messe a disposizione, si è cercato di
attivarsi. Sulla perdita di qualche giorno o in merito alla lettera
indirizzata a me, evidentemente la spedizione poteva essere il 12
ed io l'ho ricevuta il 13: ho saltato forse un giorno nella lettura
della posta e per questo me ne scuso, ma sicuramente l'attenzione
dal punto di vista personale e professionale per quanto riguarda
questo tipo di argomento è sempre molto alta.
Presidente -
Per la replica, chiede la parola il
Consigliere Donzel, ne ha la facoltà.
Donzel (PD-SIN.VDA)
- Grazie Assessore.
Le date non sono proprio funzionanti alla perfezione e, anzi,
addirittura le date ci offrono un resoconto ancora più drammatico
della situazione, perché lei ci conferma oggi ufficialmente che
AREA il 25 novembre era perfettamente consapevole che una parte di
queste domande venivano riammesse. Se il 25 novembre AREA era in
condizione di avere queste informazioni da AGEA - lei ha detto che
il 25 novembre AGEA trasmette ad AREA il verbale fatidico di
settembre - come l'ho letto io quel verbale e ho capito che le
domande potevano essere riammesse, così l'ente...
(voce fuori microfono)
... ho capito, scusi! AREA che aveva scritto una lettera, quella
di maggio in cui si diceva "qui niente: non un euro tu becchi",
doveva avere la stessa cortesia...
(voce fuori microfono)
... beh, lei dice che è cosa da poco! Ma non è cosa da poco: qui
parliamo di chiudere o non chiudere un'azienda, quindi non è cosa
da poco! Una cosa è scrivere in una lettera - scusi se mi permetto,
perché ho pure insegnato un po' questa lingua; magari non ne sono
così pratico, però credo di conoscere minimamente la lingua
italiana; minimamente! - una cosa è dire "lei non ha alcun diritto
ad avere un euro", quello c'è scritto e la lettera è protocollata
in primavera, altra cosa è scrivere "non è possibile effettuare ora
il pagamento, ma le nostre strutture, l'Assessorato è impegnato a
verificare una possibilità". Non ti dico:
sbam
, porta in
faccia e torna a pascolare le tue bestie, perché qui non c'è un
euro da prendere; sono modalità diverse! Altra cosa è ricevere una
comunicazione il 25 di novembre e mandare all'azienda una nota in
cui si dice: si è aperta la possibilità di retribuire. Uno va in
banca, fa un mutuo, è più sereno, a capodanno si compra un
panettone e lavora in un altro modo. Altra cosa è aspettare ancora
altri mesi - altri mesi! - per arrivare finalmente al momento in
cui gli si dice: la tua domanda è ammessa al perfezionamento; due
anni! Due anni dopo.
Il problema non è il giorno della lettera letta o non letta,
perché - si figuri! - è chiaro che la scuso volentieri, perché chi
mi scrive sa che alle volte passa una settimana prima che riesca a
leggere le lettere. Però il meccanismo non è il giorno che lei non
ha letto quella lettera, ma che - combinazione! - nel giorno in cui
arriva la lettera le domande vanno a perfezionamento. Qui qualcuno
era ben consapevole del percorso del perfezionamento e non ne ha
data corretta comunicazione alle aziende, che non possono vivere in
queste condizioni in cui stanno vivendo. È una situazione
drammatica - ripeto - attestata dalle 224 imprese agricole chiuse
nel 2013! Qui tra un po', continuiamo a parlare di agriturismo, di
agricoltura e quant'altro, ma non ci sono più le aziende. Tra le
ragioni, non l'unica, c'è questa inerzia burocratica di cui c'è una
responsabilità anche nel governo regionale e questa cosa va
assolutamente affrontata con un altro spirito, con un'altra
energia. Grazie.
Presidente -
Possiamo chiudere i lavori mattutini. I
lavori riprenderanno alle 15,30. Buon appetito.
---
L'adunanza termina alle ore 13,01.
