Classificazione
COMMERCIO
Disciplina, attività, professioni
SANITÀ VETERINARIA E ZOOTECNIA
Zootecnia



Oggetto del Consiglio n. 1607 del 9 febbraio 2011 - Resoconto
OGGETTO N. 1607/XIII - Interrogazione: "Controlli e
metodologie adottati per la tutela della DOP della
fontina".
Interrogazione
Vista la nostra precedente iniziativa in merito al
disciplinare di produzione del principale prodotto D.O.P. della
nostra Regione, la Fontina;
Tenuto conto che la Fontina ha ottenuto il riconoscimento di
prodotto di origine protetta perché c'è stato un impegno a produrla
con solo latte proveniente da bovine di razza valdostana alimentate
con erba o fieno proveniente dai prati e dai pascoli della Valle
d'Aosta;
Richiamata la richiesta presentata dal nostro Gruppo il
12/01/2011 al Presidente della III Commissione Consiliare di audire
con celerità i principali attori della filiera lattiero-casearia
valdostana, le associazioni di categoria, il Consorzio Produttori e
tutela della D.O.P., le Associazioni dei Consumatori, oltre alle
strutture regionali competenti in materia di sanità e
agricoltura;
Atteso che spetta al Consorzio Produttori e Tutela della DOP
Fontina vigilare "sulla produzione e sul commercio del formaggio
per il quale è consentito l'uso della denominazione d'origine
Fontina", come recita il Decreto del Presidente della Repubblica 30
ottobre 1955 n. 1269;
i sottoscritti Consiglieri regionali
Interrogano
l'Assessore competente per sapere:
1) se è oggettivamente riscontrato che le bovine valdostane
destinate alla produzione del latte da trasformare in Fontina
vengono alimentate esclusivamente con foraggio valdostano;
2) quali e quanti controlli vengono effettuati in merito ogni
anno dal Consorzio Produttori e Tutela della DOP Fontina e con
quali metodologie.
F.to: Chatrian - Bertin - Giuseppe Cerise - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Torniamo
sull'argomento, già affrontato in un precedente Consiglio.
In merito ai punti dell'interrogazione, primo punto, allo scopo
di ottemperare a quanto previsto dal disciplinare di produzione
garantendo l'utilizzo nell'alimentazione di solo erba e fieno
valdostano, il produttore di latte deve assicurare la presenza di
non più di 4 UBA/ettaro quale investimento sulla superficie di
prato a disposizione del produttore medesimo. Il disciplinare di
produzione prevede espressamente che il foraggio utilizzato per
l'alimentazione delle bovine, il cui latte è destinato alla
produzione della DOP fontina, provenga da superfici foraggere a
disposizione del produttore di latte in ragione di 4 UBA/ettaro,
come riportato al punto 13.1 del piano dei controlli. Si ricorda
che il piano dei controlli sulla filiera produttiva della DOP
fontina è il documento ufficiale approvato dal gruppo di lavoro
nazionale per le DOP presso il Ministero delle politiche agricole,
alimentari e forestali (MIPAAF) e che il controllo circa la sua
applicazione è stato demandato dal MIPAAF dietro proposta del
Consorzio Produttori e Tutela della Dop Fontina all'ente CSQA
Certificazioni S.r.l.. La verifica del rispetto del rapporto di 4
UBA/ettaro trova riscontro nel controllo documentale tramite i dati
forniti dall'Assessorato dell'agricoltura ed estratti dall'Anagrafe
zootecnica regionale e dal SIGA (Sistema gestione delle aziende
agricole). Tali dati regolarmente inviati all'ente di controllo
permettono la verifica del rispetto del suddetto parametro, sempre
secondo le procedure previste dal punto 13.1 del piano dei
controlli. Oltre al controllo documentale, l'ente di certificazione
incaricato esegue annualmente dei controlli ispettivi sul 10
percento delle aziende che aderiscono al sistema di qualità, e su
tutte le nuove aziende che intendono produrre la DOP fontina. Lo
scopo delle verifiche ispettive aziendali è quello di accertare la
disponibilità di superfici a prato in proprietà o in affitto,
sufficienti a garantire la copertura dei 4 UBA/ettaro richieste dal
piano dei controlli; nel caso in cui il parametro UBA/ettaro non
venga soddisfatto pienamente, vengono valutati gli eventuali
documenti fiscali che giustificano l'acquisto di foraggio prodotto
in Valle d'Aosta, al fine di raggiungere la sufficienza alimentare
con il foraggio locale. La procedura di cui sopra è prevista sempre
nel citato punto 13.1 del piano dei controlli e messa in opera
dall'organismo di controllo incaricato CSQA Certificazioni S.r.l..
Su questo aspetto il ruolo del Consorzio Produttori e Tutela della
DOP Fontina è quello di raccordo fra le aziende agricole e CSQA
Certificazioni S.r.l., fermo restando che i rapporti con l'azienda
agricola sono tenuti direttamente dal CSQA.
In merito al secondo punto:
"quali e quanti controlli vengono
effettuati in merito ogni anno dal Consorzio Produttori e Tutela
della DOP Fontina e con quali metodologie"
, si può riferire
che, sentito il Consorzio Produttori e Tutela della DOP Fontina,
l'ispettore incaricato del CSQA per i controlli in loco e la sede
centrale del citato organismo con sede a Thiene, corre l'obbligo
ricordare che la legge n. 526/1999, all'articolo 14, modificando
l'articolo 53 della legge n. 128/1998, pone in carico al MIPAAF
l'attività di vigilanza sull'applicazione delle normative relative
alla DOP, mentre le attività di controllo sono svolte - come nel
nostro caso - da organismi privati autorizzati con decreto del
Ministero, nella fattispecie: CSQA. Tale premessa implica che in
capo ai consorzi, in quanto soggetti legati alla produzione e che
non si è ritenuto possano assicurare adeguata terzietà, restano le
attività di collegamento fra la produzione e l'organo di controllo.
Resta fermo l'obbligo da parte del Consorzio Produttori e Tutela
della DOP Fontina di effettuare l'attività di vigilanza sul
commercio e di monitoraggio del sistema produttivo. Ad ulteriore
integrazione si segnala come l'ispettorato centrale della tutela
della qualità e repressione frodi predisponga annualmente un
programma di vigilanza, tenuto conto delle proposte di programma
dei controlli fatto nel nostro caso dal Consorzio Produttori e
Tutela della DOP Fontina. Sulla base di quanto sopra, risulta che
durante il 2010 CSQA ha effettuato circa 120 visite ispettive in
azienda, dati forniti dall'ispettore CSQA in loco ed in fase di
elaborazione, corrispondente a circa il 10 percento del totale dei
produttori: 5 percento estratto dal Ministero e 5 percento dal
consorzio. Nell'ambito di tali controlli ispettivi l'organismo di
controllo CSQA ci segnala che sono state rilevate sei situazioni
non conformi al parametro 4 UBA/ettaro, le cui azioni correttive
dovranno concludersi entro il 31 marzo 2011 con la presentazione
della documentazione fiscale di acquisto di fieno valdostano ad
integrazione della quota mancante per le proprie lattifere.
Non sono emerse altre non conformità specifiche
sull'alimentazione.
Président
- La parole au Vice-président Chatrian.
Chatrian (ALPE)
- Grazie Presidente. Ringrazio
l'Assessore per le risposte.
Noi abbiamo presentato questa ennesima iniziativa e con essa
abbiamo cercato di inserire nelle premesse, i passaggi a noi noti,
soprattutto quello in merito all'audizione urgente in III
Commissione degli attori principali, richiesto dal nostro gruppo
circa un mese fa. Abbiamo cercato con questa iniziativa di porre
dei quesiti puntuali: nel secondo ci ha risposto in maniera
puntuale, procedurale, spiegandoci bene quello che non tanto è il
consorzio, ma soprattutto l'ente che verifica, controlla e
certifica. Sicuramente il ruolo della Regione nel supportare
l'attività di controllo nell'ente di certificazione è anche quello
di erogatore di dati, di rapporti fra UBA ed ettari, bestiame
allevato e superficie coltivata. Non entro nel merito della
percentuale eventuale che ci ha dato, sui risultati dell'ente
certificatore; l'obiettivo nostro - come già ribadito un mese fa
nel primo Consiglio di gennaio - era aprire un tavolo di
confronto.
Esistono delle difficoltà, lo abbiamo detto. Vorremmo affrontare
l'argomento seriamente, in prospettiva; per fare questo vorremmo
avere con l'Assessorato e la Presidenza, con gli attori principali,
tutte le carte sul tavolo, e vorremmo avere la filiera sul tavolo,
perché poi il disciplinare è la sintesi, da un lato...ma dobbiamo
partire dall'analisi per approdare alle prospettive, altrimenti ci
blindiamo sui controlli e sul disciplinare senza dare prospettiva
al settore! Quindi ci piacerebbe fare il punto della situazione sui
punti di debolezza e i punti di forza, punti di forza ai quali
probabilmente non si deve rinunciare; ecco perché i
quesiti...perché non abbiamo avuto risposte dall'Assessorato e noi
abbiamo posto di nuovo queste domande...perché abbiamo chiesto
un'audizione sullo stato dell'arte, un mese fa. Sui punti di
debolezza, poi, siamo consci che sicuramente la tecnologia,
l'innovazione possono intervenire e dobbiamo probabilmente
intervenire, ma tenendo fermi i pilastri principali. Per fare
questo, però, vorremmo essere attori insieme a voi e vorremmo avere
le carte sul tavolo con tutti gli attori. Abbiamo scritto
proceduralmente come possiamo fare come gruppo, come persone che
vorrebbero aiutare, mettere in campo delle leve legate alla
tecnologia, ma tutto questo non ci è permesso al momento: ecco
perché abbiamo nuovamente presentato questa iniziativa.
Chiediamo a lei se può magari intervenire per velocizzare un
po', proprio per iniziare questo iter di audizioni per poi
eventualmente andare ad integrare, modificare, tenendo però
presente quelle che sono le basi del nostro disciplinare e anche il
peso del nostro prodotto DOP, stiamo parlando di cifre
piccolissime, 350-380.000 forme annue, quindi non è la quantità, ma
il problema è la filiera, da quando nasce, alla vendita del
prodotto. Ci sembra quasi che sia tabù parlarne, ci sembra che non
ci sia la volontà da parte dell'Assessore di discuterne nelle sedi
opportune, dove noi vogliamo invece discuterne. Ieri abbiamo
incontrato delle associazioni, abbiamo chiesto quali sono le
difficoltà, abbiamo messo sul tavolo non dico delle proposte, ma
quanto meno delle possibilità; ci piacerebbe da subito, però,
perché solo se tutte le carte sono sul tavolo probabilmente
possiamo muovere la classifica anche nel settore, e che non sia
solo una cosa blindata di pochissimi con poi il pacchetto che
arriva eventualmente confezionato, come è successo per la
porzionatura della fontina adesso! È dell'altro ieri che non si
potrà più porzionare la fontina fuori Valle; è un pregio, è un
difetto, perché per come...qualcuno lo sapeva? i Consiglieri lo
sapevano, il mondo lo sapeva? Non lo so, io la butto lì, sul
tavolo; però così, a mio avviso, non muoviamo la classifica nel
settore. Grazie.
