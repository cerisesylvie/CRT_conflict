Classificazione
INFORMAZIONE
Sistema informativo



Oggetto del Consiglio n. 1575 del 9 novembre 2005 - Resoconto
OGGETTO N. 1575/XII - Attivazione di un servizio finalizzato a
realizzare videomessaggi istituzionali. (Interpellanza)
Interpellanza
Premesso che:
- il Presidente della regione, al fine di poter garantire a
sé stesso e ai suoi assessori il dono dell'ubiquità, ha attivato
con un incarico esterno un servizio finalizzato a realizzare
"videomessaggi istituzionali", per consentire loro la
partecipazione politica anche quando fisicamente non possono
presenziare a convegni e manifestazioni;
- la tecnologia scelta è superata, poiché consiste nella
realizzazione di video da riprodurre passivamente tramite
intervento tecnico di personale specialistico nel luogo prescelto,
ed è limitata al capoluogo regionale e ai comuni viciniori;
- le attuali tecnologie di comunicazione a distanza
consentono videoconferenze interattive senza limiti
geografici;
- la tecnologia della videoconferenza potrebbe costituire un
indubbio risparmio rispetto alla obsoleta e defatigante prassi
delle missioni, soprattutto per i cosiddetti consiglieri
trasferisti;
il sottoscritto Consigliere regionale
Interpella
il Presidente della Regione per conoscere:
1) quali siano i motivi per i quali è stata scelta una
tecnologia superata;
2) se sia sua intenzione avviare un servizio di
videoconferenza, estendendone la fruibilità anche ai consiglieri e
ai dirigenti regionali per i motivi di cui in premessa;
3) se è stata fatta una stima del rapporto costo benefici di
tale tecnologia telematica rispetto alla primitiva consuetudine
defatigante della trasferta.
F.to: Frassy
Presidente - La parola al Consigliere Frassy.
Frassy (CdL) - Illustrerò brevemente questa interpellanza,
abbastanza articolata, che affronta un tema, Presidente Caveri,
dove lei ha "bruciato le tappe". Da buon giornalista si preoccupa
della comunicazione e con la deliberazione di Giunta n. 3395
istituisce la videomessaggeria istituzionale. Per certi versi
potrebbe essere un'idea suggestiva, "partorita" da un Presidente
dinamico, da un Presidente giornalista che ha il senso della
comunicazione e che sta cercando il dono dell'ubiquità, che tutti
noi cerchiamo senza mai riuscire a concretizzarlo; dobbiamo dire
però che forse non ha avuto il coraggio di osare fino in fondo: lei
conosce bene le tecnologie che si possono utilizzare in questi
contesti e si è accontentato di una modesta tecnologia superata e
oggi che l'Assessore Marguerettaz ci sta obbligando a diventare
"forzati" del digitale lei ci "precipita" nel paleolitico del
videomessaggio in cassetta portato dal corriere, dove l'applaudono,
ma non vi è quella interattività digitale alla quale tanto tiene il
suo Assessore Marguerettaz. Vogliamo allora darle un suggerimento
più che farle un'interrogazione, perché il prosieguo delle domande
è una serie di stimoli a riflettere su questa miniconvenzione che
scade al 31 dicembre. Lei pensi cosa potrebbe fare per tale
comunità politica, che sappiamo essere distinta fra Consiglieri
"peones" e trasfertisti "doc"... e noi sappiamo che la vita del
Consigliere trasfertista è una vita fatta di pene, sofferenze, di
vaccini da fare prima, di vaccini che non funzionano dopo, di
malattie che vengono contratte durante e in seguito a queste
emissioni. Pensi il beneficio che potrebbe comportare ai
Consiglieri trasfertisti, ma anche alle casse dell'Amministrazione
regionale adottare la tecnologia della videoconferenza. Con la
videoconferenza comodamente si potrebbe conseguire quel dono
interattivo dell'ubiquità; allora mi chiedo se non sia sua
intenzione approfondire questa intuizione, proiettandola in quel
futuro digitale su cui l'Assessore Marguerettaz tanto sta puntando.
Questi sono i motivi che ci hanno portato a scrivere tale
interpellanza.
Presidente - La parola al Presidente della Regione, Caveri.
Caveri (UV) - Per fortuna, rispetto alla serietà talvolta greve
di alcune risposte che bisogna dare a delle interpellanze, questa
volta apprezzo lo spirito simpatico dell'iniziativa che è stata
posta. L'Amministrazione regionale aveva già dei videocomunicati, i
quali sono da un po' di tempo in onda sul sito web:
"www.regione.vda.it". Si tratta di uno strumento di comunicazione
interessante, ma in questo caso ci siamo trovati di fronte alla
necessità, non potendo partecipare a dei convegni - ricordo per
esempio un convegno della francofonia in Belgio, un incontro delle
popolazioni occitane nelle vallate del cuneese, ricordo qualche
convegno al centro congressi del "Billia" - di poter garantire, con
tecnologie più avanzate della videocassetta, una presenza di tipo
istituzionale. Perché in alcune occasioni non si è potuto usare la
videoconferenza? Dirò poi qual è la mia intenzione sulla
videoconferenza. Perché non sempre le località dove si inviano
questi videomessaggi sono dotate delle tecnologie della
videoconferenza. Pensi che al "Billia" di Saint-Vincent non è
possibile effettuare la videoconferenza perché mancano le apposite
linee "ADSL". Credo che oggi in Aosta città l'unica sala dotata
della possibilità di fare la videoconferenza sia il Palazzo
regionale, quindi in moltissimi casi il videomessaggio, benché del
tutto obsoleto, è l'unica possibilità per poter partecipare in
maniera remota, partendo dal presupposto che talvolta non è
possibile essere di fronte a una telecamera di una videoconferenza
per un collegamento in diretta, anche ammesso che, laddove si deve
trasmettere, vi sia questo collegamento in videoconferenza, che,
come dicevo, nel caso della nostra Regione è un caso abbastanza
raro.
Sul fatto dell'uso delle videoconferenze con me sfonda una
"porta aperta"... nell'ufficio vicino al mio dell'Assessorato del
turismo vi era l'apparecchiatura di videoconferenza con la quale si
lavorava con i dirigenti di Bruxelles e abbiamo modificato anche il
Regolamento del Governo regionale e abbiamo consentito a colleghi
della Giunta di partecipare in videoconferenza, avendo installato
un'apparecchiatura di videoconferenza nella sala Giunta; per cui
l'Assessore Pastoret, in occasione dell'approvazione del bilancio
regionale avvenuto il 3 novembre scorso, è apparso in
videoconferenza e ha partecipato ai lavori di Giunta in
videoconferenza.
Lei quindi ha perfettamente ragione: i videomessaggi
diventeranno in futuro obsoleti, oggi non lo sono perché consentono
di poter partecipare a manifestazioni laddove la videoconferenza
non c'è, mentre l'uso della videoconferenza è qualcosa di
stimolante ed importante. Non so se questo potrebbe valere anche
per i Consiglieri regionali, questo lo deve chiedere al Presidente
del Consiglio, ma devo dire che molto spesso i dirigenti regionali
hanno fruito di tale apparecchiatura anche in collegamento con
Roma, perché anche su Roma abbiamo la videoconferenza. Tra l'altro,
avremo lunedì una riunione preparatoria della Commissione
paritetica Stato-Regione con il Dott. Barbagallo, che parteciperà
con gli altri membri della Commissione paritetica apparendo
dall'ufficio di Roma. È quindi una struttura che adoperiamo già
molto, ma per adesso i pur obsoleti messaggi istituzionali su
videocassetta risultano utili nelle località non ancora raggiunte
dal servizio di videoconferenza o magari quel giorno medesimo alla
stessa ora non è possibile un collegamento in diretta.
Presidente - La parola al Consigliere Frassy.
Frassy (CdL) - La mia replica sarà molto breve e più
istituzionale rispetto alla mia illustrazione dell'interpellanza,
perché la tecnologia è sicuramente un apporto che condividiamo
debba essere esperito anche nelle attività dell'amministrazione,
riterremmo però che su questa tecnologia vi fosse un coinvolgimento
dei vari organi operativi dell'Amministrazione regionale, perciò
chiediamo al Presidente Caveri e al Presidente Perron che, vista la
possibilità di avere l'utilizzo di determinate apparecchiature per
videoconferenze, se non sia il caso in certe situazioni di renderle
accessibili alle varie funzioni istituzionali.
