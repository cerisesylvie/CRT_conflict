Classificazione
INDUSTRIA



Oggetto del Consiglio n. 928 del 7 ottobre 2021 - Resoconto
OGGETTO N. 928/XVI - Interpellanza: "Intendimenti in merito
alla creazione di un centro unificato di ricerca
scientifica".
Bertin (Presidente) -
Punto n. 33 all'ordine del giorno.
Per l'illustrazione dell'interpellanza il consigliere Sammaritani,
ne ha facoltà.
Sammaritani (LEGA VDA) -
Con questa iniziativa si fa
riferimento a ciò che è previsto nel Documento di economia e
finanza 2021-2023, approvato nel mese di aprile di quest'anno, nel
quale appunto, correttamente io ritengo e noi riteniamo, si è
stabilito che, considerato che nel contesto regionale sono
presenti, qui cito testualmente il DEFR, diverse fondazioni ed enti
dediti alla ricerca scientifica di base, è intendimento del Governo
regionale di creare un centro unificato di ricerca scientifica,
possiamo usare l'acronimo CURS, che potrebbe rappresentare
vantaggi, dice il DEFR, sia in ordine a un maggiore sviluppo dei
campi applicativi compresi nella S3, quindi strategia regionale di
specializzazione intelligente, sia riguardo all'opportunità di
declinazione dei progetti di trasferimento tecnologico. Quindi, c'è
l'ipotesi di realizzare un unico polo di innovazione, che
chiaramente comporterebbe delle economie di scala rispetto ai
costi, naturalmente, ma anche probabilmente a un concetto di
organizzazione molto più omogeneo che porterebbe sicuramente a dei
risultati positivi.
Ricordando l'importanza e l'urgenza di questo tema, anche alla
luce, come diciamo nella nostra interpellanza, dei non sempre
brillanti purtroppo risultati della nostra regione nell'usufruire
delle risorse messe a disposizione dall'Unione europea, che è uno
dei temi connessi fortemente a questa ipotesi di centro unificato
di ricerca scientifica, interpelliamo il Presidente della Regione o
l'assessore per sapere se siano state già messe in atto azioni
concrete per dare attuazione all'intendimento previsto nel DEFR
2021-2023 sopracitato; in caso positivo, quali siano queste
iniziative o, in caso negativo, quali sono i tempi e gli
intendimenti della Giunta regionale per darvi attuazione.
Presidente -
Risponde l'assessore Bertschy, ne ha
facoltà.
Bertschy (AV-SA) -
Rispondo a nome anche degli altri
colleghi di Giunta che hanno in qualche maniera una delega riferita
a enti di ricerca, ringraziandola per l'iniziativa che tiene alta
l'attenzione su un tema e su un obiettivo politico che nel DEFR
2021-2023 intendiamo perseguire per raggiungerlo, perché è
evidentemente un progetto e un obiettivo sfidante che ci mette
nella condizione di fare un salto in avanti in termini di
organizzazione sul territorio delle nostre attività, ma anche della
competitività del sistema Valle d'Aosta. Gli enti di ricerca
attuali stanno sviluppando la loro attività tutti con la massima
attenzione e collaborazione con l'Amministrazione regionale e il
territorio, ma un po' come per altri settori è necessario fare
quello che abbiamo individuato nel DEFR e che giustamente lei ha
sottolineato, indicando anche le ricadute positive e i limiti
dell'attuale organizzazione.
Che cosa stiamo facendo? Stiamo preparando in termini politici
un percorso che ci porti nei prossimi mesi a condividere, insieme
agli attuali enti, un documento e un progetto di lavoro, che tra
l'altro sicuramente condivideremo con voi, perché le tappe per
arrivare a un progetto così ambizioso e così importante vanno bene
individuate e organizzate. Gli enti stanno sviluppando la loro
attività, hanno i loro progetti, hanno i loro contratti e sotto
questo profilo non va creata un'azione confusa, ma va creata
un'azione ordinata e un percorso chiaro che ci porti in quella
direzione.
Di concreto c'è l'obiettivo politico, rimane concreto, e di
concreto sul campo c'è il lavoro che stiamo facendo di preparazione
e di condivisione, per arrivare a un primo atto, chiamiamolo così,
di indirizzo in Giunta regionale, che definisca in maniera chiara
quello che vogliamo andare a raggiungere e che sia un atto di
indirizzo che ci permetta anche di aprire un confronto politico con
i gruppi in Consiglio regionale, perché il limite della nostra
regione a volte è che quando si sfidano i progetti ambiziosi, poi
nascono quelle resistenze che non è detto che siano resistenze
contro il progetto, ma sono resistenze a volte un po' di sistema e
un po' di territorio. Noi, se vogliamo cambiare passo, qui come in
altri settori, dobbiamo avere il coraggio di non perdere per strada
le tante competenze delle quali anche la Regione Valle d'Aosta
dispone in termini di risorse umane, di capacità amministrative e
di visione anche politica, e di creare le migliori condizioni
perché queste risorse si ritrovino insieme a lavorare in un
progetto che, se saremo capaci di perseguire l'obiettivo, potrebbe
anche diventare un
unicum
: siamo comunque in una zona
territoriale che ci mette in condizioni di lavorare con enti di
ricerca molto importanti vicino a noi in maniera ambiziosa e con la
possibilità di condividere delle strategie che ci mettano in
condizione di dare ai nostri giovani dei percorsi fuori e dentro la
Valle d'Aosta maggiormente governati;  soprattutto potremmo
dedicare la ricerca, la crescita del tessuto economico, sociale e
culturale della Valle d'Aosta, ma con una visione chiara e
strategica.
Forse la deludiamo un po' non trovando ancora l'elemento
concreto nella risposta, ma vorrei dall'altra parte farle vedere il
bicchiere molto più pieno del mezzo, con l'obiettivo che di qui a
fine anno ci deve portare a questo atto di indirizzo che dia anche
il via a un lavoro politico che credo un po' tutti dovremmo fare
per lanciare questa sfida. Un obiettivo che avrà anche delle
ricadute in termini di bilancio, perché dovremo dedicare più soldi
ai progetti e meno alla dispersione dei centri di costo a livello
amministrativo. Ripeto, questa è una visione che vale per questo
progetto a livello strategico in questa direzione, ma vale in
generale come visione dell'organizzazione della Regione e di tutti
gli enti che collaborano con la Regione alla crescita economica e
sociale. Ho fatto tutto in un'unica risposta, mi permetta.
Presidente -
Per la replica, il vicepresidente del
Consiglio Sammaritani.
Sammaritani (LEGA VDA) -
In realtà, contrariamente a
quello che poteva essere il suo timore, non sono affatto deluso,
nel senso che comprendo che per fare questo tipo di azioni non si
possa pretendere di farlo in pochi mesi. Quello manifestato nel
DEFR è un intento importante e, secondo noi, strategicamente
rilevante, peraltro debbo dire anche che, nello stesso quadro
strategico regionale di sviluppo sostenibile approvato ieri, il
tema è di nuovo trattato ed è trattato appunto in linea con questo
intendimento, nel senso che uno degli obiettivi prioritari, degli
obiettivi di
policy
, è proprio quello di una Valle d'Aosta
più intelligente, si dice come termine generale. Come primi punti
si parla proprio di questa strategia che si vuole porre in essere,
nel cercare di trasformare quella che è una debolezza non solo nel
settore della ricerca, ma anche, per esempio, dell'imprenditoria,
il fatto di avere tanti micro centri, così come micro imprese o
piccole imprese, che lavorano singolarmente, ma non hanno a volte
la forza necessaria per svilupparsi e per avere una visione di
lungo periodo e magari più ampia; lo stesso vale per i centri di
ricerca. Questa economia di scala va ricercata ed è evidente che
all'inizio di questi percorsi molto spesso si trova una certa
resistenza, quella a cui ha fatto riferimento lei, perché ognuno
magari cura un po' il suo orto, o orticello addirittura nel caso
specifico, e magari sente minacciata questa sua capacità, questa
sua magari crescita che ha fatto nel tempo, dal fatto di rischiare
di far finire tutto in un calderone. Il rischio che bisogna evitare
è questo: evitare che, anche nella mentalità delle persone che
saranno coinvolte, si abbia questa sensazione, ma al contrario si
abbia invece l'idea di un elemento di indirizzo forte, che possa
appunto creare economie di scala migliori, organizzazioni migliori
e meno dispersione di energie anche economiche.
Se questo intendimento è chiaro, come dicevamo, non può essere
soddisfatto nel giro di pochi mesi. Peraltro, se un DEFR parla di
tre anni, un quadro strategico parla addirittura di sette anni,
perché è commisurato un po' alle linee europee, dove i piani
appunto si sviluppano in questo periodo; chiaramente non è detto
che si debba fare necessariamente in sette anni o in tre, se si
riesce a farlo prima sarà un beneficio per tutti.
L'importante è avere l'attenzione su questo tema: attualmente
c'è, spero che da quello che lei mi dice il tema sia veramente
seguito con attenzione e con solerzia. Quindi, voi operate, noi
vigiliamo, ognuno svolga il proprio ruolo e speriamo che in questa
direzione si riesca davvero a far sì che in Valle d'Aosta, anche in
questo settore, con questo coordinamento fra le realtà
dell'università e dei vari centri di ricerca, si possa fare dei
passi avanti che ci consentano di essere all'avanguardia su questo
fronte, che credo sia uno di quelli principali per lo sviluppo
della nostra regione.
