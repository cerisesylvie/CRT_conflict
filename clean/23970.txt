Classificazione
INDUSTRIA
LAVORO



Oggetto del Consiglio n. 2960 del 19 settembre 2007 - Resoconto
OGGETTO N. 2960/XII - Conseguenze del fallimento di una
società azionista della Verrès S.p.a.. (Interrogazione)
Interrogazione
Appreso che la società tedesca VDN-Eurocoin, proprietaria di
una quota del capitale azionario di Verrès S.p.a., è
fallita;
Considerato che l'ingresso di VDN-Eurocoin (ottobre 2001) in
seno al capitale sociale di Verrès S.p.a. venne decantato
dall'allora Assessore regionale dell'Industria come "avente la
finalità di realizzare un partenariato commerciale e industriale su
scala multinazionale, capace di consentire allo stabilimento
valdostano di utilizzare l'apporto di un gruppo leader europeo e
mondiale nel campo della monetazione. L'obiettivo è quello di
divenire fornitori a livello mondiale di tondelli destinati a
diversi usi. In tal senso va considerato il fatto che il mercato
del settore non si esaurirà con questa fase dell'euro";
Visto che la ridotta redditività dello stabilimento
valdostano e il rischio di una sua ulteriore marginalizzazione sono
fonte di comprensibile preoccupazione per le maestranze ivi
impiegate;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se era a conoscenza del fallimento di
VDN-Eurocoin;
2) quando è stato dichiarato il fallimento e chi rappresenta
in questo momento la quota in seno al capitale sociale di Verrès
S.p.a.;
3) quali sono le prevedibili ripercussioni sull'andamento
aziendale e quali ipotesi di subentro sussistono nella quota del
socio fallito;
4) quali forme di monitoraggio ha attivato per avere
informazioni e dati più tempestivi e più precisi sulla conduzione
aziendale nel suo complesso.
F.to: Tibaldi - Frassy - Lattanzi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto credo che abbiano fatto bene
gli interroganti a porre tali questioni, perché occorre comunque
portare l'attenzione su fatti o situazioni che possono avere delle
evoluzioni che sfuggono anche al nostro controllo. Questo poi è un
caso preciso, dove nella mia risposta richiamiamo società e
situazioni che si svolgono al di fuori della nostra portata
territoriale, quindi è opportuno avere un costante monitoraggio su
questi fatti, quando gli stessi possono avere ripercussioni in
Valle. Ho letto nell'interrogazione che nel 2001, al momento
dell'ingresso della "VDN-Eurocoin", c'erano delle aspettative; non
ricordo quali fossero queste aspettative ma, verificando la
situazione ad oggi, devo dire che non è stato un ingresso così
fortunato, nel senso che non credo dalle nozioni che ho potuto
appurare in questi giorni che le ripercussioni siano state così
positive. Dobbiamo però prendere atto di alcune imprecisioni che ci
sono per carenza di informazioni anche nella vostra interrogazione.
La prima precisazione da effettuare, che corregge la situazione, è
che "VDN-Eurocoin" è il gruppo a cui appartiene la società
"Eurocoin AG", che invece è l'azionista della "Verrès S.p.a."; è un
gruppo che all'interno ha numerose società, fra queste anche la
società che possiede il 17,65% della "Verrès". La conseguenza di
questa prima informazione precisa è che non esistono agli atti
della "Verrès S.p.a." comunicazioni in ordine ad un fallimento
della società tedesca "Eurocoin AG": questo solo per precisare, ma
le informazioni che voi avete corrispondono invece con uno stato di
tensioni che sono avvenute nel gruppo "Eurocoin" e che hanno
causato una serie di corrispondenze e di azioni da parte della
"Verrès" per cercare di avere un'informazione più precisa e una
certezza sulle loro operatività. Infatti, in data 3 marzo 2005, la
"VDN-Eurocoin" comunicò alla Zecca e anche alla "Finaosta" che il
gruppo nel suo complesso stava attraversando un momento di
particolare difficoltà finanziaria e che era intenzione del gruppo
di dismettere tutta una serie di partecipazioni, fra queste
all'epoca si accennava anche a una dismissione della partecipazione
alla "Verrès S.p.a.". Sempre nella comunicazione si dava
un'indicazione anche della volontà di cedere questa partecipazione
ad un'altra società di cui abbiamo il nome, ma di cui non abbiamo
conoscenza precisa di tutta la sua strutturazione: la società si
chiamava la "Saxonia Eurocoin Gmbh", che era una società anch'essa
partecipata dall'"Eurocoin AG". Come vedete, vi è una complessità
di scatole cinesi non semplice da seguire, ma che davano una
difficoltà finanziaria del gruppo madre, che era il gruppo
"Eurocoin AG". Con lettera dell'11 marzo, conseguentemente alla
sollecitazione fatta da "Eurocoin", la "Verrès" si opponeva a tale
cessione, argomentando che, in pendenza di rapporti di natura
commerciale e finanziaria, l'operazione di cessione avrebbe potuto
arrecare eventuali danni alla "Verrès". In qualche modo la "Verrès"
e la "Finaosta" mettevano le mani avanti anche per condizionare
passaggi che li potevano riguardare, quindi non per essere degli
attori subenti di questa situazione. Va fatta un'ulteriore
precisazione: successivamente tutti i rapporti commerciali, tutte
le situazioni che erano in sospeso si sono poi regolarizzate e
quindi gli accordi non potevano avere degli sviluppi con
"Eurocoin", perché la situazione era di difficoltà, ma tutto ciò
che era stato portato avanti aveva trovato una soluzione corretta
senza causare danni alla "Verrès", quindi si prendeva atto di tale
turbolenza di questo gruppo, ma tale turbolenza non si rifletteva
sull'andamento della "Verrès S.p.a.". Infatti, se vi ricordate,
quando abbiamo avuto modo di parlare con la "Verrès S.p.a." abbiamo
detto che poi la "Verrès" cercò anche altre strade di
internazionalizzazione - ricordate, quando si parlava
dell'Argentina e delle altre cose? - e quindi la "Verrès" ha
continuato a fare il suo percorso non tenendo più in conto questa
partecipazione dubbia.
È accaduto poi un fatto nuovo: in una fase successiva di nuovo
l'"Eurocoin" ha comunicato che avrebbe ceduto a "Saxonia" la
partecipazione che era in suo possesso e conseguentemente a questa
comunicazione venne fatta un'ulteriore comunicazione da parte dello
studio legale "Manfredini & Associati", che richiedevano, con
una lettera del 13 settembre 2005, la trascrizione della cessione
sui certificati azionari. La trascrizione però non ha avuto luogo,
poiché alla richiesta di documentazione avanzata dalla "Verrès" in
data 14 settembre non vi fu più nessuna risposta; quindi di nuovo
si chiese di passare, però ad ulteriore richiesta della "Verrès" di
avere le informazioni dovute e doverose non vi fu più nessun
seguito, quindi la trascrizione non vi fu. L'ultimo fatto nuovo
accaduto è che il 5 luglio 2006 una società inglese di nuovo con
questo nome che richiama l'altro, qui non è più l'"Eurocoin" ma
"Eurocoin Ltd", scriveva informando non solo la "Verrès" ma tutti
gli azionisti, quindi il Poligrafico, la "Finaosta"... comunicando
lo scioglimento della "Eurocoin AG" e dicendo che questo era
avvenuto il 22 marzo 2005 e in conseguenza di tale scioglimento
vantavano in qualche modo il subentro in ogni rapporto giuridico
esistente, ossia comunicavano che erano subentrati in questo
scioglimento loro come interlocutori, quindi la confusione
all'interno del gruppo "Eurocoin" regna sovrana, non all'interno
del gruppo "Verrès". Ancora una volta infatti con la stessa
linearità e chiarezza il gruppo "Verrès" chiese di acquisire la
documentazione, le informazioni, gli atti e quanto permettesse di
capire cosa stavano combinando in questo fantomatico gruppo
"Eurocoin AG" e ancora una volta non abbiamo avuto nessuna
risposta.
Facciamo il punto conclusivo della situazione: "Eurocoin AG" in
questo momento risulta azionista della "Verrès", tale situazione
non pare allo stato attuale di alcun pregiudizio per la società,
nel senso che la società ha chiarito le pendenze e le situazioni
che aveva in corso, non ha più intrapreso iniziative con "Eurocoin
AG", quindi oggi "Eurocoin AG" è ancora azionista, perché questi
sono i documenti notarili, ma nel contempo...
(interruzione del Vicepresidente Tibaldi, fuori
microfono)
... ma se non c'è arrivato... ossia noi abbiamo richiesto...
vedete che non mi ascoltate... abbiamo chiesto e richiesto, non ci
mandano niente, noi, fin quando non ci mandano niente, quelli sono
i documenti. I rapporti con "Eurocoin" e con i soggetti che si sono
presentati in qualità di successori legali sono attentamente
monitorati dagli organi della società e tutte le comunicazioni
intercorse con questi soggetti sono state trasmesse per conoscenza
anche agli azionisti, all'Istituto poligrafico dello Stato e alla
"Finaosta". Ad oggi questa è la situazione, quindi è opportuna la
vostra interrogazione, opportuno il fatto di fare un punto su tale
situazione ed è evidente che manterremo un monitoraggio
strettissimo sull'operatività della "Verrès S.p.a." e sui suoi
soci.
Presidente
- La parola al Vicepresidente Tibaldi.
Tibaldi (CdL)
- Si tratta di una situazione sconcertante,
disarmante, anche perché deliberatamente in premessa di questa
interrogazione abbiamo citato un passaggio significativo di un
intervento che fece l'allora Assessore all'industria, dove si
segnalava che l'ingresso del gruppo "VDN-Eurocoin" sarebbe stato di
fondamentale importanza a livello commerciale e industriale, su
scala multinazionale, per "Verrès S.p.a.". Oggi complici 2
situazioni endemiche che caratterizzano l'industria valdostana: la
prima, la superficialità nelle valutazioni "ex ante" che vengono
fatte da "Finaosta" e dagli organi regionali competenti; la
seconda, l'inesistenza o quasi del monitoraggio "ex post" quando si
fanno le operazioni, anche qui complici "Finaosta" o gli organi
regionali competenti, scopriamo - ma lo abbiamo scoperto già 2 mesi
fa nell'ambito di un'audizione interessante in IV Commissione - che
c'è un socio fantasma che di fatto è tenutario di azioni allo stato
latente, perché si dice che è fallito.
"Il socio Eurocoin è in
fase di ristrutturazione a causa di un fallimento"
ci venne
comunicato per iscritto dall'esponente di "Finaosta" in seno al
"CdA". La situazione allora è paradossale, addirittura
inverosimile, perché tutto questo passaggio di scatole cinesi - lei
ha usato tale termine - che c'è stato dal 2005 ad oggi è il sintomo
di un qualcosa che sta degenerando, di una situazione che è in
netto peggioramento, di un socio che è stato presentato con
determinati requisiti, ma che in realtà non li possiede, di un
socio che doveva essere il volano per il rilancio di "Verrès
S.p.a." e invece si è rivelato un perfetto latitante, tanto che se
lei, Assessore, ha verificato gli ultimi 2 bilanci, questo socio
non figura, nessun esponente figura nel "CdA" o si è presentato, né
tanto meno si sono presentati all'assemblea annuale di approvazione
del consuntivo. Qui allora la situazione è di allarme, di
preoccupazione, lei ha detto:
"Eurocoin AG è ancora azionista e
non c'è alcun pregiudizio per la società, così ci è stato
comunicato"
. Le dirò che, a sentire l'esponente di "Finaosta"
nel "CdA", a parte il fatto che - e penso che i colleghi che erano
presenti possono esserne testimoni - vi sono state delle
informazioni alquanto generiche da parte sua sull'andamento
gestionale... e questo apre un altro punto interrogativo: che ci
stanno a fare certi rappresentanti nei "CdA" quando non possiedono
informazioni certe e immediate sull'andamento societario o
l'evoluzione delle persone che rappresentano le singole quote? Ma
lui stesso ha detto: "non sappiamo chi rappresenta oggi quella
società, se c'è ancora quella società o meno". A parte la
ricostruzione storica che lei ci ha fatto, Assessore, e noi le
chiediamo chi le ha dato quelle informazioni che "Eurocoin AG" oggi
è ancora socio, perché a leggere la dichiarazione dell'esponente di
"Finaosta" nel "CdA"... si dice che il socio "Eurocoin" è fallito.
Lei ci dice che il socio "Eurocoin" è ancora all'interno della
società, ma allora stridono queste 2 dichiarazioni: la sua con
quella dell'esponente nel "CdA", perché o non vi siete sintonizzati
a sufficienza, o avete improvvisato il monitoraggio dell'ultima
ora...
(interruzione dell'Assessore La Torre, fuori
microfono)
... "c'è poco da sintonizzarsi" dice... abbiamo perso un socio,
lo abbiamo perso per strada un socio, ma abbiamo perso quel socio
che doveva avere una funzione chiave non solo nell'acquisizione
degli ordinativi, come ci venne presentato, ma addirittura
nell'acquisizione delle forniture. Era un socio chiave, era
l'ingresso di un socio che rappresentava un gruppo che è di
primaria importanza o addirittura "leader" europeo e mondiale nel
campo della monetazione. È stato un "bluff" clamoroso e
naturalmente di questo "bluff" oggi si scopre non solo
l'esistenza... perché lei rispondendo a una nostra interpellanza
del 20 giugno scorso, dove le chiedevamo quali informazioni
possieda in relazione all'andamento gestionale della società, non
ci ha detto nulla! Noi lo abbiamo scoperto a posteriori e quindi
abbiamo il tempo e la buona fede che ci giustificano, ma questa
notizia è del marzo 2005, di 2 anni e mezzo fa, di un socio che si
era perso per strada, che è fallito, che ha visto il subentro di
nuovi soggetti che hanno naturalmente dato l'impressione di essere
scatole cinesi vere e proprie e che oggi lasciano la "Verrès" "in
braghe di tela"! La situazione è allarmante, queste preoccupazioni
sono in capo anche alla gente che lì lavora e che vede che c'è un
disordine amministrativo e organizzativo che non può lasciarci
indifferenti. Nonostante la sua flemma e le sue parole
rassicuranti, Assessore, noi le diciamo che la situazione non è
quella che lei ci vuole rappresentare. La situazione è alquanto
problematica e urge un suo intervento concreto presso il "CdA" di
"Verrès S.p.a.".
