Classificazione
ISTRUZIONE PUBBLICA
Personale docente e non docente



Oggetto del Consiglio n. 1994 del 3 novembre 2022 - Resoconto
OGGETTO N. 1994/XVI - Interpellanza: "Azioni volte alla
modifica, in accordo con la Società di Servizi Valle d'Aosta, del
contratto degli operatori di sostegno".
Marguerettaz (Président) -
Point n. 29 à l'ordre du jour.
Pour la présentation, la parole au collègue Manfrin.
Manfrin (LEGA VDA) -
L'articolo 5 della legge 104 del
1992 afferma che la promozione dell'autonomia e la realizzazione
dell'integrazione sociale delle persone con disabilità, avviene
anche attraverso il sostegno psicologico e psicopedagogico.
Sostegno che nelle scuole valdostane viene affidato agli insegnanti
di sostegno e per la parte restante agli operatori di sostegno.
Com'è noto, gli operatori di sostegno, nel passaggio dal
contratto di lavoro regionale a quello di tipo privatistico della
Società di servizi, sono stati assunti con un inquadramento
professionale notevolmente inferiore a quello precedente. Tale
profilo esclude completamente la dimensione progettuale didattica e
anche educativa, che era l'aspetto più significativo del lavoro
dell'operatore di sostegno, limitando, dal punto di vista
normativo, le mansioni possibili ad attività di tipo esecutivo ed
assistenziale. Una limitazione che è in contrasto con le mansioni
che gli operatori di sostegno svolgono concretamente, poiché anche
loro concorrono alla realizzazione del progetto di vita degli
alunni con disabilità.
Per questo motivo siamo rimasti molto sorpresi nell'apprendere
che gli operatori di sostegno non partecipano alla programmazione
didattico-educativa settimanale, né a quella di inizio anno degli
insegnanti, partecipazione che sarebbe invece necessaria per
programmare in sinergia, con gli insegnanti di classe e gli
insegnanti di sostegno, le attività didattiche da svolgere con gli
alunni con disabilità settimanalmente, ma anche nel corso di tutto
l'anno scolastico. La progettualità è infatti fondamentale per
poter elaborare un progetto di vita che calzi a pennello con le
esigenze dell'alunno con disabilità.
Va detto inoltre che troppo spesso gli operatori di sostegno
iniziano l'anno scolastico non sapendo con quali alunni con
disabilità dovranno operare, né quali sono le loro patologie di cui
sono affetti e le criticità che dovranno affrontare. Il tutto viene
lasciato alla sensibilità degli insegnanti di classe, che possono
eventualmente contattare gli operatori di sostegno prima
dell'inizio dell'anno scolastico per un momento di confronto ed uno
scambio di informazioni. Questo momento di confronto però è
chiaramente svolto dagli operatori di sostegno a mero titolo
volontario, poiché non è previsto dal contratto un monte ore da
dedicare alla programmazione e alla stesura del progetto di vita in
collaborazione con l'insegnante di sostegno e con gli insegnanti di
classe. Peraltro, anche la partecipazione degli operatori di
sostegno alle riunioni PEI che vengono effettuate nel corso
dell'anno scolastico, fondamentali per un confronto con i genitori
e tutti gli operatori socioassistenziali che hanno a che fare con
l'alunno con disabilità, avviene a mero titolo volontario.
C'è poi un altro aspetto del lavoro degli operatori di sostegno
che ci ha fatto trasalire. Pur avendo a che fare con forme di
disabilità sempre più complesse e con casi di comorbilità fra più
patologie, che richiedono quindi una specializzazione sempre
maggiore sia da parte degli insegnanti di sostegno che degli
operatori, gli operatori di sostegno non svolgono nessuna
informazione nel corso dell'anno scolastico e nemmeno durante la
pausa estiva. Rapportarsi con la disabilità, richiede competenze
che non possono derivare unicamente dal diploma di indirizzo che,
peraltro, inspiegabilmente è il requisito minimo di accesso alla
selezione.
Come per gli insegnanti di sostegno sono previsti dei corsi
specifici post laurea per ottenere l'abilitazione al sostegno,
parimenti anche per gli operatori di sostegno dovrebbero essere
richieste competenze specifiche che non possono essere acquisite
unicamente con il diploma. Serve la frequenza di un corso di
laurea, come avviene per gli insegnanti, e servono anche corsi di
formazione nel corso dell'anno scolastico per poter essere
costantemente aggiornati sulle varie patologie e sulle nuove
tecniche pedagogiche che possono essere utili per rapportarsi con
gli alunni con disabilità.
Riteniamo quindi che sia necessario che gli operatori di
sostegno debbano essere debitamente informati in merito agli alunni
con disabilità che dovranno seguire nel corso dell'anno scolastico,
che presentano problematiche che devono essere affrontate in
sinergia con gli insegnanti. Riteniamo inoltre che, poiché come
abbiamo qui esposto, anche gli operatori di sostegno concorrono
alla realizzazione del progetto di vita degli alunni con
disabilità, questi debbano avere un monte ore da dedicare alla
stesura del progetto di vita stesso, in collaborazione con
l'insegnante di sostegno e con gli insegnanti di classe.
In un mondo sempre più complesso, dove anche i bambini
"normodotati" richiedono delle risposte pedagogiche sempre più
complesse, a maggior ragione le persone che hanno a che fare con
alunni con disabilità, devono essere debitamente formate e
preparate. Per questo motivo, dunque, con quest'iniziativa la
interpelliamo, Assessore, per sapere se sia a conoscenza delle
criticità che le abbiamo evidenziato nelle premesse di
quest'iniziativa e se sia intenzione del Governo regionale, in
accordo con la Società dei servizi di Valle d'Aosta, di modificare
il contratto degli operatori di sostegno, al fine di garantire un
servizio più attento alle esigenze degli alunni con disabilità.
Président -
Pour la réponse, la parole à l'assesseur
Caveri.
Caveri (AV-VdA Unie) -
Intanto vorrei dire con
schiettezza che gli operatori di sostegno non sono insegnanti; è
brutto da dire ma è la realtà, nel senso che ci sono gli insegnanti
di sostegno e ci sono gli operatori di sostegno. Rispetto al
modello valdostano, che funziona bene ed è considerato in maniera
positiva, l'aumento progressivo e impressionante del numero di
alunni che abbisognano del sostegno ci deve far riflettere.
Dobbiamo capire, ad esempio - ne ho parlato più volte anche con
l'assessore Barmasse - come sia possibile che solo nell'ultimo anno
siano 58 i 104 gravi che bisogna assistere, e questo è sicuramente
doveroso, ma bisogna capire quali sono i meccanismi che stanno
portando la nostra popolazione scolastica, tra 104, DSA e DES, ad
avere all'interno di alcuni grandi plessi scolastici centinaia e
centinaia di alunni che abbisognano di un'assistenza. Bisogna
capire soprattutto quali sono i casi conclamati e veri, rispetto al
rischio che possa esistere anche qualche elemento non del tutto
convincente.
Al di là di questo e per rispondere alle sue domande, devo dire
che ancora di recente, sotto la direzione del presidente Lavevaz e
con gli altri colleghi, abbiamo continuato le riflessioni sul ruolo
della Società dei servizi Valle d'Aosta e anche una riflessione su
questi operatori di sostegno. I sindacati usano spesso la
circonvallazione per risolvere il problema e dicono: nessun
problema, riassumeteli in Regione. E come lei mi potrebbe
insegnare, sa benissimo che la nascita della Società dei servizi
per questa e per altre professionalità deriva dal fatto che abbiamo
dei limiti assunzionali da parte dei Ministeri, in particolare
della Ragioneria generale dello Stato, che ci impediscono di fatto
di poter assumere le persone, cosa che sarebbe certo più logica, e
bisogna adoperare la Società di servizi che deve avere però degli
equilibri finanziari che devono essere rispettati.
Come premessa vorrei ricordare che la DGR 971 del 2022, che è lo
schema di contratto di servizio fra la Regione e la Società di
servizi, prevede diversi punti che vanno a chiarire alcune delle
criticità evidenziate. "Per gli operatori di sostegno - dice una
parte di questo contratto - sia a tempo determinato che tempo
indeterminato, non sono previsti corsi di formazione nel corso
dell'anno scolastico e nemmeno nei periodi di pausa delle lezioni".
Oltre a disciplinare le modalità di svolgimento della formazione
obbligatoria in materia di sicurezza, la società si occupa di
garantire una formazione tecnica allegata al ruolo professionale,
quindi è un incarico in capo alla Società di servizi. Nello
specifico, ricordo che a partire dall'anno scolastico 2016-2017,
l'iscrizione a tutti i percorsi formativi rivolti ai docenti delle
scuole di ordine e grado possono essere aperti anche agli operatori
di sostegno. A tal fine la Sovrintendenza agli studi ha autorizzato
l'attivazione di una
mail
per gli operatori di sostegno,
quindi in realtà c'è oggi un ruolo formativo che viene svolto dalla
Regione
ad abundantiam
rispetto alle previsioni.
Dice ancora un altro passaggio: "La società consente ai propri
dipendenti di partecipare a iniziative formative, sentito il
dirigente scolastico, fermo restando l'obbligo del rispetto del
monte ore settimanale previsto. Il dirigente scolastico deve
valutare la valenza della formazione, il principio di rotazione del
personale di sostegno e l'organizzazione complessiva contingente,
tenuto conto che l'esigenza prioritaria è quella di garantire
l'accoglienza a scuola degli alunni con disabilità in situazioni di
gravità". Le lascerò poi la risposta scritta, perché altrimenti non
starei nei tempi.
In merito ai punti da voi riportati, faccio presente che a
partire dalla scuola dell'infanzia e fino alla conclusione della
scuola secondaria di secondo grado, l'operatore di sostegno integra
l'attività svolta dai docenti di sostegno e di classe, per il
raggiungimento degli obiettivi didattico-educativi, che sono
previsti dai PEI che sono i Piani educativi individualizzati.
L'operatore di sostegno presta un monte ore di servizio compreso
fra le 18 (contratti part-time) e le 36 ore settimanali,
all'interno delle quali sono inserite tutte le attività richieste
dal proprio incarico annuale: attività frontali con i bambini e
ragazzi, programmazione con i colleghi, preparazione materiale e
riunioni. Occorre tuttavia sottolineare che, tenuto conto della
complessità della varietà delle diverse aree di disabilità, non è
possibile definire a priori uno stesso numero di ore di
programmazione settimanale per tutti gli operatori, perciò spetta
al dirigente scolastico, garante dell'inclusione, figura
professionale individuata dall'Amministrazione per fungere da
tramite tra la società e gli operatori di sostegno, il compito di
definire l'orario e le attività degli operatori, in base alle
esigenze di ogni singolo alunno esplicitate all'interno del
progetto educativo. Preciso inoltre che in quanto membri effettivi
del GLO, cioè Gruppo di lavoro operativo per l'inclusione,
istituito a livello di singola istituzione scolastica e per ogni
alunno in situazione di disabilità, come previsto dalle normative,
gli operatori di sostegno accedono alla piattaforma regionale SITC
Minori, ambiente di gestione della documentazione PEI, contribuendo
pertanto attivamente alla stesura del progetto educativo.
Di seguito riporto i riferimenti della DGR del 2022. Il servizio
fornito dalla società per il tramite degli operatori di sostegno
consiste, a titolo non esaustivo, nell'assistenza diretta allo
studente nell'espletamento delle funzioni di cura personale e di
raggiungimento degli obiettivi didattico-educativi previsti dai
rispettivi piani educativi individualizzati, quali ad esempio
partecipazione alle attività didattico educative, di studio, di
recupero, di potenziamento delle competenze e delle abilità,
partecipazione alle uscite didattiche programmate dalla classe in
cui è inserito l'alunno, igiene personale, somministrazione di
farmaci, eventuale assistenza domiciliare in orario scolastico in
caso di patologie acute certificate, assistenza durante il servizio
di trasporto da e per i luoghi deputati alle terapie. Inoltre il
servizio fornito dalla società consiste nella collaborazione alla
stesura del PEI relativo all'anno d'iscrizione e alle indicazioni
riferite a quello successivo, alle partecipazioni alle riunioni PEI
e ad altre eventuali riunioni previste per l'alunno. Dopodiché c'è
tutta l'esplicitazione degli orari e in un altro punto si dice:
anche per quanto riguarda la programmazione didattico educativa che
si svolge prima dell'inizio dell'anno scolastico e per la
valutazione finale che si svolge al termine delle lezioni, non è
previsto un monte ore per gli operatori di sostegno, e se lo fanno,
lo fanno a titolo di volontariato. È necessario che gli operatori
di sostegno siano debitamente informati in merito agli alunni con
disabilità, che dovranno seguire nel corso dell'anno scolastico,
che presentano problematiche che devono essere affrontate in
sinergia con gli insegnanti.
In merito preciso che gli operatori di sostegno, così come i
docenti supplenti annuali, prendono servizio dal primo giorno di
scuola. A tal proposito, faccio presente che l'accoglienza
dell'alunno con disabilità non è in capo alle sole figure di
sostegno, docente e operatore, ma all'intero
team
docente e
consiglio di classe. Durante i primi giorni di scuola sono
abitualmente previsti in orario di servizio momenti di passaggio di
informazioni. Tale modalità consente una prima conoscenza
dell'alunno, che dovrà essere integrata con la lettura del PEI, che
include anche la situazione clinico-diagnostica e le varie ipotesi
di progettualità a breve e lungo termine.
Gli elementi per la valutazione finale degli alunni con
disabilità vengono condivisi nell'ultimo incontro, GLO, che
dev'essere svolto entro la fine delle lezioni, pertanto gli
operatori possono portare il loro contributo alla valutazione, pur
terminando il servizio alla conclusione delle attività didattiche.
Inoltre, per l'assistenza in occasione degli esami di Stato
conclusivi del primo e secondo ciclo, sarà possibile, per gli
operatori di sostegno di riferimento del singolo alunno, proseguire
parte del servizio fino all'espletamento delle prove d'esame.
Per raccogliere eventuali problematiche segnalate dagli
operatori e per ribadire alcune indicazioni alle scuole, abbiamo
previsto periodici incontri con la Società dei servizi. La maggiore
criticità si rileva nell'ambito del reclutamento iniziale del
personale, come viene fra l'altro anche per gli insegnanti, in
particolare quelli di sostegno. Per il periodo estivo, potrebbe
essere opportuno valutare, insieme agli altri Assessorati, in
particolare sanità e politiche sociali, se si possono prevedere
forme di sostegno e supporto alle famiglie più bisognose,
utilizzando ad esempio gli operatori di sostegno per accompagnare
in attività educative extrascolastiche gli alunni con disabilità
grave, già seguiti nel corso dell'anno scolastico, per una logica
di continuità. Quindi si sta discutendo, anche con il collega
Bertschy, così come con il collega Barmasse, della nascita di
appositi
voucher
per il sostegno alle famiglie nel periodo
estivo. Si tratterebbe anche, in qualche modo, di integrare in
maniera più efficace il ruolo di questi operatori.
Président -
Pour la réplique, la parole au collègue
Manfrin.
Manfrin (LEGA VDA) -
Comincio dal fondo, Assessore. Lei
giustamente ha detto che è opportuno riflettere su eventuali
voucher
rispetto alla parte relativa al momento estivo, che
purtroppo ha visto la nostra Regione una fra le terribili
protagoniste di una mancanza di servizi dedicati ai disabili sui
centri estivi, cosa che non ci ha sicuramente giovato come immagine
e che è stato poi eventualmente corretto in corsa, ma con soluzioni
sicuramente non stabili e non agevoli. Un'idea che mi sento di
poter esporre, visto che si è detto, per esempio su più fronti, che
i Comuni piuttosto che altre strutture non riescono a organizzare i
centri estivi dedicati ai disabili, a volte anche per mancanza di
personale specializzato che conosca i casi, in questo caso la
possibilità per esempio di attingere, ovviamente in maniera
volontaria, a quegli operatori che durante l'anno lavorano per la
Società di servizi è, secondo noi, una buona opportunità; perché
abbiamo già del personale che è formato, che su base volontaria
potrebbe aderire a questi centri estivi e che quindi potrebbe
sicuramente erogare sia in forma pubblica, pensiamo alle
amministrazioni comunali, piuttosto che in forma privata sostenuti
dai voucher per esempio, potrebbe essere sicuramente una valida
possibilità. Quindi su questo siamo assolutamente d'accordo.
Sul resto io sono ansioso di leggere e di avere la sua risposta
che mi ha annunciato, perché lei ha giustamente sciorinato una
serie di riferimenti che dovrebbero disciplinare la gestione e
l'attività degli operatori di sostegno. Il problema è che noi
abbiamo la norma che dice una cosa, e poi la realtà che ci dice
tutta un'altra cosa. Lei ci dice che dovrebbero partecipare,
dovrebbero essere inclusi, dovrebbero fare la formazione, però
tutto questo non avviene. Quindi, o i dirigenti scolastici, per
esempio nel caso della programmazione, sbagliano tutti, o
altrimenti c'è qualcosa che non funziona. Per esempio, lei penso lo
sappia, ma non si può fare i momenti di scambio di informazioni...
Lei immagini l'operatore di sostegno che arriva il primo giorno di
scuola e gli dicono: "Tu oggi sarai sull'alunno Giovanni". "Ma che
patologia ha? Ma che cos'ha? Non lo so". È il primo giorno di
scuola: io oggi arrivo e senza sapere di che cosa si tratta, prendo
e vengo buttato in questa realtà e devo conoscere Giovanni, capire
che patologia ha, capire qual è il suo carattere, capire qual è la
sua famiglia, che necessità ha. È chiaro che questo momento di
scambio non può avvenire nell'intervallo che un tipo di approccio
all'alunno disabile deve avvenire in una maniera sicuramente
organizzata. Partecipare al PEI lei dice lo possono fare: dovrebbe
essere il dirigente che cerca di incastrare le tempistiche e cerca
di coinvolgere e quant'altro. Il problema è che lo fanno fare senza
timbrare il cartellino - questo penso che lo sappia - e soprattutto
lo fanno fare a titolo completamente gratuito, perché non è
previsto, perché se loro dovessero sostituire gli operatori per
permettergli di partecipare alla stesura del PEI, non avrebbero il
personale per coprirlo. Quindi ci troviamo con un gatto che morde
la coda: lasciamo scoperto l'alunno, oppure dall'altra parte
abbiamo la possibilità di partecipare al PEI e di concorrere a
comprendere quali sono le necessità e collaborare per riuscire ad
avere un progetto che sia coerente con l'alunno.
I problemi sono molteplici. Lei ci ha detto giustamente della
difficoltà di reperire il personale e ci ha detto anche che la
Regione non può assumere più di una serie di unità di personale, a
causa dei limiti assunzionali. Ma è altrettanto vero che, per
esempio, anche verificare qual è il tipo di contratto che viene
applicato a questa tipologia di assistenti, a questa tipologia di
operatori, sicuramente sarebbe importante. Io penso che lei sappia
quale tipologia di contratto viene applicata, che è il contratto
AGIDAE se non sbaglio, che sinceramente non lo vedo esattamente
centrato sulla tipologia di lavoro che viene svolta da questi
operatori e che sicuramente, se venisse modificata, darebbe una
maggiore soddisfazione a chi lavora e un maggior riconoscimento
rispetto all'impegno profuso.
