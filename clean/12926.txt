Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3882 del 9 novembre 1992 - Resoconto
OGGETTO N. 3882/IX Costituzione della Regione come parte
civile nel procedimento giudiziario relativo ai lavori di bonifica
della discarica di rifiuti solidi urbani sita nei comuni di Quart e
Brissogne.
(Interrogazioni)
PresidenteDo lettura delle interrogazioni presentate dal
Consigliere Riccarand e dai consiglieri Beneforti e Limonet,
iscritte rispettivamente ai punti 12 e 13 dell'ordine del giorno,
che trattando argomento analogo vengono discusse
congiuntamente:
Interrogazione Richiamato il dibattito svoltosi in Consiglio
regionale il 21 ottobre 1992 in merito al procedimento giudiziario
a carico di Follioley, Garda e Rollandin;
Al fine di conoscere le decisioni su tale materia assunte dalla
Giunta regionale;
il sottoscritto Consigliere regionale del Gruppo Verde
Alternativo
Interroga
la Giunta regionale per sapere:
1) in che data è stata deliberata la costituzione della Regione
come parte civile nel procedimento giudiziario indicato in
premessa;
2) a quale avvocato è stato affidato l'incarico di tutelare gli
interessi della Regione;
3) quali decisioni sono state assunte in merito alla posizione
dell'Assessore all'Agricoltura.
F.to: E. Riccarand
Interrogazione Preso atto della volontà espressa dalla Giunta
regionale di costituirsi parte civile nel procedimento giudiziario
nei confronti dell'Assessore all'Agricoltura, Augusto Rollandin,
nonché dell'imprenditore Giuliano Follioley e del sig. Giuliano
Garda;
i sottoscritti consiglieri regionali
Interrogano
il Presidente della Giunta regionale per conoscere:
- se ha provveduto ad assumere le deliberazioni necessarie per
la costituzione di parte civile nel procedimento giudiziario
richiamato in premessa.
F.to: V. Beneforti e R. Limonet
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Le domande sono fondamentalmente tre. Alla
prima rispondo che la Giunta regionale ha approvato la costituzione
della Regione Valle d'Aosta quale parte civile nel procedimento
penale in questione, in data 30 ottobre 1992 con provvedimento n.
10017. La Giunta ha designato l'avvocato Piergiorgio Martinez quale
legale, a difesa della stessa.
Per quanto concerne il punto 3, con atto n. 10018, a fronte
della dichiarazione dell'Assessore all'Agricoltura di astenersi
dallo svolgere funzioni inerenti la sua carica nella imminenza del
processo penale, la Giunta ha concordato sulle seguenti posizioni:
di limitare ad un periodo di trenta giorni, a decorrere dal 31
ottobre 1992, il periodo della astensione dalle funzioni di
Assessore, o anticipando tale periodo nel caso di sopravvenuta
conclusione del procedimento penale; di riservarsi le iniziative
più opportune nel caso in cui l'iter processuale non dovesse
concludersi entro il 30 novembre.
Presidente Ha chiesto di parlare il Consigliere Riccarand, ne ha
facoltà.
Riccarand (VA)
La risposta per quanto riguarda la
costituzione di parte civile credo sia puntuale e soddisfacente;
c'è una deliberazione della Giunta regionale e credo che questo
problema sia stato risolto.
Per quanto riguarda invece la posizione dell'Assessore
all'Agricoltura, non posso che confermare il giudizio negativo
sulla procedura seguita, già espressa nel precedente Consiglio, e
non posso che esprimere perplessità nei confronti di questa
deliberazione n. 10018 della Giunta regionale, che sicuramente non
contiene elementi di chiarezza rispetto alla posizione
dell'Assessore all'Agricoltura.
Ci troviamo di fronte ad un pasticcio, che poteva essere evitato
solo attraverso le dimissioni dell'Assessore all'Agricoltura;
meglio ancora sarebbe stato che non fosse nominato fin dall'inizio
a questa carica, cosa ovvia, essendoci tutti gli elementi già
presenti fin dal mese di giugno. Comunque, questa astensione dalle
funzioni non capisco su quali presupposti giuridici poggi e quali
effetti produca, perché qui c'è un atteggiamento che non rientra
sicuramente in una prassi di correttezza e in una prassi che
permette una chiarezza sulle funzioni.
L'Assessore regionale non è una figura che ha una rilevanza solo
all'interno della Giunta o del Consiglio, ma è una figura che ha
una rilevanza esterna; non può una persona astenersi dallo svolgere
funzioni che sono attinenti alla sua carica: può dimettersi oppure
può svolgere le sue funzioni, ma non può astenersi da queste
funzioni. Non si capisce da questa deliberazione della Giunta
regionale in concreto cosa succede. Nella deliberazione si dice che
la Giunta, dopo attenta valutazione del comportamento tenuto
dall'Assessore, concorda sulla opportunità di limitare ad un
periodo di trenta giorni il periodo della astensione dalle funzioni
di Assessore, o anticipando tale periodo eccetera, di riservarsi le
iniziative più opportune nel caso in cui l'iter processuale non
dovesse concludersi entro il 30 novembre 1992. E nel frattempo, io
mi chiedo, chi è che svolge le funzioni di un Assessore che è in
carica?
Dovevate dire, nella delibera, se c'era qualcuno che svolge
queste funzioni; chi è che firma, chi è che risponde in Consiglio,
chi è che fa l'Assessore all'Agricoltura in questo periodo? Dal
punto di vista della indennità di carica, cosa succede? Dovete
dirlo nella delibera se l'Assessore Rollandin prende l'indennità di
carica o non la prende. Il segretario particolare dell'Assessore,
che è legato funzionalmente alla persona specifica, rimane in
carica o si astiene anche lui?
Ci sono una serie di aspetti che non vengono chiariti da questa
deliberazione; è una soluzione pasticciata che non so fino a quanto
potrà rimanere in piedi, ma che conferma tutte le perplessità e i
dubbi che avevamo già espresso in precedenti occasioni.
Presidente Ha chiesto di parlare il Consigliere Beneforti, ne ha
facoltà.
Beneforti (DC)
Prendiamo atto dell'avvenuta
costituzione di parte civile. Era un atto doveroso per due motivi:
il primo, nell'interesse della Regione e quindi della collettività
valdostana; il secondo, per non commettere ingiustizie verso altri,
nei confronti dei quali la costituzione di parte civile è sempre
avvenuta.
Ciò che ci stupisce sempre di più è l'atto di autosospensione da
parte dell'Assessore interessato, che è stato ratificato
praticamente dalla Giunta regionale.
Non dico questo per inveire verso la persona interessata, a cui
auguro di cuore di poter dimostrare la propria innocenza, ma per
aver creato il principio che sia l'interessato a decidere se
dimettersi o autosospendersi.
La magistratura è lenta, è vero, i processi possono avere lunga
durata, ma questo è un rischio da mettere in conto come lo hanno
messo in conto quanti sono incorsi nelle maglie della giustizia, a
torto o a ragione, in passato.
C'è da augurarsi che questo aspetto dell'autosospensione sia una
parentesi chiusa e che non venga riaperta nel futuro, nemmeno dopo
il 30 novembre, perché non fa onore alla Regione Valle d'Aosta.
