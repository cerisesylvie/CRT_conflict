Classificazione
CONSIGLIO REGIONALE
Organizzazione degli uffici



Oggetto del Consiglio n. 1217 del 6 maggio 2015 - Resoconto
OBJET N° 1217/XIV - Approbation du bilan du Conseil régional
de 2014. Ratification de délibérations du Bureau de la Présidence
concernant des variations budgétaires. (Rejet de cinq ordres du
jour).
Presidente -
Chiedo scusa, colleghi. Prima di una breve
relazione su questo documento, comunico che sono arrivati al
riguardo 5 ordini del giorno che verranno distribuiti e che
verranno votati, chiaramente come prevede il Regolamento, prima
della chiusura della discussione generale.
Il documento contabile 2014 rileva un avanzo finanziario di 2
milioni e 403 mila euro e un totale complessivo a pareggio di 17
milioni di cui 3 milioni e 105 mila euro per partite di giro...un
po' di silenzio per cortesia! Le entrate effettive ammontano a 11
milioni e 539 mila, di cui 11 milioni e 240 mila derivanti
dall'assegnazione a carico del bilancio regionale che è stata
ridotta del 18,2 percento rispetto al 2013. Le uscite effettive
sono state nel 2014 di 12 milioni e 889 mila euro, a fronte di
spese preventivate di quasi 14 milioni. Si riscontra un'economia
complessiva pari a oltre un milione di euro, con un decremento del
7,2 percento rispetto al 2013.
Per quanto riguarda i costi fissi, il consuntivo presenta 11
milioni e 480 mila euro di spese, ossia l'89 percento delle spese
correnti del Consiglio Valle, con un decremento dell'8,12 percento
rispetto al 2013. Nel dettaglio emergono i seguenti costi fissi:
gestione del personale del Consiglio 4 milioni e 432 mila euro;
gestione degli amministratori, comprendenti indennità di carica, di
funzioni, di diaria, di trasporto e di spesa per assicurazioni di 3
milioni e 578 mila euro; contributo all'istituto dell'assegno
vitalizio per 780 mila e 496 euro, con un decremento rispetto al
2013 del meno 20,63 percento; funzionamento dei gruppi consiliari
182 mila e 446 euro; spese per informatica 1 milione e 256 mila
euro, con un aumento del 12,6 percento per l'adeguamento degli
apparati di gestione della banda relativi alle sedute
dell'Assemblea e il rifacimento del sistema di conservazione del
patrimonio audio-video; inoltre per l'Ufficio del Difensore civico
159 mila euro e 901 e, per il Comitato regionale per le
comunicazioni, 159 mila euro e 503.
Infine, i costi variabili rappresentano l'11 percento di spese
correnti dell'Assemblea, che sono 1 milione 409 e 421. Per le voci
di bilancio si evidenziano iniziative editoriali per 33 mila e 748
euro, con decremento del meno 54 percento rispetto al 2013; per
spese di abbonamento e periodici e acquisto di volumi giuridici 78
mila e 772 euro, con un decremento del meno 4 percento rispetto al
2013; per pubblicazioni a fini promozionali 71 mila euro e 796, con
un incremento del 13 percento (dovuto anche all'organizzazione
delle riunioni del
Réseau des femmes parlementaires de la
francophonie
); infine, per attività promozionali, 39 mila e 189
euro relative a inserzioni pubblicitarie, con un decremento del
meno 27 percento; per partecipazione a convegni, a congressi e ad
altre manifestazioni 90 mila euro, con un decremento del meno 26
percento rispetto al 2013 (quando è avvenuto il cambio di
legislatura); per iniziative culturali 804 mila euro, con
decremento del meno 14 percento. Questi sono chiaramente dati
tecnici che fanno capire come si sia fatta un'azione anche di
risparmio e di taglio al bilancio del Consiglio regionale.
È aperta la discussione generale. Gli ordini del giorno
presentati sono stati distribuiti, verrà redistribuito solo
l'ordine del giorno n. 5, in quanto gli uffici hanno fotocopiato
solo la prima pagina e, invece, l'ordine del giorno n. 15 è
costituito da 2 pagine. Siamo in discussione generale. Chi chiede
la parola? Partiamo con gli ordini del giorno, perché prima di
discutere in fase di discussione generale occorre fare
quest'analisi. Con il collega Ferrero avevamo concordato che si
sarebbe fatta un'illustrazione unica, proprio per ottimizzare il
tempo.
Chiede la parola il Consigliere Cognetta; ne ha facoltà.
Cognetta (M5S)
- Grazie Presidente...manca sempre la
seconda pagina, però...vabbè, vado a memoria, sperando di non
sbagliare.
Parliamo del bilancio consuntivo del Consiglio regionale. Ora,
siccome è un po' che discutiamo in questa legislatura del taglio
degli emolumenti, dei costi della politica o dei costi della
democrazia, come si vogliano chiamare, abbiamo pensato che questa
fosse l'occasione buona per dare degli spunti di riflessione a
quest'Assemblea ed eventualmente votare delle cose facilmente
operative, e quindi abbiamo presentato questi 5 ordini del
giorno.
Comincio dal n. 1, che riduce sostanzialmente l'indennità di
carica dei Consiglieri regionali, che attualmente è di 5 mila e 185
euro lordi, a 3.360 euro lordi mensili; è un nostro vecchio cavallo
di battaglia, ne abbiamo già discusso anche nel momento del
bilancio, però è bene ricordarlo: secondo noi quella sarebbe
l'indennità di carica corretta per un Consigliere regionale. Poi,
però, gli uffici della Presidenza del Consiglio ci hanno dato un
magnifico
report
in
Excel
in cui c'è il paragone tra
la nostra Regione e tutte le altre Regioni d'Italia, in cui abbiamo
potuto notare che ci sono delle grosse differenze, per esempio come
indennità di carica, tra ciò che accade nella nostra Regione e
quello che accade in altre Regioni.
Qui viene poi il secondo ordine del giorno, che secondo noi,
appunto, va votato a parte rispetto al primo e rispetto a tutti gli
altri, ed è il taglio degli emolumenti dei Presidenti, intendendo
per Presidenti quelli del Consiglio e quelli della Giunta, perché
la nostra Regione assegna ad essi 5.730 euro lordi mensili. Noi
vorremmo che dal prossimo primo giugno 2015 questa cifra si
abbassasse a 2.700 euro lordi mensili, perché, guarda caso, è
quello che accade già in Regioni come: Abruzzo, Basilicata,
Calabria, Campania, Lazio, Lombardia, Puglia, Sicilia e Veneto. Non
ci sembra una richiesta così peregrina, credo, perché, ripeto, ci
sono già queste Regioni ben più grandi e importanti da un punto di
vista numerico della nostra che assegnano solo 2.700 euro come
indennità di carica ai Presidenti.
Lo stesso discorso, poi, l'abbiamo notato per gli Assessori,
cioè nella nostra Regione (e qui vengo all'ordine del giorno n. 3)
l'indennità di carica per ciascuno dei nostri 8 Assessori è di
4.011 euro lordi mensili. Noi vorremmo che questa indennità fosse
abbassata a 1.500 euro lordi mensili, come per esempio già accade
nelle Regioni: Friuli Venezia Giulia, Marche, Molise, Puglia e
Umbria. Questi dati che vedete sia per il Presidente che per
l'Assessore sono dati direi medi, perché ci sono poi Regioni che
prendono meno e Regioni che prendono di più. A noi sembrava già di
adeguarci a una media...alla fine questi Assessori cosa fanno poi
tanto di più rispetto a noi?
Infine, vorrei aggiungere un altro punto, e cioè quello
dell'ordine del giorno n. 4. Anche qui abbiamo visto delle enormi
differenze tra i fondi assegnati agli altri gruppi consiliari delle
altre Regioni e i nostri, e abbiamo detto: "vabbè, in questo caso
però è il contrario, visto che praticamente vengono dati 430 euro
mensili al Consigliere e visto tutto quello che è successo"...che,
per carità, non ha avuto riscontri da un punto di vista
giudiziario, però comunque le persone fuori sono rimaste abbastanza
amareggiate della cosa! Noi pensiamo che abrogare i fondi dei
gruppi consiliari sarebbe equo e corretto, così ci leviamo proprio
il problema, diamo anche un certo tipo di segnale, e quindi,
secondo me, faremmo anche un'opera...come dire? di giustizia
sociale, se vogliamo chiamarla così...non è molto, sono 180 mila
euro l'anno, però è meglio che niente!
Ultimo, ma non in ordine di importanza, è l'ordine del giorno n.
5, che è, diciamo così, una richiesta non di tipo economico, ma
semplicemente di trasparenza. Quello che vorremmo con questo ordine
del giorno è la pubblicazione sul sito del Consiglio regionale
dell'elenco dei beneficiari dell'assegno del vitalizio, cosa che
accade già per le Regioni: Calabria, Emilia Romagna, Friuli Venezia
Giulia, Piemonte, Sardegna, Toscana, Trentino-Alto Adige e Veneto.
La pubblicazione, quindi...siccome già accade in queste Regioni ed
è sempre il
report
che ci avete dato come uffici che parla,
eh, non me lo sono inventato io...potrebbe essere, diciamo così, un
segno di trasparenza ulteriore, visto che, come potete notare
sempre dall'ordine del giorno, di soldi ne spendiamo abbastanza per
questo assegno vitalizio che, devo aggiungere, è riferito
soprattutto ai Consiglieri delle passate legislature (e di qualcuno
che è ancora in carica).
Secondo noi, quindi, sarebbe il caso di fare un piccolo passo
avanti anche nel segno della trasparenza, oltre che del risparmio,
e adeguarci a quello che c'è nella maggior parte delle Regioni, e
comunque di sicuro in quelle che hanno una popolazione molto più
numerosa della nostra.
Presidente -
Grazie collega. Ricordo che sulla
discussione degli ordini del giorno può intervenire un Consigliere
per gruppo per un tempo di 10 minuti. C'è qualcuno che chiede la
parola? Non c'è nessuno che chiede la parola?
La parola al collega Chatrian.
Chatrian (ALPE) -
Sì, grazie Presidente.
Argomento che abbiamo affrontato parecchie volte nella scorsa
legislatura, proposte che abbiamo fatto nel secondo Consiglio del
2008 e a fine 2012...le indennità, come non mai, all'interno di
questo Consiglio, sono state ridotte. Non vorrei tornare sul
dibattito avvenuto nel dicembre 2012, ma al di là di quello, nel
Consiglio del dicembre 2013, nel momento in cui abbiamo discusso la
finanziaria, che forse è il momento (per noi del gruppo ALPE) più
importante, dove si mettono in campo idee, emendamenti, disegni di
legge, programmazione dell'amministrazione pubblica, scelte dal
punto di vista politico, quindi a monte c'è un lavoro di studio dei
Consiglieri, di analisi, di conoscenza, di capacità, di conoscenza
della macchina amministrativa per poter modificare l'impianto
legislativo, insieme ai colleghi del Movimento Cinque Stelle, ai
colleghi dell'UVP e ai colleghi del PD, abbiamo presentato un
emendamento dettagliatissimo che andava a modificare l'impianto
legislativo regionale, in cui si andava a vedere le posizioni
partendo dall'indennità di carica del Consigliere per andare a
quella del Presidente della Regione, del Prefetto, del Presidente
del Consiglio, dell'Assessore, del Vicepresidente, del Segretario
del Consiglio e del Presidente della Commissione. Avevamo proprio
voluto presentare un emendamento che, dal nostro punto di vista,
andasse nella sua complessità a rivedere in maniera omogenea la
riduzione, perché così noi ci eravamo presentati nel mese di aprile
2013 alla popolazione: dicendo che avremmo ridotto le nostre
indennità; per noi è carta che canta ed è proposta fatta in
campagna elettorale, l'abbiamo sostenuta, l'abbiamo votata. E
lunedì, due giorni fa, in quanto Capogruppo di ALPE ho partecipato
a un incontro con i colleghi Capigruppo, il Presidente del
Consiglio e l'Ufficio di Presidenza e si è deciso di incaricare
l'Ufficio di Presidenza stesso per la predisposizione di una bozza,
in modo da presentare tale proposta e rappresentarci.
Questa mattina il collega Roscio, che fa parte dell'Ufficio di
Presidenza, insieme al collega Andrea Rosset ha presentato a tutto
l'Ufficio di Presidenza una lettera, che vi leggo, è breve e
chiara:
"Considerato il lavoro svolto dall'Ufficio di Presidenza
per la realizzazione di un dossier contenente dati e tabelle
comparative con gli altri Consigli regionali, alla luce delle
risultanze emerse nella Conferenza dei Capigruppo del 4
maggio
...(quella che vi dicevo poc'anzi)...
visti gli
emendamenti alla legge finanziaria discussi a dicembre
2013
...(quello che vi dicevo poc'anzi, perché ci risulta che
l'Amministrazione pubblica parli tramite atti amministrativi, e non
ai bar o nei bar)...
in tema di riduzione dei costi della
politica e la bozza di proposta sviluppata dall'Ufficio di
Presidenza, allegata alla presente, tutto ciò premesso chiedono la
predisposizione di un punto all'ordine del giorno della prossima
riunione dell'Ufficio di Presidenza che consenta di deliberare in
merito alla bozza di proposta di cui in premessa"
. Quindi
questa è la posizione del gruppo ALPE e, a seguito di
quell'emendamento presentato, votato e sostenuto da tutti e cinque
i Consiglieri, dopo la delibera dell'Ufficio di Presidenza (se sarà
positiva o negativa), noi comunque daremo corso e gambe a quanto
sostenuto e votato in quest'aula nel dicembre 2013.
La nostra posizione sui cinque emendamenti dei colleghi, di
conseguenza...siamo in campagna elettorale, cinque emendamenti
proposti...noi ci asterremo, perché per noi la carta che canta è
questa, è questa la documentazione che noi abbiamo scritto, e molto
prima di questi emendamenti. Ringraziamo comunque i colleghi del
Movimento Cinque Stelle che hanno voluto portare all'attenzione di
questo Consiglio queste modifiche, ma la posizione articolata e
omogenea, noi l'avevamo già presentata nel dicembre 2013 e, di
conseguenza, daremo corso e gambe a seguito del posizionamento
favorevole o contrario dell'Ufficio di Presidenza. Grazie.
Presidente -
Grazie collega. Per il gruppo dell'UVP, la
parola al Vicepresidente Rosset.
Rosset (UVP) -
Grazie Presidente. Solo per aggiungere
alcune considerazioni.
Noi partiamo dagli emendamenti presentati alla legge finanziaria
discussa a dicembre del 2014, dove sono chiare le nostre proposte.
A seguito di questi emendamenti e conseguentemente alla riunione
del 4 maggio, come giustamente citava il collega Chatrian, in cui
in Ufficio di Presidenza era emersa anche da parte dei due
rappresentanti delle forze di maggioranza la richiesta che fosse
l'Ufficio stesso ad elaborare una bozza che potesse essere oggetto
di discussione, abbiamo presentato questa richiesta stamattina
(quindi antecedente agli ordini del giorno formulati dai colleghi
del Movimento Cinque Stelle) e rimaniamo su quella posizione che
già avevamo espresso nel dicembre del 2014 in sede di discussione
di bilancio.
Solo per correttezza, quindi, sollecitiamo una richiesta al
Presidente: che si possa nel prossimo Ufficio di Presidenza
prendere in considerazione e deliberare questa bozza di proposta,
in modo che anche le due forze di maggioranza prendano una
posizione su questa tematica che ormai, credo da troppo tempo, è
sul tavolo di discussione, ma per la quale non viene presa una
decisione.
Presidente -
Grazie Rosset. Altri? La parola al collega
Donzel per il gruppo PD-Sinistra VdA.
Donzel (PD-SIN.VDA) -
Grazie Presidente.
Il tema che dovevamo trattare riguardava appunto il bilancio
consuntivo. I colleghi del Cinque Stelle hanno opportunamente
richiamato l'attenzione del Consiglio regionale sul tema
complessivo dei costi della politica, ma probabilmente, come tanti
in questo Consiglio regionale, con uno sguardo più alle
elezioni...è un po' come quelli che si preoccupano della situazione
del loro pollaio, si preoccupano delle oche, delle galline, delle
quaglie, non avendo grossi argomenti in campagna elettorale...e si
viene a fare un po' di
show
e di
spot
in Consiglio
regionale.
Il tema posto dai colleghi del Cinque Stelle è un tema
delicatissimo, perché sinceramente con loro abbiamo condiviso un
percorso molto interessante in questa direzione, tant'è che, come
bene ha ricordato il collega Chatrian, c'è stato un passaggio in un
bilancio regionale, un momento importantissimo in cui tutte le
forze di minoranza hanno condiviso un emendamento molto articolato,
molto preciso sulla riduzione dei costi della politica, che credo
che sia ancora, secondo me, un testo che dovrebbe essere ispiratore
di un percorso. Noi l'abbiamo anche sostenuto questo testo quando
lo ripresentò il gruppo ALPE, in una successiva discussione, quindi
un anno dopo, perché riteniamo che quello sia...come dire? un
elemento base per far partire una riflessione organica di riduzione
dei costi della politica. E quando abbiamo sostenuto
un'accelerazione del Movimento Cinque Stelle sulla riduzione dei
costi della politica, l'abbiamo spiegato anche bene, era perché
volevamo chiarire bene che noi non siamo per la riduzione della
democrazia, ma siamo per la riduzione dei costi della politica,
quindi abbiamo avallato il principio secondo il quale, anziché
ridurre il numero dei Consiglieri regionali, si riduce
proporzionalmente il numero del costo, fino ad arrivare a quella
cifra che qualcuno ritiene ispiratrice.
Noi abbiamo perciò detto: piuttosto che ridurre il numero dei
Consiglieri regionali, cioè ridurre o limitare la democrazia,
andiamo a limitare i costi della politica. Quindi ci sono delle
discussioni in questa direzione e, secondo me, non bisogna sminuire
il lavoro che comunque è stato fatto qui e che gli stessi colleghi
del Cinque Stelle, lamentandosi magari di non essere arrivati alla
conclusione, hanno però utilizzato per redigere questi ordini del
giorno, perché di fatto hanno preso il materiale che è stato loro
messo a disposizione, ma facendo un'operazione a mio avviso non
molto corretta. Se io metto in un ordine del giorno le riduzioni
delle indennità di base fatte in alcune Regioni, non ho il
raffronto di cosa si fa in quelle stesse Regioni rispetto alle
funzioni ed è la stessa cosa se vado a prendere l'esempio virtuoso
di alcune Regioni che hanno ridotto le funzioni ma non hanno
ridotto le indennità dall'altra parte. Risultato finale è che
comunque noi abbiamo la situazione, ad oggi, che va assolutamente
cambiata, perché, per quanto ci riguarda, noi del gruppo del
Partito Democratico, non abbiamo cambiato idea sul non ridurre la
democrazia, tant'è che abbiamo fatto una battaglia nel gruppo di
lavoro (e naturalmente voi del Cinque Stelle non c'eravate, non
avete potuto vederla) rispetto alla non riduzione del numero dei
Consiglieri comunali, andando a cercare di dire: limitiamo questa
riduzione...una battaglia che abbiamo sostanzialmente vinto, perché
se adesso stiamo correndo in tutti i Consigli comunali con questo
numero di Consiglieri comunali, che ancora c'è, che speriamo darà
la possibilità a tutte le forze politiche di avere rappresentanza,
è perché probabilmente nei gruppi di lavoro, anche se minoritari,
per certe idee devi andare a lottare per farle passare! Se, invece,
ti interessa solo che ti facciano l'articolo su
La Stampa
,
perché a
La Stampa
interessa la posizione più estrema,
quello si può fare, l'abbiamo visto in passato: i campioni della
riduzione dei costi della politica sono usciti da questo Consiglio
regionale ritirandosi per intero le indennità di fine mandato!
Allora, sinceramente, noi con umiltà...sto solo cercando di
spiegarvi la posizione, visto che voi ci avete buttato sul tavolo 5
ordini del giorno, che è assolutamente di rispetto verso la vostra
posizione, ma cerchiamo di farvi capire che certe battaglie vanno
fatte in certe sedi! Poi ognuno sceglie la sua strada, sceglie
quella che è più importante a due giorni dalle elezioni con un
titolo sul giornale, oppure quello che dice: "io voglio
effettivamente, come abbiamo fatto nel 2012, riuscire a ottenere la
riduzione dei costi della politica". Certo non diventi famoso, eh!
Ah, non diventi famoso, perché i meriti se li prende magari il
Presidente del Consiglio di allora. Non diventi famoso, però, se tu
fai politica con una certa idea anche di coscienza, io
effettivamente ho votato per...io posso dire che quei 35
Consiglieri dell'altra legislatura possono dire di aver schiacciato
un tasto per ridursi il compenso, questi di questa no! Quello è
l'obiettivo a cui arrivare, non a dire: "io ho fatto la battaglia
più dura del mondo", ma "io ho schiacciato il tasto e mi sono
ridotto lo stipendio". Quindi per noi quello rimane l'obiettivo e,
per quanto ci riguarda, continuiamo a lavorare nell'ottica che
bisogna raccogliere 18 voti attorno a un progetto; siamo arrivati a
17, ce ne manca ancora uno per arrivare al progetto della riduzione
dei costi della politica...è quella la strada che bisogna fare in
un'aula! Se uno a un certo punto decide di scappare per una strada
e non si sa dove va, francamente mette tutti in una serie di
imbarazzi, perché se giochiamo al gioco al rialzo, andiamo a
giocare a rialzo.
Sulla riduzione per esempio dei fondi assegnati ai gruppi
consiliari, la proposta fu già discussa nell'altra legislatura, per
cui non c'è nessun problema a dire di ridurre questi costi. Però,
nello stesso tempo, sinceramente solo l'altro giorno noi abbiamo
capito che anche il Cinque Stelle era disponibile a fare un passo
indietro rispetto all'esigenza, invece, di avere del personale,
cosa sulla quale, invece, fino alla riunione di due giorni fa il
Cinque Stelle continuava a dire: "vogliamo del personale assegnato
ai gruppi"! Allora è inutile che dico alla gente di togliere i
soldi dei gruppi, e poi voglio il personale assegnato al gruppo!
Devo cercare di costruire un meccanismo che sia tale da fare in
modo che questa cosa non risulti un costo aggiuntivo per i
cittadini. Perché poi possiamo trovarci tutte le storie del
mondo...noi abbiamo raccontato migliaia di volte alla gente che i
soldi non li mettiamo nella nostra tasca e gran parte li diamo al
partito, ma alla gente non gliene frega più niente dei partiti!
Allora il Cinque Stelle dice: "ma noi compriamo
fotocopiatrici"...ebbè, c'è della gente che dice: "a me non me ne
frega niente delle fotocopiatrici dei Cinque Stelle, i soldi devono
andare al sociale"! Quindi, parliamoci chiaro, non è che voi
pigliate 2 mila euro, voi pigliate un'indennità come tutti gli
altri! Poi uno la può raccontare come vuole, così come ho detto che
uno può decidere che la sua indennità la dà in fondazioni, la dà in
beneficenza, però sempre costa al cittadino e il cittadino può
dire: "a me della tua beneficenza non me ne frega niente, voglio
che sia ridotta l'indennità". Questo è il percorso da costruire. Io
sono convinto che ci sono le energie in questo Consiglio regionale
per arrivare a questo obiettivo. Ma se a un certo punto decidiamo
che fa comodo, e lo dico, fa molto comodo, ve lo dico fuori dai
denti, alla maggioranza, che ci sia qualcuno che esca dal gruppo e
cominci a sparare altissimo, così si dice: vedi l'irrazionalità? e
chi la segue più! Questo è un
assist
fatto al Presidente
Rollandin per non ridurre i costi della politica, ve lo dico fuori
dai denti, perché in questo modo qui si dirà: "vedi? posizioni
estreme, non ci si può sedere a un tavolo"...è un regalo fatto
bell'e buono, perché da questi banchi qua per anni c'è stata gente
che diceva: "riduciamo, riduciamo, riduciamo", ma non si è ridotta
nulla e si è portata a casa tutte le indennità, tutte! Allora ci
vuole anche una visione pragmatica rispetto a questi percorsi.
Secondo me, noi avevamo costruito un emendamento
importantissimo, che è quello citato dal Consigliere Chatrian e che
aveva già messo intorno a sé 17 persone. Azzerare tutto, andare su
una terra di nessuno, in modo (e lo ripeto) sgangherato perché
riduco un po' di qua, voto un emendamento, voto un ordine del
giorno, non voto l'altro...che cosa succede? Che assetto viene
fuori? È solo un tentativo di farsi il solito percorso sotto
elezioni: "io sono quello che riduce più di tutti", ma in realtà è
un giochino...perché si sa che non verranno votati, non si riduce
niente!
Per quanto ci riguarda, quindi, è bene continuare la battaglia
sulla riduzione dei costi della politica, ma noi ci asteniamo su
questo ordine del giorno, però non condividiamo che un'accelerata
di questo tipo possa sgangherare un percorso che, comunque, stava
andando verso l'obiettivo di ridurre. Non si riduce abbastanza? Io
penso che l'importante sia incominciare a ridurre, perché con la
storia del "non si riduce abbastanza" si arriva a non ridurre nulla
e fare solo sceneggiate!
Presidente -
Grazie collega. Altri? È come proponente la
sua richiesta, Ferrero? Sull'ordine del giorno ce n'è uno per
gruppo...sì, come gruppo, grazie.
La parola al collega Ferrero.
Ferrero (M5S) -
Grazie Presidente. Sono stato "sgamato"
dal collega Donzel, quindi dico al Presidente Rollandin che
dobbiamo rinviare la nostra cena prevista nel Canavese, andremo
un'altra volta, perché questa non me l'aspettavo...ma me l'avevano
detto che il rischio era questo.
Semplicemente con questi ordini del giorno noi volevamo porre
rimedio a una situazione che ci appare a questo punto incresciosa.
Alla fine dello scorso anno è stata approvata anche una legge che
dava la facoltà ai Consiglieri di autoridursi l'indennità. Noi,
all'epoca, non l'avevamo votata, perché avevamo già capito che era
la solita
gabola
per mettere una specie di certificato di
qualità su un qualcosa che non sarebbe poi mai stato fatto.
Effettivamente se noi adesso andassimo a vedere a quanto ammonta la
cifra che deriva dalle rinunce dei Consiglieri, vedremmo un bello
zero, cioè nessuno ha aderito a quella legge, perché è una
legge...appunto, è una facoltà, ma allora tanto valeva non
farla!
A questo punto, però, al di là delle parole, al di là degli
studi, al di là delle commissioni, era anche il momento di riuscire
a capire se effettivamente c'era un'intenzione che poteva essere
messa nero su bianco nella direzione verso la quale si volesse
andare. Evidentemente non c'è questa volontà. Il continuo
approfondire (ormai si approfondisce da mesi, mesi e mesi) secondo
noi delegittima profondamente l'azione del Consiglio regionale,
perché effettivamente viene percepita, e a questo punto anche da
noi, come Consiglieri regionali del Movimento Cinque Stelle, come
una manovra dilatoria, perché qui, a forza di rinviare, finiamo a
rinviare come stiamo rinviando la nomina del Presidente del
Consiglio! Non ci dicono nulla, non si sa una data, andiamo avanti
vita natural durante con delle questioni che sono sospese...ma in
nessun Consiglio regionale si trascinano le cose come sta avvenendo
adesso nel nostro! Quindi semplicemente era un richiamo a una
responsabilità, a dire: vogliamo prenderci la responsabilità di
dare un indirizzo e, di conseguenza, di dare una spinta a questo
studio, a queste commissioni, a questi gruppi di lavoro? Noi non
siamo interessati e l'abbiamo detto: abolizione completa dei fondi
dei gruppi consiliari, non vogliamo neanche i collaboratori. Ma
perché abbiamo tolto anche questa questione? Perché vogliamo che ci
sia pulizia! Ognuno si organizza, avrà i volontari, chi si prende
come voi i finanziamenti dai partiti (e qualcuno se n'è preso 48
milioni alle ultime elezioni del Parlamento italiano), noi ne
abbiamo restituiti 42, quindi non li abbiamo presi, sono scelte, si
può tenere la sede di partito, si possono tenere i
collaboratori...a noi non interessa questo! A noi interessa che si
faccia piazza pulita, facciamo piazza pulita anche dei
finanziamenti che vengono dati ai gruppi consiliari, e magari
vorremmo avere, invece, un Presidente del Consiglio e un Ufficio di
Presidenza, che quando viene fatto un diniego di accesso agli atti,
vengono rifiutati gli atti ai Consiglieri regionali, di iniziativa
sua prendesse l'iniziativa per far valere i diritti dei Consiglieri
regionali, facendo direttamente o promuovendo un ricorso al
TAR...ecco cosa vorremmo!
Ci interessano poco i soldi, i soldi non ci interessano
assolutamente! Volevamo un segnale, siete liberi di non dare un
segnale, liberi di percorrere altre strade e le altre
strade...l'abbiamo già capito: si sa dove sono iniziate, non si
saprà quando e dove finiranno, è una vostra facoltà! Noi la
questione l'abbiamo posta e se non volete aderire non importa, ma
volevamo porre una questione che ormai da tempo e da tempo
immemorabile sta qui; effettivamente la figura che facciamo
all'esterno è una figura veramente da poveretti. Pertanto noi
proponiamo questi ordini del giorno che abbiamo presentato con
decisione, non siamo assolutamente pentiti e, al di là di qualsiasi
voce che c'è, potete votarli, potete non votarli, a noi
sinceramente non interessa!
Presidente -
Grazie collega. Non ci sono altri colleghi,
quindi è finita la procedura come da Regolamento sugli ordini del
giorno. Permettetemi solo una breve replica, sempre come prevede il
Regolamento. L'ha già accennato qualche Consigliere prima, ma ora
mi rivolgo soprattutto ai proponenti: mi sembra che i proponenti
abbiano potuto comunque percepire, per onestà intellettuale, che si
è lavorato, e si è lavorato sin da subito, a gennaio; tutta la
documentazione che avete ricevuto l'avete già ricevuta a fine
gennaio, dopodiché abbiamo fatto varie riunioni. L'Ufficio di
Presidenza all'unanimità ha deciso di coinvolgere i Capigruppo
perché correttezza vuole che si parlasse di questo tema con tutte
le forze politiche e abbiamo lavorato con onestà intellettuale.
Colleghi del Movimento Cinque Stelle, voi avete preso solo una
parte della documentazione che è stata distribuita a tutti i
gruppi, poiché tante voci non sono state messe a confronto, perché
a prescindere da tante altre questioni...solo per dire alcune voci:
se si mettono a confronto le indennità del Vicepresidente di
commissione, del Capogruppo, del Segretario di commissione o
quant'altro, la Valle d'Aosta ha sempre messo un bello zero su
queste spese, come ha sempre messo un bello zero anche sui 58 mila
euro per un collaboratore, e poi, solo il 4 di maggio, nell'ultima
Conferenza dei Capigruppo di lunedì, voi avete rinunciato a questa
richiesta. Quindi, ad onor del vero, il lavoro è stato fatto;
avevamo anche deciso (eravamo tutti presenti il 4 di maggio, cioè
lunedì scorso) di convocare una Conferenza dei Capigruppo per
martedì, perché il dirigente era a Roma per una riunione tecnica e
ci avrebbe portato altri dati, dopodiché avremmo anche previsto un
Ufficio di Presidenza in settimana. Questo è doveroso dirlo da
parte mia, per onestà intellettuale di tutti, soprattutto per tutti
coloro che ci hanno lavorato,
in primis
i funzionari.
Grazie.
Passiamo alla votazione dell'ordine del giorno n. 1...ah, il
Presidente della Regione vuol fare una replica, a lui la
parola.
Rollandin (UV)
- Solamente per dire che se è vero che la
cosa più trascinante e più valida è l'esempio, chi voleva dare
l'esempio poteva farlo...non ho visto nessuno! Nessuno! Quindi da
domani chi vuol rinunciare a tutto può farlo, c'è il conto qua, c'è
tutto!
Noi riteniamo che se c'è un impegno preso, con il lavoro che si
sta facendo, con le considerazioni che i colleghi facevano su una
valutazione globale e non a spizzichi...ecco, credo che questo sia
giustamente possibile. Ora, quella è la proposta che sta andando
avanti, e quindi noi ci asterremo sugli emendamenti.
Presidente
- Grazie. Collega Cognetta...non è in scadenza
la norma, lo abbiamo già precisato, non scade mai. Passiamo al voto
dell'ordine del giorno n. 1. La votazione è aperta; prego,
colleghi. La votazione è chiusa.
Presenti: 32
Votanti: 2
Favorevoli: 2
Astenuti: 30 (Baccega, Bertin, Bertschy, Bianchi, Borrello,
Certan, Chatrian, Donzel, Fabbri, Farcoz, Follien, Fontana, Fosson,
Gerandin, Grosjean, Isabellon, La Torre, Lanièce, Marguerettaz,
Marquis, Morelli, Nogara, Péaquin, Perron, Restano, Rini,
Rollandin, Roscio, Rosset, Marco Viérin)
Il Consiglio non approva.
Stesso risultato per l'ordine del giorno n. 2? Stesso
risultato.
Stesso risultato per l'ordine del giorno n. 3? Stesso
risultato.
Stesso risultato per l'ordine del giorno n. 4? Stesso
risultato.
Stesso risultato per l'ordine del giorno n. 5? Stesso
risultato.
Passiamo adesso alla votazione dell'atto. I colleghi sono
pregati di votare. Prego, colleghi.
Votazione chiusa.
Presenti: 32
Votanti: 17
Favorevoli: 17
Astenuti: 15 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Morelli,
Nogara, Roscio, Rosset)
Il Consiglio approva.
Come avevamo concordato, ci rimane un punto per questa seduta
pomeridiana, è il punto 36 all'ordine del giorno.
