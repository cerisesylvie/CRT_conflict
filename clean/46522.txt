Classificazione
CONSIGLIO REGIONALE
Attività consiliare d'aula



Oggetto del Consiglio n. 2930 del 22 novembre 2023 - Resoconto
OBJET N° 2930/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Ha chiesto la parola il Presidente della Regione, ne ha
facoltà.
Testolin (UV) -
Lo scorso venerdì 17 novembre si è tenuta
la riunione della Commissione paritetica per le norme di attuazione
dello Statuto speciale; per la prima volta dopo il suo rinnovo,
l'incontro è avvenuto in presenza ad Aosta. Nel corso della seduta,
presieduta dal professor avvocato Francesco Saverio Marini, sono
stati sviluppati gli approfondimenti svolti sugli schemi di norme
di attuazione in corso di esame ai fini del riavvio
istruttorio.
Comunico inoltre che lo scorso 17 novembre l'assessore Marzi ha
incontrato a Roma il ministro della salute Orazio Schillaci. Nel
corso dell'incontro l'Assessore ha avuto modo di rappresentare al
Ministro le azioni intraprese per migliorare le prestazioni del
Servizio sanitario regionale anche attraverso il piano della salute
e del benessere sociale approvato dal Consiglio. L'Assessore ha poi
manifestato l'esigenza di contestualizzare gli indicatori
standardizzati che monitorano dati e flussi collegati alle
prestazioni sanitarie erogate, che in alcuni casi non risultano
aderenti alla nostra realtà caratterizzata da piccoli numeri,
informando nel contempo il Ministro sull'attenzione dedicata al
tema che vede gli uffici dell'Assessorato collaborare proficuamente
e continuativamente con quelli del Ministero. L'Assessore ha poi
relazionato al Ministro sulle iniziative poste in essere e in corso
per valorizzare il personale e rafforzare l'attività della nostra
sanità, sulle collaborazioni avviate con l'Università per
implementare il personale specialistico, sulla necessità di
definire il riconoscimento di figure professionali come gli OTS,
gli Operatori Tecnici Specializzati.
Presidente -
Consigliera Minelli, a lei la parola.
Minelli (PCP) -
Intervengo su uno dei punti affrontati
dal presidente Testolin riguardo alla riunione della Paritetica di
cui ci ha dato informazione. Ha parlato di approfondimenti svolti
sugli schemi delle norme di attuazione: come ho avuto modo di dire
già nel precedente Consiglio, l'auspicio che noi formuliamo è che,
in particolare sulla norma di attuazione legata alla concessione
delle grandi derivazioni idroelettriche, ci sia una particolare
attenzione in modo specifico sul punto che ho evidenziato e che
riguarda l'articolo 3, laddove si fa riferimento alle modalità di
concessione di queste autorizzazioni, che deve tener conto
dell'importanza di quel comma D che c'era e che è stato cambiato.
Speriamo che poi in I Commissione ci vengano dati degli
aggiornamenti riguardo a quest'aspetto.
