Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 2205 del 23 ottobre 1996 - Resoconto
SEDUTA ANTIMERIDIANA DEL 24 OTTOBRE 1996
OGGETTO N. 2205/X Approvazione della vendita di una porzione di
terreno di proprietà regionale sito in Comune di Aosta, Corso Padre
Lorenzo, ai coniugi Benzoni-Minelli e costituzione di una servitù
di deroga alle distanze legali a favore della Regione. Delega alla
Giunta.
Deliberazione Il Consiglio
Premesso che:
- l'Amministrazione regionale è proprietaria di un fabbricato
sito in Comune di Aosta, corso Padre Lorenzo, denominato "ex Foyer"
e che il medesimo è in corso di ristrutturazione per la nuova sede
per corsi di formazione professionale;
- nel corso della ristrutturazione l'aula magna posta al piano
interrato, per la quale inizialmente era stata prevista una
sistemazione a gradoni, è stata sopraelevata in modo da consentirne
l'utilizzo anche come sala polivalente e non solo come sala
conferenze;
- la sopraelevazione del solaio di copertura della detta aula
magna ha comportato un esubero di volume sopra il suolo, senza il
rispetto delle distanze legali previste dal piano regolatore
comunale di Aosta verso la proprietà limitrofa dei coniugi signori
Benzoni-Minelli;
- i proprietari confinanti hanno inizialmente richiesto
l'abbattimento dell'esubero ed il ripristino della situazione ex
ante;
- il Servizio demanio e patrimonio dell'Assessorato del Bilancio
e delle Finanze in data 23 novembre 1994, 11 maggio 1995 e 9 maggio
1996 ha evidenziato un presunto sconfinamento dei signori
Benzoni-Minelli verso la proprietà regionale nella realizzazione
della rampa di accesso al piano interrato della loro proprietà;
- il Servizio affari generali e legali della Presidenza della
Giunta ha ritenuto opportuno verificare la possibilità di definire
le questioni in atto mediante un accordo transattivo, tenendo conto
delle richieste e delle esigenze delle rispettive parti ed a
vantaggio di entrambi i contendenti;
- che sono state prospettate diverse soluzioni sottese a
contenere ed a limitare gli oneri a carico della Regione;
Atteso che:
- le norme del piano regolatore del Comune di Aosta consentono
la realizzazione di opere in deroga alle distanze legali a
condizione che vi sia l'assenso dei proprietari confinanti;
- la Regione ha effettivamente realizzato un'opera senza il
rispetto delle distanze;
- il mantenimento dell'esubero così realizzato si rende
necessario in quanto l'aula magna potrà avere un utilizzo
polivalente e l'abbattimento dello stesso comporterebbe nuove
soluzioni progettuali costose, come risulta dalla relazione del
direttore dei lavori in data 27 marzo 1996;
- i signori Benzoni-Minelli rinuncerebbero a richiedere
l'abbattimento dell'opera a condizione che venga loro ceduta una
porzione di terreno di proprietà regionale di circa mq. 130, la
sistemazione dell'area esterna avvenga nel pieno rispetto del
progetto ed in particolare delle quote del terreno relative al
parcheggio, e che tutte le spese ed oneri restino a carico della
Regione, come risulta dalla nota in data 30 luglio 1996, in
risposta alla nota del Servizio affari generali e legali in data 20
giugno 1996, prot. n. 11338/5 leg.;
- l'Assessorato dei Lavori Pubblici, con nota in data 26 agosto
1996, prot. n. 8452/5 LL.PP., ha espresso parere favorevole alle
richieste formulate dai confinanti;
- la sola demolizione dell'esubero, senza calcolare le spese
ulteriori per trovare nuove soluzioni progettuali, avrebbe un costo
presunto non inferiore a Lire 47.000.000.=, come risulta dalla nota
dell'Assessorato dei Lavori Pubblici in data 13 giugno 1995, prot.
n. 5749/5 LL.PP.;
- l'area di proprietà regionale da cedere è stata valutata in
Lire 230.000.= al metro quadrato;
Tenuto conto che:
- la mancata definizione della controversia, in via bonaria e
transattiva, comporterebbe in primo luogo l'abbattimento immediato
dell'opera realizzata in eccedenza dall'Amministrazione, senza
possibilità di vedere riconosciuto tale presunto diritto in capo
alla Regione, come assunto dal Servizio demanio e patrimonio
regionale, in quanto trattasi di abuso edilizio e non potrebbe,
quindi, aprirsi alcun contenzioso sul quantum dell'indennizzo da
corrispondere per non aver rispettato le distanze legali;
- allo stesso modo, in caso di avvio di un contenzioso, sarebbe
ininfluente la "destinazione dell'immobile regionale e la sua
natura giuridica", come esposto dal Servizio demanio e patrimonio
regionale, in quanto l'Amministrazione regionale, nei rapporti di
diritto privato, nei quali si inseriscono quelli di cui si tratta,
non ha alcun potere di imperio e si applicano, pertanto, le norme
del codice civile, senza eccezioni di sorta;
- l'instaurazione di un contenzioso nei confronti dei signori
Benzoni-Minelli per il presunto sconfinamento, come rilevato dallo
stesso Servizio demanio e patrimonio regionale, sarebbe di
difficile dimostrazione, oltre a comportare tempi molto lunghi,
quantificabili in due/tre anni per la conclusione del solo primo
grado di giudizio;
- la Regione necessita di definire in tempi brevi la questione
in quanto devono essere ripresi i lavori di ristrutturazione;
- la soluzione transattiva che prevede la cessione di una
porzione di area di proprietà regionale e, di contro, la
costituzione di una servitù di deroga alle distanze legali a favore
del fabbricato "ex Foyer" concordata tra il Servizio affari
generali e legali ed i signori Benzoni-Minelli, visto il parere
favorevole espresso dall'Assessorato dei Lavori Pubblici in data 26
agosto 1996, risulterebbe la meno onerosa per l'Amministrazione e
la più rapida;
- la demolizione del solo esubero, senza tenere conto di
eventuali costi aggiuntivi e di quelli derivanti da una nuova
progettazione, avrebbe un costo di oltre 47.000.000.=, calcolati
alla data del giugno 1995, mentre l'area da cedere di circa mq.
130, valutata in Lire 230.000.= al metro quadrato, e le spese che
l'Amministrazione dovrebbe sostenere a suo carico (imposte, tasse,
onorario notarile e frazionamento) non supererebbero il valore di
Lire 30/35 milioni;
- le altre richieste dei confinanti (realizzazione del muro di
confine, recinzione, eccetera) sono già previste nel progetto ed in
ogni caso la Regione dovrebbe realizzarle a sue spese, nell'ambito
della ristrutturazione del fabbricato e della sistemazione della
sua area esterna;
Ritenuto, pertanto, di definire in via transattiva e bonaria, la
controversia con i signori Benzoni-Minelli;
Atteso che l'Assessore al Bilancio ed alle Finanze, ai sensi e
per gli effetti dell'articolo 22, comma 5, della legge regionale 19
gennaio 1996, n. 1 (legge finanziaria) ha espresso il proprio
assenso con nota del 12 giugno 1996, prot. 12305/5 Fin;
Visto il parere favorevole di legittimità rilasciato dal
Dirigente del Servizio affari generali e legali della Presidenza
della Giunta regionale, ai sensi dell'articolo 72 della legge
regionale n. 3/56 e successive modificazioni, e del combinato
disposto degli articoli 13 - comma 1 lettera e) e 59 - comma 2
della legge regionale n. 45/1995, sulla presente deliberazione;
Delibera
1) di cedere, a titolo transattivo ed in via bonaria, ai coniugi
signori Benzoni Graziella, nata ad Aosta il 2 gennaio 1953 (codice
fiscale BNZ GZL 53A42 A326W) e Minelli Loris, nato ad Aosta il 14
maggio 1949 (codice fiscale MNL LRS 49E14 A326D), residenti in
Comune di Aosta, Corso Padre Lorenzo n. 39, un appezzamento di
terreno di proprietà regionale sito in Comune di Aosta, Corso Padre
Lorenzo, facente parte dell'area cortilizia del fabbricato "ex
Foyer", distinto in maggior corpo al Catasto Terreni dello stesso
Comune al Foglio 43 con il n. 114, il tutto come meglio risulta
individuato nella planimetria allegata alla presente deliberazione
sotto la lettera "A" per farne parte integrante e sostanziale;
2) di accettare, a titolo transattivo ed in via bonaria, la
costituzione di una servitù di deroga alle distanze legali a favore
della proprietà regionale sita in Comune di Aosta, distinta al
Catasto Terreni dello stesso Comune al Foglio 43 con il n. 114, a
carico dell'area distinta al Catasto Terreni al Foglio 43 con i nn.
211 e 473, di proprietà dei signori Benzoni Graziella e Minelli
Loris sopracitati, lungo il confine delle rispettive proprietà ove
è stato realizzato l'esubero da parte della Regione;
3) di stabilire, nell'ambito dell'accordo transattivo, che:
- il muro di confine a sud, lungo il confine della particella
distinta con il n. 114 del F. 43 di proprietà regionale, avrà
un'altezza massima di due metri a partire da terra;
- la recinzione a giorno, con cordolo pieno, verrà realizzata
come previsto nel progetto di ristrutturazione del fabbricato "ex
Foyer", a confine tra le rispettive proprietà;
- verrà posata una rete di protezione lungo i rispettivi
confini, come da progetto;
- la sistemazione dell'area esterna del fabbricato "ex Foyer"
avverrà nel rispetto dell'elaborato che si allega alla presente
deliberazione con la lettera "B" per farne parte integrante e
sostanziale, con particolare riferimento alle quote del terreno
relative al parcheggio;
- tutte le spese notarili ed ogni altra conseguente saranno a
totale carico della Regione;
4) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di cui si tratta e, in particolare, per la
designazione del Notaio rogante e per gli accertamenti circa la
consistenza e l'intestazione catastale dell'immobile da cedere;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Allegati
(... omissis...)
Presidente Qualcuno chiede la parola? Si può passare alla
votazione? I consiglieri sono invitati a votare:
Presenti: 26
Votanti e favorevoli: 23
Astenuti: 3 (Marguerettaz, Tibaldi e Viérin Marco)
Il Consiglio approva
