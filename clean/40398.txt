Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 3203 del 6 febbraio 2018 - Resoconto
OGGETTO N. 3203/XIV - Interpellanza: "Risultanze della
collaborazione con l'Università della Valle d'Aosta per la
realizzazione del cosiddetto "fattore famiglia"".
Farcoz (Président)
- Point n° 17 à l'ordre du jour. La
parole au collègue Padovani pour l'illustration.
Padovani (CC-MOUV) -
Con questa interpellanza riporto in
Consiglio una questione ampiamente dibattuta e che è diventata
anche un po' un cavallo di battaglia dell'Assessore attuale,
questione che ho seguito anche in parte da vicino, perché, allora
come membro della V Commissione, ho partecipato anche ad una
riunione del tavolo che doveva occuparsi di studiare e di
approntare un progetto rispetto al "fattore famiglia". Di questa
proposta di provvedimento se ne è un po' persa traccia. L'Assessore
ogni tanto lo ritira fuori in qualche intervista, ma di fatti
ancora non se ne sono visti.
Io sono quindi a chiedere quali siano le intenzioni su questa
misura, perché siamo in campagna elettorale e i cavalli di
battaglia vengono portati avanti; però, se poi dalle parole non si
passa ai fatti, le famiglie valdostane si renderanno conto che
questo fattore famiglia in realtà non c'è. L'altra domanda riguarda
una questione uscita da questo tavolo tecnico, ovvero la
disponibilità dell'Università della Valle d'Aosta a partecipare ad
un monitoraggio di questo provvedimento, alla stesura di una
proposta con anche la disponibilità ad affrontare uno studio di
fattibilità e di quali conseguenze avrebbe portato fare tale atto.
Infine chiedo se è intenzione dell'Assessore portare una bozza di
provvedimento entro la fine della legislatura, che ormai è agli
sgoccioli, almeno per cominciare a discuterne in Commissione,
perché la crisi continua a mordere e le famiglie valdostane ne
hanno necessità. Un'altra curiosità: sarebbe interessante capire
quali tipi di famiglie sarebbero beneficiarie eventualmente di
questo virtuale "fattore famiglia".
Dalle ore 12:12 assume la presidenza la Vicepresidente
Morelli.
Morelli (Présidente) -
La
parole à l'Assesseur
Bertschy pour la réponse.
Bertschy (UVP) -
Collega Padovani, la parte di lavoro che
lei ha potuto seguire da vicino come componente di una Commissione,
che poi non ha potuto portare avanti la sua attività per la
difficoltà di mettere insieme competenze e rappresentanze diverse
rispetto ad un problema così specifico e tecnico, non ci hanno
fatto assolutamente abbandonare il progetto. Come ci siamo detti
nelle ultime riunioni avute con il gruppo, l'intenzione è non solo
di portare avanti l'applicazione di un correttivo all'ISEE, che nei
territori dove è stato applicato dovrebbe migliorare l'attenzione
verso i costi sostenuti dalla famiglia, soprattutto per i minori -
quindi non è assolutamente abbandonato - ma di ritarare il percorso
per arrivare alla sua applicazione, perché l'idea di costituire un
gruppo e di arrivare a produrre un testo è fallita, era stata
approvata in Finanziaria, ma non c'erano le possibilità. Lei era
presente e quindi l'ha potuto percepire durante i lavori. Si era
pertanto detto di assegnare alla dottoressa Scaglia il compito di
riorganizzare un percorso che ci metta politicamente nelle
condizioni di arrivare alla valutazione di questo importante
provvedimento.
Rispetto al tema della campagna elettorale e della famiglia, se
fosse per quello cercherei di accelerare al massimo i tempi e di
portare un qualcosa dicendo che l'ho fatto. Non è il modo di
lavorare che mi appartiene, né appartiene al Governo. In questo
momento stiamo cercando di fare cose sostenibili ma anche
comprensibili, non tanto per fare qualcosa, bensì per dire che
qualcosa si può fare, altrimenti non ha nessun significato. Mi
piace ricordare che è partito definitivamente un provvedimento che,
rispetto all'utilizzo del FSE, permetterà alle famiglie nel
prossimo triennio di risparmiare sui costi di asilo nido: le
domande presentate e incaricate sono state 770. Questo
provvedimento darà quindi una prima bella risposta alle famiglie ed
è anche un modo per cominciare a dire che si tolgono dei costi e
che non si aumentano. Il "fattore famiglia", come detto, permetterà
e deve permettere una maggiore equità nella distribuzione delle
risorse per i programmi di
welfare
e un'individuazione degli
stati di effettivo bisogno che, attraverso l'ISEE, rispetto
soprattutto ai figli minori, non è così facile da andare a
rappresentare.
Siamo assolutamente intenzionati ad andare avanti e la
collaborazione con UNIVDA si sta concretizzando, perché - se si
ricorda - durante questi incontri una delle cose che ci avevano
chiesto i rappresentanti di UNIVDA era di avere alcuni settori
specifici di grossa produzione di servizio, numericamente
importanti, per fare una valutazione scientifica del beneficio che
ne deriverebbe dall'applicazione del "fattore famiglia" rispetto ad
un servizio piuttosto che ad un altro. Sono stati individuati
alcuni servizi e, tra questi, abbiamo aggiunto anche quello del
voucher
a favore delle famiglie. In particolare si vorrebbe
fare una valutazione sul prestito sociale d'onore, sui contributi
erogati dall'Assessorato dell'istruzione per le spese scolastiche,
sui contributi per i collegi e i convitti; tutto questo per
valutare, rispetto ad una diversificazione dei servizi, l'effettivo
impatto che questi hanno sulle famiglie, anche rispetto alla
tipologia di età che i servizi poi presentano. Stringeremo a breve
un accordo che si farà anche sul
bon de chauffage
, ma la
cosa più importante è che abbiamo preso degli accordi e dei
contatti per dopo la metà di febbraio con l'Università di Verona
per valutare (cosa suggeritaci dalle associazioni delle famiglie
con le quali stiamo collaborando) il progetto da loro applicato, in
modo da evitare tutto un percorso di studio che può anche essere
già preso in carico e riportato alla nostra situazione. In quella
zona l'hanno applicato ventisette Comuni e credo che, con questa
fase di studio e di definitiva collaborazione tra università,
potremmo avere nei tempi opportuni - ribadisco che è importante
avere un documento da applicare, ma anche da valutare nella sua
effettiva importanza - una prima linea guida per capire quale
beneficio può derivare dall'applicazione del "fattore
famiglia".
Il lavoro si sta realizzando, ma con tempi che non erano quelli
pensati l'anno scorso quando in maggioranza abbiamo costituito quel
gruppo di lavoro. Ripeto: abbiamo visto insieme che così non si
sarebbe riusciti a produrre, pertanto stiamo facendo un altro
percorso e speriamo che questo ci porti a breve delle prime
valutazioni, che sono disponibilissimo ad esporre in V Commissione
con i dirigenti competenti.
Présidente
- La parole au collègue Padovani pour la
réplique.
Padovani (CC-MOUV) -
Apprendo oggi che il "fattore
famiglia", così come si intende normalmente, è fallito.
Assessore, io capisco che mettere insieme le idee di tanti
soggetti sia difficile, però in un provvedimento complesso come
quello riguardante il "fattore famiglia", che dovrebbe tenere conto
della composizione delle famiglie valdostane, della situazione
economica dei vari nuclei familiari comunque composti e delle varie
spese che si sostengono riguardo al mantenimento dei figli di
qualsiasi età, la politica dovrebbe essere quella che fa da
mediatore. Ricordo che nell'unica riunione a cui ho partecipato
c'erano varie idee, e io penso che il nostro ruolo sia proprio
quello di fare da mediatori su queste idee, metterle insieme e
riuscire ad elaborare un provvedimento utile alle famiglie
valdostane, comunque siano composte.
Lei mi ha citato il
voucher
per gli asili, ma dura un
anno, non è un provvedimento che risolve strutturalmente la
questione degli asili alle famiglie che hanno bambini in età di
asilo, è un provvedimento
spot
; probabilmente è stato
influenzato dalla presenza del Partito Democratico in coalizione il
quale, in fatto di
bonus
, nel Governo nazionale ce ne ha
fatti vedere di tutti i colori, ma non risolvono la situazione di
grave crisi economica che le persone stanno affrontando.
Io non ero e non sono ancora totalmente convinto che il "fattore
famiglia" potesse essere davvero risolutivo, però penso che,
mettendo insieme tutte le sensibilità e tutte le idee presenti a
quel tavolo, probabilmente si sarebbe potuto giungere ad un
provvedimento in modo da risolvere davvero i problemi economici
delle famiglie aventi figli a carico. Ora mi sembra che l'idea sia
virata più su un provvedimento riguardante le famiglie che hanno
dei bambini in età scolastica; penso addirittura che alla fine si
arriverà ad un provvedimento per famiglie aventi bambini in età
precedenti a quella delle elementari. Le famiglie valdostane però
si aspettano altro, e quindi non mi posso ritenere soddisfatto di
questa risposta.
