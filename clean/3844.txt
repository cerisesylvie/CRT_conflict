Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 117 del 11 marzo 1981 - Resoconto
OGGETTO N. 117/81 - DISPOSIZIONI PER L'APPLICAZIONE DELLE NORME
DI CUI ALL'ARTICOLO 1 DELLA LEGGE REGIONALE RECANTE DISCIPLINA
DELLE ATTIVITÀ DI RICEZIONE TURISTICA ALL'APERTO.
(Interpellanza)
Presidente
- Do lettura dell'interpellanza in oggetto
presentata dal Consigliere Minuzzo:
INTERPELLANZA
CONSIDERATO che l'applicazione della legge regionale del 22
luglio 1980, n. 34 e più precisamente l'ultimo comma dell'art. 1
può creare delle difficoltà a chi intende avvalersi di quanto
previsto al punto c) dello stesso articolo, e ancora più può
portare dei disagi economici ai contadini che possono affittare
terreni per i campeggi mobili;
INTERPELLA
L'Assessore regionale al Turismo, Urbanistica e Beni
Culturali per sapere se non ritiene utile emanare delle
disposizioni per l'applicazione di quanto previsto all'art. 1, onde
evitare che la facoltà attribuita ai Sindaci di concedere le
autorizzazioni per i campeggi di cui alla lettera c) dello stesso
articolo non creino delle discriminazioni dal punto di vista
sociale o che addirittura la Valle d'Aosta, o alcune zone della
stessa, possa essere chiusa, ad un certo tipo di campeggio, con
tutte le conseguenze che ne potrebbero derivare.
Presidente
- La parola al Consigliere Minuzzo.
Minuzzo (PSDI)
- Mi rendo conto che questa interpellanza
può mettere in una qualche difficoltà l'Assessore, non nel senso
che non sia in grado di rispondere, ma per il fatto che egli non ha
competenze tali da poter esaudire il desiderio che in qualche modo
si esprime in questa interpellanza.
Tutti i Consiglieri avranno letto attentamente al momento
dell'approvazione la legge sulla disciplina delle attività di
recezione turistica all'aperto; all'art. 1, punto c), si dice che i
campeggi mobili in tenda aventi una durata massima di 45 giorni e
organizzati esclusivamente a favore di propri associati da vari
Enti, non sono soggetti a quei requisiti, a quei vincoli, previsti
negli altri casi da questa legge. S i dice inoltre che è attribuita
ai Sindaci la potestà di concedere o meno queste
autorizzazioni.
Ora, chiaramente, non è che si voglia togliere l'autonomia ai
Sindaci o prevaricare quelle che sono le loro competenze o che
l'Assessore faccia parte del leone ed esautori i Sindaci e i Comuni
delle facoltà che loro sono attribuite dalle disposizioni di legge,
però ritengo che in qualche modo si debba uscire dall'impasse che è
venuto a crearsi con questa legge, perché sappiamo benissimo - e mi
riservo in un incontro a quattr'occhi con l'Assessore di riferire
casi dei quali sono venuto a conoscenza - che ci sono dei Sindaci
che non vogliono concedere le autorizzazioni per mille e uno
motivi, e che addirittura alcuni Consigli comunali hanno già
deliberato di invitare i proprietari dei terreni, che solitamente
li concedevano in uso per l'insediamento dei campeggi mobili, a non
fare più rinnovi di contratti di cessione a partire dal prossimo
anno. Quindi, a mio avviso si vanno a creare delle discriminazioni
sociali, perché chi ha la possibilità di andare a spendere un bel
po' di quattrini in un campeggio attrezzato, può andare a godersi
le nostre vallate, tipo quelle di Courmayeur; diversamente, coloro
i quali fanno parte di associazioni che non hanno fini di lucro e
che generalmente sono costituite di lavoratori organizzati dai
C.R.A.L. aziendali, non avendo la possibilità di utilizzare queste
aree per campeggi mobili, si troverebbero costretti ad andare a
passare le loro vacanze altrove o ad andare in quei Comuni dove
sono autorizzati questo tipo di campeggi.
Ripeto, mi rendo conto della difficoltà che può incontrare
l'Assessore, e comunque voglio sentire la sua risposta; vorrei però
rivolgere all'Assessore un invito, perché promuova e organizzi una
riunione con i Sindaci della nostra regione per portarli a
conoscenza dei fatti che sono venuti a crearsi; bisognerebbe cioè
trovare un modus vivendi con i Sindaci affinché in tutti i Comuni
vengano concesse queste autorizzazioni, per evitare che ci siano
località sede esclusivamente di un turismo di élite ed altre sede
di un turismo di serie B.
Presidente
- La parola all'Assessore al Turismo,
Urbanistica e Beni Culturali, Pollicini.
Pollicini (DP)
- Mi pare che la risposta l'abbia data lo
stesso Consigliere interpellante, perché l'art. 4 della legge dice
proprio che l'apertura e l'esercizio dei complessi ricettivi
all'aria aperta sono soggetti all'autorizzazione da parte
dell'Amministrazione comunale competente per territorio; e non
dobbiamo neanche dimenticare che la precedente legge sui campeggi
era stata respinta dalla Commissione di coordinamento anche perché
sottraeva ai Comuni alcune loro specifiche competenze e arrogava
all'Assessorato al Turismo il titolo di concessione del diritto di
installare un campeggio. Non c'è dubbio quindi che questa è una
esclusiva competenza comunale, come la legge stessa dice; d'altra
parte all'art. 1, cui fa riferimento il Consigliere Minuzzo, è
detto che sono esentati dal rispettare le disposizioni della legge
tre tipi di campeggi: quelli collocati oltre i 2500 metri, cioè i
bivacchi; quelli in attendamenti occasionali che non eccedono le 48
ore e non superano la distanza di 500 metri dal più vicino
campeggio; quelli cui si riferisce il Consigliere Minuzzo e cioè i
campeggi per le associazioni, i quali hanno una durata massima di
45 giorni. Per questi tre tipi, sono comunque richieste alcune
norme precise, perché mentre finora certi campeggi erano confinati
in aree senza servizi, adesso se ne prescrivono alcuni di ordine
igienico-sanitario, in quanto uno degli scopi che si proponeva la
legge era quello di garantire almeno certe condizioni
igieniche.
Posso aggiungere che, al limite, se vi sono da parte di alcuni
Sindaci prese di posizione di principio, si potrà affrontare un
discorso di chiarimento; ma certamente l'Assessore non può imporre
niente a nessun Sindaco. Infatti, sempre nell'art. 1, è disposto
che è attribuita al Sindaco la potestà di concedere le
autorizzazioni ai campeggi di cui alla lettera c), cioè quelli di
45 giorni; evidentemente dunque non c'è possibilità di interferenza
alcuna in ordine a questa titolarità di concedere l'autorizzazione
a installare un campeggio. Opera di persuasione, certamente, può
essere fatta, però limitata nell'ambito di un rapporto discorsivo,
non impositivo.
Presidente
- Molto bene. Allora, si passa all'esame
dell'oggetto n. 18.
