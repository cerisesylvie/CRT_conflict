Classificazione
BILANCIO E CONTABILITA' REGIONALE



Oggetto del Consiglio n. 1239 del 23 marzo 2005 - Resoconto
OGGETTO N. 1239/XII - Comunicazione di provvedimenti
ammini­stra­tivi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito
dall'articolo 5 della legge regionale 7 aprile 1992, n. 16, la
legge regionale relativa all'approvazione del bilancio di
previsione della Regione per l'anno 2005 ha autorizzato la Giunta
regionale ad apportare, per l'anno 2005, variazioni di bilancio
mediante provvedimenti amministrativi da comunicare al
Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2005;
Prende atto
della comunicazione della seguente deliberazione della Giunta
regionale:
Oggetto n. 403 in data 21 febbraio 2005:
Variazione al
bilancio di previsione della Regione per l'anno 2005, e conseguente
modifica al bilancio di gestione, per l'iscrizione di assegnazioni
statali per interventi a favore di aree sottoutilizzate.
Président - La parole à la Conseillère Squarzino Secondina.
Squarzino (Arc-VA) - Una domanda: l'assegnazione statale è stata
utilizzata qui per realizzare la RUPAR: Rete unitaria della
pubblica amministrazione e va molto bene in quanto i fondi sono
dati dallo Stato proprio per dei programmi relativi alle reti
informatiche. Volevo capire come mai vengono utilizzati parte di
questi contributi per la riconversione dell'area ex "Ilva Cogne" di
Aosta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Non vedendo l'Assessore Ferraris, credo di poter
essere in grado di dire che, visto che sull'"area Cogne" è stato
fatto un accordo di programma quadro, è del tutto coerente che i
soldi che servono per gli accordi di programma quadro siano
utilizzati per il completamento di una parte dell'opera nota come
riutilizzo dell'"ex area Cogne". È quindi del tutto coerente e
d'altra parte non potrebbe non esserlo perché questo tipo di spese
devono essere strettamente controllate nel rapporto con lo Stato,
cioè lo Stato non ci darebbe l'autorizzazione ad adoperare queste
cifre, se non fosse su degli argomenti concordati come "l'APQ
Cogne".
Président - Le Conseil prend acte.
