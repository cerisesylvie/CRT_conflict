Classificazione
ORDINE PUBBLICO - FORZE ARMATE
Caserme e carceri



Oggetto del Consiglio n. 288 del 28 gennaio 2021 - Resoconto
OGGETTO N. 288/XVI - Approvazione di mozione: "Impegno ad
avviare un'interlocuzione con il Ministero della giustizia per
assicurare alla Regione un dirigente penitenziario a tempo pieno e
in pianta stabile presso la Casa circondariale di
Brissogne".
Bertin (Presidente) -
Punto n. 46 all'ordine del giorno.
Ha chiesto la parola il collega Manfrin, ne ha facoltà.
Manfrin (LEGA VDA) -
Per iniziare questa mozione, devo
richiamare alcuni fatti molto recenti. Si parte con un comunicato
stampa che è stato pubblicato martedì 15 dicembre da parte del
garante dei diritti delle persone sottoposte a misure restrittive
della libertà personale, ovviamente regionale, Enrico Formento
Dojot, che ha incontrato Emilia Rossi, componente del Collegio del
Garante nazionale diritti delle persone private della libertà
personale in visita alla Casa circondariale di Brissogne. In questo
suo comunicato stampa Enrico Formento Dojot ha evidenziato alcune
criticità, che sono criticità che sono ormai ataviche ma che è bene
ripercorrere proprio con il suo stesso comunicato. "Ho illustrato
le difficoltà - spiega il Garante - che ormai da anni affliggono
l'istituto di Brissogne e che naturalmente consistono nell'assenza
del Direttore e del Comandante titolare, nell'incidenza del numero
di detenuti stranieri in percentuale doppia rispetto alla media
nazionale e nel frequente turnover dei ristretti. In sintesi il
carcere valdostano da tempo ha perso una sua identità diventando il
polmone rispetto ai problemi di sovraffollamento di istituti
vicini. Tali criticità si ripercuotono pesantemente sulla vita
detentiva in termini di progettazione lavorativa, formativa,
culturale e ricreativa".
Aggiungo una cosa che ovviamente non è stata detta dal Garante
dei detenuti ma che le criticità in realtà in particolar modo si
ripercuotono sul personale che lavora all'interno della struttura,
il personale di polizia e il personale amministrativo, perché
ovviamente, come viene evidenziato qui, la qualità dei detenuti è
notoriamente molto bassa, nel senso che ci si trova ad avere a che
fare con detenuti a fine pena, che tendenzialmente non hanno
incentivi nell'avere una buona condotta perché tanto sono a fine
pena, abbiamo un forte
turnover
e quindi un continuo
ricambio che impedisce lo stabilire dei rapporti con il personale
di polizia, amministrativo con i detenuti e abbiamo chiaramente
un'altissima percentuale di stranieri, con tutte le criticità che
ben conosciamo, che incide negativamente anche sulla tenuta
ovviamente dell'ordine all'interno della struttura.
A questo si aggiunge un comunicato stampa recentissimo che è
stato trasmesso al Governo regionale della Valle d'Aosta, agli
organi di stampa, al provveditore regionale dell'amministrazione
penitenziaria il dottor Pierpaolo d'Andria e all'Ispettorato
centrale della funzione pubblica in data 17 gennaio 2021. Il caso
vuole che è stato esattamente successivo alla mozione che abbiamo
presentato, che era già in discussione nello scorso Consiglio. Il
comunicato che è dell'OSAPP (Organizzazione Sindacale Autonoma di
Polizia Penitenziaria), come oggetto riporta: "richiesta di aiuto",
che vado a leggervi integralmente: "Egregia autorità in indirizzo -
ad eccezione di quella appartenente all'Amministrazione
penitenziaria - era maggio 2017 quando la seguente sigla unitamente
con le altre sigle sindacali in occasione del duecentesimo
anniversario della fondazione del Corpo di Polizia penitenziaria
manifestava innanzi ai cancelli della Casa circondariale di Aosta
per la continua mancanza da anni di un Direttore titolare. Oggi a
distanza di anni nulla è cambiato, il Dipartimento
dell'Amministrazione penitenziaria né a livello romano, né a
livello distrettuale è capace di assicurare un vertice alla Casa
circondariale di Aosta, nonostante vi siano in servizio circa 600
direttori d'istituto penitenziario e circa 700 funzionari di
Polizia penitenziaria, a fronte di poco meno di 200 istituti
penitenziari, non sono evidentemente in grado di provvedere al
bisogno. Preso atto dell'inefficienza dell'Amministrazione centrale
e distrettuale, non ci resta che chiedere aiuto alla politica
regionale, che spesso si è dimostrata più sensibile della matrigna
romana. Chiediamo l'intervento del Signor Presidente Prefetto della
nostra Regione affinché si trovi una soluzione in questa
incresciosa situazione, che ormai va avanti da anni. Dal DAP non
possiamo che aspettarci che emani il solito interpello nazionale
fra i direttori che andrà deserto, così credendo, la loro coscienza
sarà a posto.
Ribadiamo la necessità di una soluzione che potrebbe essere
anche un concorso regionale per Direttore di istituto valdostano.
In attesa di urgente riscontro dalle Signorie Loro, si porgono
distinti saluti".
Questo comunicato stampa effettivamente coglie nel segno le
criticità e le necessità che abbiamo sempre evidenziato. L'assenza
della figura del Direttore è direi ormai storica nella nostra
Regione.
A questo punto mi spiace ma voglio dare una documentazione
completa e a tutto tondo vado a leggervi un'interrogazione che è
stata presentata qualche tempo fa, però riporta gli stessi dati.
Interrogazione al Parlamento: "La Casa circondariale di Brissogne,
unico istituto penitenziario presente in Valle d'Aosta, risente
pesantemente, nell'ambito del suo corretto funzionamento,
dell'assenza in pianta stabile di figure di vertice quale il
Direttore e il Comandante del reparto di Polizia penitenziaria. Dal
2014 sia la Direzione della struttura che il comando del reparto
sono affidati a Dirigenti in missione, quindi reggenti, che, per
effetto di doppi, se non a volte tripli incarichi, riescono a
garantire la loro presenza in loco al massimo per otto giorni al
mese. L'organico di polizia penitenziaria in servizio all'interno
del carcere valdostano, già oggetto di un drastico taglio per
effetto della cosiddetta "legge Madia", attualmente risente la
carenza di ben 30 unità di personale nei vari ruoli su una pianta
organica di 158 unità.
Le iniziative di reinserimento sociale lavorativo delle persone
recluse all'interno della Casa circondariale di Brissogne stentano
a decollare, anche per via dell'altissimo
turnover
degli
stessi detenuti provenienti per il 90 percento da sfollamenti di
carcere piemontesi, liguri e lombardi. L'Istituto penitenziario
valdostano operativo dal 1984 patisce ormai da anni l'assenza
cronica di interventi di manutenzione, sia ordinaria che
straordinaria sulle sue strutture, con conseguenti criticità del
tutto evidenti ed impattanti sul regolare funzionamento quotidiano
della Casa circondariale, come, ad esempio, l'impianto di
videosorveglianza fuori uso da circa un decennio, l'impianto
idraulico in pessime condizioni a causa di numerose perdite, la
caserma agenti in parte inutilizzabile per via delle molteplici
carenze manutentive, la pavimentazione dei locali passeggi ormai
completamente da ripristinare a causa degli eventi atmosferici.
Ora, io, assieme anche ad alcuni colleghi del gruppo, ho fatto
numerosi sopralluoghi, ovviamente le problematiche qui richiamate
sono anche abbastanza analitiche ma non sono esaustive, perché
vorrei invitare davvero tutti i colleghi a entrare all'interno
della struttura e a chiedere, per esempio, di visitare il
camminamento. Il camminamento, che sono chiaramente le mura
esterne, se visitato, perché l'ultima volta che siamo andati ci
hanno detto che era pericolante e non si poteva visitare... ha
degli evidenti problemi ma tutti questi problemi hanno una radice
comune, cioè proprio l'assenza di una figura che stabilmente possa
occuparsi del carcere e della sua manutenzione, evitare, per
esempio, questo altissimo turnover, evitare di essere la discarica
delle carceri di tutto il nord Italia ed evitare che manchino
aliquote di personale, insomma, fare in modo che questa struttura
funzioni.
Quello che abbiamo potuto appurare è che tendenzialmente non ci
sono Direttori e Comandanti disponibili a trasferirsi in Valle
d'Aosta e i pochi che si sono trasferiti in Valle d'Aosta in realtà
hanno utilizzato questo trasferimento diciamo semplicemente per
acquisire il ruolo e poi andarsene alla prima occasione.
Tendenzialmente quindi è difficile trovare una figura che venga da
fuori della Valle d'Aosta, che ritenga di voler rimanere in pianta
stabile nella nostra regione e questo è un grave problema. La
nostra Regione viene considerata peraltro anche sede disagiata,
però ad oggi, come giustamente viene scritto e riportato in questa
interrogazione della Camera dei deputati, ci sono Direttori che
fanno a volte doppi, a volte tripli ruoli e, quando vanno a fare i
turni singoli, quando vanno nel carcere, vengono assaliti, per
esempio, dagli ordini di trasferimento, dalle richieste di detenuti
di cambiare cella, piuttosto che avere un aiuto in qualche maniera
e non riescono a vagliare l'enorme mole di lavoro che si pone,
anche soltanto per quanto riguarda, per esempio, il problema del
personale di polizia. È evidente quindi che avere una figura
all'interno del carcere che possa occuparsi stabilmente h24, sette
giorni su sette del carcere è un vantaggio ed ecco perché è
difficile arrivare a questa soluzione.
La Direttrice reggente, quella che è andata via poi a fine
2019-inizio 2020 della Casa circondariale di Brissogne, dichiarava
già a maggio 2019: "la soluzione più adeguata per garantire la
presenza stabile di entrambe le figure professionali è
l'istituzione di un concorso pubblico regionale che potrebbe
incentivare professionisti residenti". Noi, sulla base di questa
indicazione, nonché ovviamente sulla base di tutta una serie di
stimoli, abbiamo cominciato a lavorare.
Fin dal primo momento, all'epoca del Governo Spelgatti, avevamo
cominciato delle interlocuzioni con il Ministero nazionale, con il
Ministero della giustizia, nello specifico ho avuto
un'interlocuzione importante con Jacopo Morrone, che ai tempi aveva
la delega al DAP, per appunto addivenire a questa soluzione ed
effettivamente eravamo riusciti ad arrivare a un interpello a
livello nazionale, interpello che, purtroppo, si è interrotto per
una serie di ricorsi e che non ha permesso di arrivare a una
definizione della vicenda e quindi di ottenere che venisse
finalmente nominato un Direttore per la Valle d'Aosta.
Con il susseguirsi poi dei Governi, avevamo chiesto delle
garanzie, le garanzie ci erano state date e sembrava che si stesse
lavorando nella direzione di arrivarci, poi ovviamente il Governo
Conte 1 è finito, abbiamo potuto avere interlocuzioni solo con
elementi esterni. Abbiamo visto, tra l'altro, durante il Covid che
non è che la gestione del DAP sia stata proprio cristallina,
abbiamo visto tutto quello che poi è susseguito con le dimissioni
del DAP e quant'altro. Allora abbiamo deciso a questo punto di
cominciare a studiare una strategia, una soluzione che potesse
effettivamente arrivare a dare perlomeno, per quanto riguarda la
figura del Direttore, che è una figura civile, non è equiparabile
appunto a quella del Comandante del reparto, l'individuazione di
questa figura.
Abbiamo quindi voluto riassumere ma vorrei specificare un po'
quello che è stato il nostro percorso. Il decreto legislativo n.
165/2001, articolo 35, comma 5, prevede che "i concorsi pubblici
per le assunzioni nelle Amministrazioni dello Stato e nelle aziende
autonome si espletano di norma a livello regionale. Eventuali
deroghe per ragioni tecnico-amministrative o di economicità sono
autorizzate dal Presidente del Consiglio dei ministri. Per gli
uffici aventi sede regionale, compartimentale o provinciale possono
essere banditi concorsi unici circoscrizionali per l'accesso alle
varie professionalità". Ovviamente da questo ne discende
un'individuazione che riguarda e tocca da vicino il nostro Statuto,
che è l'articolo 38, che prevede che le Amministrazioni statali
assumono in servizio nella Valle possibilmente funzionari originari
della regione o che conoscano la lingua francese. Qui ci vengono in
soccorso gli articoli 50 e 51 della legge n. 196/1978, ovvero le
norme di attuazione dello Statuto speciale della Valle d'Aosta, che
prevedono che "ai fini dell'attuazione dell'articolo 38, terzo
comma, della legge costituzionale 26 febbraio 1948, n. 4, le
Amministrazioni dello Stato, anche con ordinamento autonomo,
osservano, nei concorsi per l'ammissione alle qualifiche iniziali
delle carriere degli impiegati civili dello Stato, le norme del
presente titolo. Per far luogo all'assegnazione di posti nei ruoli
periferici delle varie carriere, che prevedano l'impiego in sedi
della Valle d'Aosta, le Amministrazioni dello Stato bandiscono
apposito concorso per la copertura dei posti in detta Regione, che
deve aver luogo in Aosta e prevedere una prova per l'accertamento
della conoscenza della lingua francese".
Considerato quindi che nel maggio scorso, a distanza di 23 anni
dall'ultimo, è stato pubblicato il bando di concorso per 45
dirigenti penitenziari, decreto 5 maggio del 2020, il cui
calendario di svolgimento è stato rinviato a gennaio 2021 per
l'elevato numero di candidati e per il quale si può ragionevolmente
prevedere che i tempi per reclutare i direttori si allunghino di
almeno altri due anni, è chiaro che abbiamo a che fare con un
evidente problema di individuazione se dobbiamo far riferimento a
quello che è il nazionale. Ecco perché noi con questa mozione
chiediamo tre impegnative molto semplici:
in primis
"ad
avviare in tempi brevi un'interlocuzione con il Ministero di
giustizia - che, per carità, sarà dimissionario, vedremo chi
arriverà, nel frattempo c'è, magari sarà il caso perlomeno di
interpellare... - finalizzata alla verifica delle condizioni per
assicurare alla Regione Valle d'Aosta un dirigente penitenziario, a
tempo pieno e in pianta stabile, presso la Casa circondariale di
Brissogne, o attraverso l'espletamento di un concorso pubblico a
ciò preordinato, o attraverso la destinazione di uno dei 45 posti
messi in concorso con il decreto sopra richiamato", perché anche
questo effettivamente sarebbe importante, quindi riservare
un'aliquota a monte sull'interpello nazionale.
In secondo luogo si impegna: "a concretizzare il nuovo
protocollo d'intesa quale strumento di collaborazione volto ad
assicurare i principi di sussidiarietà e cooperazione tra Stato,
Regioni ed Enti locali e finalizzato al miglioramento dell'attività
amministrativa, che disciplini, nel rispetto delle rispettive
competenze, settori di intervento congiunto nei quali operare,
anche al fine di garantire alla Regione l'efficace svolgimento
delle funzioni in materia di medicina e sanità penitenziaria". Lo
abbiamo ricordato anche con diverse interrogazioni all'interno di
quest'aula: è ancora latente la firma su quello che il protocollo
d'intesa fra l'Amministrazione penitenziaria, quindi il Ministero
della giustizia e la Regione che appunto disciplini la gestione
congiunta della struttura. È ancora latente e quindi sarebbe bene
anche arrivare a questo punto alla firma di questo protocollo di
intesa, perché vi sono, secondo me, contenuti anche degli elementi
molto importanti che vanno a disciplinare materie non soltanto come
la sanità, ma, per esempio, anche soltanto le erogazioni che
vengono fatte ai detenuti, su cui, secondo me, si era arrivati - e
lo avevamo visto ancora prima, mi pare nel luglio 2019 - anche a un
buon punto di incontro con il Ministero.
Infine, sulla base di tutto questo, si impegna: "a relazionare
alla I Commissione consiliare sulle attività istruttorie e le
risultanze delle attività poste in essere per il raggiungimento di
quanto previsto ai punti 1) e 2)", punto 1: la questione
dell'interlocuzione per l'individuazione del Direttore, punto 2: la
firma del protocollo d'intesa.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Ringrazio il collega Manfrin per
l'illustrazione della mozione, così come i firmatari. Tutto quanto
è stato detto nell'illustrazione è assolutamente condivisibile e,
come detto, ringrazio anche per questa presentazione, che mi ha
permesso anche di approfondire un po' questa questione, che è uno
dei tanti
dossier
che francamente e in tutta sincerità in
queste prime settimane così un po' di ordinaria straordinarietà non
ho avuto tempo ancora di affrontare. Ho dovuto quindi prendere atto
di una situazione che è ormai quasi atavica, la situazione di
rapporti complessi, di interlocuzioni che vanno avanti da più di
dieci anni da parte dell'Amministrazione regionale con i Ministri
della giustizia che si sono succeduti negli anni, proprio alla
ricerca di una situazione stabile per quanto riguarda la Direzione
della Casa circondariale e anche appunto, come detto, del Comando
del personale di Polizia penitenziaria. Quest'attenzione, come
giustamente è stato sollevato, non ha portato, ahimè, a tutt'oggi
ad una conclusione di questo problema, quindi da parte nostra
sicuramente quanto richiesto è assolutamente condivisibile, quindi
un impegno da parte dell'Amministrazione regionale, del Governo a
cercare con il Governo, quando ci sarà, una soluzione per trovare
un punto di arrivo per questa questione, anche per non tralasciare,
come giustamente è stato detto, l'opportunità di questo recente
bando per i dirigenti che è stato bandito.
Stesso discorso vale per il protocollo d'intesa, ho cercato di
ricostruire e di farmi ricostruire un po' tutto il percorso e già
nel 2017, all'approssimarsi della scadenza, l'Amministrazione
regionale aveva evidenziato all'allora Ministro la propria
disponibilità al rinnovo dello stesso protocollo. Si è giunti poi
solo a fine 2019, mi è stato detto, a una condivisione del nuovo
testo e nel febbraio dell'anno scorso si è tenuto un incontro
specifico proprio dedicato agli aspetti sanitari del protocollo per
cercare di giungere a un testo condiviso, poi ovviamente la
pandemia ha sospeso un po' il dialogo con il Provveditorato
regionale del Piemonte, Liguria e Valle d'Aosta, e questo dialogo è
poi ripreso durante l'estate, nel mese di giugno in particolare,
con un nuovo Provveditore che è stato nominato e il 31 luglio del
2020 la Regione ha trasmesso nuovamente una bozza di protocollo
d'intesa. A fine settembre, quindi quattro mesi fa, si è svolto un
nuovo incontro qua ad Aosta, che ha portato alla condivisione
conclusiva del testo del protocollo. Il protocollo quindi sarà
portato a breve all'approvazione della Giunta e poi sarà trasmesso
al Ministero per la sottoscrizione.
Da parte nostra quindi il contenuto della mozione è
assolutamente condivisibile e vi è tutto l'impegno per cercare di
risolvere questa questione, che veramente richiede di essere
risolta da troppo tempo.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA)
- La ringrazio anche per
l'aggiornamento nel merito del protocollo, perlomeno almeno questo
potrà giungere a compimento e quindi andare a disciplinare una
serie di aspetti. Sarà interessante allora vedere quale sarà il
nuovo contenuto, mi auguro che non sia variato molto rispetto alla
bozza originaria, e anche un ringraziamento per voler aderire a,
secondo noi, una richiesta e una necessità di arrivare a una
definizione di un Direttore stabile.
È chiaro che la soluzione che riguarda un concorso dedicato qui
in Regione o un'aliquota da indicarsi a livello di concorso di
interpello nazionale è una soluzione che va assolutamente
perseguita e sicuramente ci auguriamo che questa interlocuzione,
qualsiasi sia il Governo con cui avremo a che fare, possa portare a
un risultato concreto.
Presidente -
Non vedo altre richieste di intervento,
pertanto metto in votazione la mozione. La votazione è aperta. La
votazione è chiusa.
Presenti, votanti e presenti: 32
La mozione è approvata all'unanimità.
