Classificazione
ASSISTENZA SOCIALE
Alcolismo e tossicodipendenze



Oggetto del Consiglio n. 3840 del 24 luglio 2024 - Resoconto
OGGETTO N. 3840/XVI - Interrogazione: "Informazioni relative
alla diffusione e al consumo di crack in Valle d'Aosta".
Bertin (Presidente) -
Punto n. 18 all'ordine del
giorno.
Risponde l'assessore Marzi.
Marzi (SA) -
Collega Minelli, io non sono uso a fare i
complimenti per le iniziative in Consiglio, e men che meno mi viene
da farlo rispetto a un'iniziativa il cui titolo è "Il consumo di
crack in Valle d'Aosta", però devo farle i complimenti, perché
questo tipo di temi va trattato in questa maniera, e dare
soddisfazione di altra natura lo si concede a tutti.
Inoltre io sono assolutamente certo che lei ascolterà quanto le
sto per dire e non penserà che siano delle scribacchiate, visto il
tema delicatissimo trattato. Grazie.
Il crack viene sintetizzato a partire dalla cocaina in polvere,
quella che tecnicamente viene definita la cocaina cloridrata, con
una base debole, solitamente bicarbonato di sodio o ammoniaca, e
assunto inalando il fumo dopo aver surriscaldato i cristalli in
pipe apposite di vetro o ricavate spesso da bottiglie di plastica
modificate.
Il crack ha una breve durata di azione, dell'ordine di 5-10
minuti, con conseguente rapida insorgenza del bisogno di farne
nuovamente uso. La cocaina in questa forma può indurre una
fortissima dipendenza psichica e un intenso
craving
, cioè
una compulsione all'uso, pertanto può ingenerare irrequietezza,
discontrollo degli impulsi, agiti aggressivi e comportamenti
assolutamente antisociali.
Le conseguenze sull'equilibrio psichico sono marcate e vanno
dall'instabilità all'angoscia, sino ad arrivare a sintomi
psicotici, cioè le allucinazioni.
La sostanza è rilevabile come cocaina nei test tossicologici e
solo l'ammissione da parte del soggetto di averla assunta in forma
fumata ne testimonia la differenza dall'uso inalatorio o iniettivo
classico: non vi è pertanto possibilità strumentale di
differenziarla dalla cocaina in polvere e di monitorarla
separatamente.
Negli ultimi anni, oltre alla presenza di abusatori prevalenti
di crack, nella popolazione di tossicodipendenti abituali appare
sempre più frequente la tendenza a farne uso e ciò testimonia la
progressiva, ahimè, diffusione del fenomeno e l'aumentare
dell'offerta.
Venendo alla domanda n. 1, "Se sono disponibili i dati relativi
alla diffusione e al consumo di crack nella nostra regione", nel
2021 erano ventidue i pazienti del SERD per cui risultava un uso di
crack - ho detto poc'anzi che per saperlo bisogna che ce lo dicano
- e, più in dettaglio: zero nella fascia 0-19, uno nella fascia
20-25, sei nella fascia 26-30 e quindici nella fascia "maggiore dei
30 anni".
Nel 2022 i pazienti sono diventati trenta, più in dettaglio:
zero nella fascia 0-19, due nella fascia 20-25, otto nella fascia
26-30 e venti nella fascia "maggiore dei 30 anni".
Nel 2023 i pazienti sono diventati cinquantuno, più in
dettaglio: zero nella fascia 0-19, quattro nella fascia 20-25,
diciotto nella fascia 26-30 e ventinove nella fascia "maggiore dei
30 anni".
Al momento attuale, nel 2024, sono cinquantacinque i pazienti:
uno nella fascia 0-18, cinque nella fascia 20-25, venti nella
fascia 6-30 e ventinove nella fascia "maggiore dei 30 anni".
È comunque da precisare che i dati relativi alla diffusione e al
consumo di crack sono solo indirettamente desumibili dal dato della
richiesta di accesso alle strutture sanitarie che, ricordiamo, può
essere solo su base volontaria e quindi non fotografa in toto il
problema.
Per quanto concerne inoltre le segnalazioni (ex articolo 75 del
decreto del Presidente della Repubblica 309/99, che prevede
l'applicazione di sanzioni amministrative per l'uso personale di
sostanze stupefacenti, le cui funzioni prefettizie fanno capo alla
struttura regionale Invalidità civile e interventi per la
disabilità) per la detenzione di crack sono state n. 4 nell'anno
2023 e n. 1 nell'anno 2024 fino a oggi.
Altri dati sono in possesso degli altri enti coinvolti nel
contrasto alla diffusione e consumo di sostanze stupefacenti, forze
dell'ordine ovviamente in primis.
Per quanto riguarda la domanda n. 2, "Se esiste una forma di
monitoraggio della dipendenza da tale sostanza stupefacente", il
monitoraggio del fenomeno dipendenze esiste sulla base di quanto
premesso e precisato al punto n. 1 e si rivolge al fenomeno e non
alla specifica sostanza: quindi include alcool, stupefacenti,
ludopatie, eccetera, da cui il passaggio da SERT a SERD.
"Quali azioni sono state messe in campo per sensibilizzare in
particolare i giovanissimi a contrastare l'espansione di questa
pericolosa sostanza": a oggi tutti gli interventi di prevenzione
orientati alla popolazione in età scolare o ai giovani rispetto
all'uso di sostanze vertono anche sulla cocaina e sui, purtroppo,
multipli e rischiosi utilizzi, compreso naturalmente il crack,
tenuto presente che epidemiologicamente la maggior parte dei
giovani e giovanissimi tende al poli-abuso di sostanze. A puro
titolo di esempio il THC piuttosto che l'alcool e i farmaci.
La complessità della condizione dell'abusatore di sostanze (in
special modo le persone giovani, cui contribuiscono un insieme di
condizioni psicologiche evolutive, familiari, educative,
socio-economiche e culturali) fa sì che l'importante azione svolta
dalle strutture sanitarie nella prevenzione nell'ambito
trattamentale sia una parte di una risposta articolata fra più enti
e naturalmente anche più agenzie.
Azioni di prevenzione sono infatti costantemente proposte alla
popolazione nelle scuole e in altri setting dai servizi
dell'Azienda USL in collaborazione con altri stakeholder
istituzionali e del terzo settore.
Presidente -
Consigliera Minelli per la replica.
Minelli (PCP) -
Ringrazio l'Assessore per la risposta, le
chiedo poi anche se è possibile avere copia dei dati
sull'evoluzione, dal 2021 in poi sono riuscita a scrivere soltanto
una parte di quanto da lei detto.
L'interrogazione che abbiamo presentato prendeva spunto sia
dalla lettura delle recenti dichiarazioni del gruppo Abele di
Torino (che, come sappiamo, è da sempre impegnato nella lotta alle
tossicodipendenze e - soprattutto, direi - nel recupero e nella
prevenzione) sia poi anche dalla lettura del rapporto
tossicodipendenze 2023 del Ministero della salute, pubblicato anche
questo recentemente.
In entrambi si sottolinea come il consumo da crack sia in
aumento ormai da anni, un aumento progressivo in Italia, e mi
sembra che i dati che lei ha citato poc'anzi confermino che la
nostra regione, purtroppo, non fa eccezione.
Come lei diceva, le caratteristiche di questa droga, che è un
derivato dalla cocaina, sono da tenere in considerazione.
La forma di dipendenza da crack sappiamo che sfocia in
atteggiamenti che sono particolarmente problematici in pochissimo
tempo; c'è una rapidità dei danni che è preoccupante rispetto anche
ad altre situazioni e i dati che sono stati resi noti dalla
Direzione centrale dei servizi antidroga sui quantitativi delle
sostanze sequestrate progressivamente sono anche un ulteriore
elemento da prendere in considerazione, perché si parla di
raddoppio in pochi anni.
È una droga poco costosa - si parla addirittura di 5 euro a dose
in alcune città e comunque mai più di 30 euro - e questo ovviamente
è un campanello d'allarme, perché significa che è piuttosto alla
portata di tutti, anche di giovanissimi, e i dati che lei ha citato
in qualche maniera ci dicono che bisogna stare attenti, anche se mi
sembra che le fasce più giovani siano quelle nella nostra regione
che hanno un dato minore.
Interessante quindi che ci sia anche questa fotografia.
Sul monitoraggio, l'Assessore dice: "Il monitoraggio riguarda il
fenomeno nella sua interezza", quindi è un monitoraggio in senso
lato e riguardo un po' a tutte le forme di dipendenza; io credo che
in questo senso bisognerà però pensare a mettere in campo qualche
azione più mirata, proprio perché mi sembra che gli esperti a
livello nazionale si stiano concentrando molto su un'azione molto
mirata per cercare di arginare questa situazione.
Sulla prevenzione, anche qui si sta facendo qualche cosa che è
ad ampio spettro. Lei ha parlato giustamente di poliabuso di
sostanze, però io credo - anche un po' per l'esperienza che ho
avuto come insegnante, che ha partecipato ai progetti di
prevenzione delle tossicodipendenze - che ci dobbiamo inventare
qualche cosa di più, perché sono importanti ma non sono
sufficientemente incisivi e - se abbiamo vissuto un periodo, una
stagione negli anni passati in cui forse si andava in una direzione
un po' più positiva, con un calo, almeno per alcune forme di
tossicodipendenza, un calo delle persone interessate - adesso c'è
una ripresa che è imputabile a tante questioni, anche alla
difficoltà che le persone quotidianamente vivono nel loro percorso,
però i dati che noi deriviamo dai principali osservatori del
fenomeno delle tossicodipendenze lanciano un vero e proprio grido
d'allarme per quello che riguarda il crack, quindi credo che
andrebbe posta molta attenzione sul fatto che bisogni mettere in
campo delle forze supplementari.
Le forme di psicosi, addirittura, a cui porta questa dipendenza
che incide completamente sul sistema nervoso centrale, hanno degli
effetti devastanti, quindi credo che sia da affrontare a livello di
Assessorato, in collaborazione con la USL e con il SERD, anche
perché poi sappiamo che i costi si ripercuotono sul Servizio
sanitario regionale, perché le prestazioni che poi bisogna mettere
in campo per aiutare queste persone comportano spese che forse sono
maggiori di quelle che comporterebbe un'efficace prevenzione.
