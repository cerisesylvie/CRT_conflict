Classificazione
CONSIGLIO REGIONALE
Attività consiliare d'aula



Oggetto del Consiglio n. 2840 del 13 luglio 2017 - Resoconto
OBJET N° 2840/XIV - Communications du Président de la
Région.
Rosset (Presidente) -
Possiamo proseguire con il punto n.
2 all'ordine del giorno. Ha chiesto la parola il Presidente della
Regione, ne ha facoltà.
Marquis (SA) -
Credo che sia doveroso dare qualche
informazione sul ritrovamento che è stato fatto negli uffici della
Presidenza, nello scorso mese di giugno: un ritrovamento di cui ho
dato pronta informazione alla Polizia di Stato. Dopo quindici
giorni sono state pubblicate dalle notizie di agenzia che
continuano a far parlare di questo argomento, oggetto di attività
inquirente in capo alla Procura della Repubblica che ha aperto un
fascicolo. C'è, quindi, un'indagine in corso, su cui esiste il
massimo riserbo e sulla quale non ho altro da aggiungere al
momento. Sotto il profilo politico, ribadisco che il fatto è
particolarmente grave e che rappresenta un'offesa per l'Istituzione
e per la comunità valdostana.
Altro argomento di cui ritengo doveroso informare il Consiglio
riguarda i rapporti Stato-Regione sotto il profilo finanziario, un
tema di cui si è parlato molto in questi giorni. Abbiamo informato
la Commissione la scorsa settimana, quando c'è stata un'audizione e
si è fatto un po' il punto sulla situazione. Si tratta del rapporto
controverso di questi ultimi anni, che è stato in parte analizzato,
in parte valutato e sul quale siamo arrivati, come Giunta
regionale, a presentare un ricorso allo Stato la scorsa settimana,
un ricorso alla Corte Costituzionale, un ricorso al Tar del Lazio
che è funzionalmente competente in materia, per rappresentare
l'illegittimità della richiesta dello Stato del contributo di 144
milioni di euro che dovrebbe corrispondere la Valle d'Aosta, anche
per il 2017, in merito al risanamento dei conti dello Stato. È un
contributo che avrebbe dovuto cessare nel 2017, anche in forza di
una sentenza della Corte Costituzionale, la n. 177 del 2015. Su
questo argomento, nello scorso mese di maggio è stato pubblicato un
decreto del Ministero delle Finanze, che prevedeva la conferma per
il 2017 di questo iniquo trasferimento da parte della Regione,
definito come accantonamento.
A questo riguardo, ritengo che i rapporti con lo Stato
andrebbero riosservati storicamente per quello che è successo in
questi ultimi cinque anni. Si è partiti con l'attuazione del
federalismo fiscale, alla quale hanno fatto seguito tutta una serie
di decreti urgenti pronunciati dallo Stato, che hanno richiesto una
partecipazione finanziaria alla Regione del tutto esorbitante
rispetto alla correttezza dei rapporti, all'equità di
partecipazione e alle proprie potenzialità. La Regione è stata
chiamata in questi anni ad accantonare 718 milioni di euro di
trasferimenti a favore dello Stato, non solo i 144 milioni che sono
stati richiesti quest'anno. Da allora, le altre Regioni a statuto
speciale sono riuscite a ridefinire quell'accordo sul federalismo
fiscale che avevano sottoscritto nel 2011. Purtroppo, per ragioni
ancora non note, la Valle d'Aosta non ha avuto la forza, in questi
anni, di riuscire a raggiungere tale obiettivo.
Ritengo offensive le parole che sono state pronunciate in questi
giorni dal presidente Pastoret, attraverso delle notizie Ansa.
Accolgo con favore il riconoscimento del collega Perron,
sottolineato in precedenza, che queste parole siano state fuori
luogo e che si sia fatto prendere forse un po' troppo
dall'argomento. Ritengo che parlare di passeggiate romane da parte
di questa Presidenza sia un po' troppo eccessivo: reputare
l'incontro con i ministri della Repubblica o con i sottosegretari
come un andare a passeggio, significa non avere la consapevolezza
di cosa voglia dire attuare e difendere l'autonomia, la quale si
difende coltivando delle relazioni con gli organi dello Stato. Non
è sicuramente un argomento facile e in quattro mesi non riusciamo
sicuramente a recuperare tutto quello che non è stato fatto in
questi anni. Vi assicuro che noi ce la mettiamo tutta per difendere
le prerogative dello Statuto, per difendere l'autonomia della Valle
d'Aosta e l'interesse dei valdostani.
A questo riguardo credo che sia doveroso dare informazione al
Consiglio che ieri mattina ho avuto un incontro con il
Sottosegretario alla Presidenza del Consiglio dei Ministri, Maria
Elena Boschi, alla quale ha fatto seguito anche un confronto con il
Sottosegretario con delega agli Affari Regionali Bressa, che ha
dato in esito, nel corso della serata, la garanzia della
convocazione nei prossimi giorni di un tavolo Stato-Regione per
definire le complesse situazioni finanziarie che abbiamo rilevato
allo Stato, in particolare la questione dei 144 milioni di
euro.
Credo che per senso di responsabilità sia doveroso fare
chiarezza, soprattutto nei confronti dei valdostani, su questo
argomento e non dare delle letture che portino a mistificare la
realtà.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Presidente Marquis, parliamo un momento
della questione del ritrovamento. Io capisco il riserbo, capisco le
indagini, capisco tutto, però vorrei conoscere la verità su come
lei, o chi per lei, ha ritrovato ciò che è stato trovato
all'interno della scrivania. Quindi, per cortesia, le chiederei a
questo punto di dare a quest'aula una spiegazione chiara ed
esauriente su come si sono svolti i fatti. Se lei ritiene che
questa sia una cosa che possa, in qualche modo, pregiudicare le
indagini, allora chieda la seduta segreta, mandiamo via i
giornalisti e ci spieghi a noi, pubblici ufficiali che siamo tenuti
al segreto, qual è il reale svolgimento dei fatti.
Ci sono alcune questioni che ci premono particolarmente. La
prima è la sicurezza, perché se è successo a lei, chissà cosa può
succedere negli uffici di là a noi: veramente non viviamo più
tranquilli. Lei capisce che l'onorabilità nostra, a questo punto,
può essere messa in discussione per qualsiasi ritrovamento fasullo,
strano, di qualunque tipo o di qualunque natura. Se permette, al di
là delle questioni puramente politiche, vorremmo poter fare il
nostro lavoro in maniera abbastanza tranquilla. Se succede a lei,
che è il Prefetto, figuriamoci a noi: di là entra ed esce chiunque
e chi vuole. Quindi, se per piacere ci chiarisce cosa è successo,
da questo punto di vista ci fa una grossa cortesia.
L'altra questione riguarda, invece, l'onorabilità e lo sfregio
alle istituzioni. Siamo noi l'istituzione: racconti a noi qual è lo
sfregio e come è avvenuto. Nei contenuti c'è un'interrogazione a
risposta immediata e vedremo cosa dire o non dire, ma parliamo di
come si sono svolti i fatti. Così perlomeno tra di noi, se non
vuole dirlo a tutti i valdostani - questo lo decide lei - sappiamo
che cosa è successo nel dettaglio, con precisione accurata, se è
possibile. Se no l'Ansa, o chi per lei, tira fuori la qualunque,
giustamente, perché fanno il loro lavoro. Però, sono notizie, a
questo punto, incontrollate e incontrollabili.
Presidente -
Ha chiesto la parola il consigliere Perron,
ne ha facoltà.
Perron (UV) -
Noi su questa vicenda, collega Marquis,
avremmo preferito il silenzio. Nel senso che ci sono gli organi
inquirenti, nei confronti dei quale abbiamo la massima fiducia, che
stanno lavorando. Avremmo gradito - noi siamo stati assolutamente
in silenzio - che questo lavoro di indagine giungesse alla fine.
Senonché in queste settimane abbiamo letto una telenovela a
puntate, a nostro modo di vedere anche forse con una sapiente
regia, dove i contorni di questa vicenda vengono veicolati
all'opinione pubblica di volta in volta con delle versioni un po'
contrastanti l'una dall'altra. Noi però oggi, pur avendo preferito
il silenzio, ci uniamo alla richiesta del collega Cognetta di avere
chiarezza.
Chiarezza su ciò che è stato e chiarezza nei dettagli, perché
ogni volta qui c'è una vicenda che non corrisponde a quanto detto
un momento prima. Qui i dettagli fanno anche la sostanza. Ci
permettiamo di chiederglielo, perché avremmo gradito da parte sua -
mi permetta di dirglielo - un tono e dei contenuti un po' diversi
nelle dichiarazioni di lunedì scorso in conferenza stampa. Richiamo
il virgolettato: "questo fatto - sono parole sue - si inserisce in
un contesto di grande cambiamento ed è l'atto finale di una
politica che distribuisce risorse. La nuova maggioranza ha portato
una visione diversa". Presidente, scusi, è una caduta di stile che
si commenta da sola! Lei - mi consenta e scusi il brutto termine -
mignottescamente lo attribuisce a noi questo passaggio dei 25 mila
euro, con questa dichiarazione!
Noi prendiamo le distanze da questo e le chiediamo, siccome
questo è avvenuto nei suoi uffici, di ricostruirci la vicenda nei
dettagli, con assoluta chiarezza, nel modo che lei ritiene: in
Commissione, qui, con l'aula chiusa; siamo tutti pubblici
ufficiali. Le chiediamo di fare chiarezza nei dettagli e metta
ognuno di noi nelle condizioni di conoscere ciò che è successo,
perché l'articolo di stamattina sulla stampa - noi a oggi
ragioniamo su articoli di stampa - smentisce, nei dettagli del
ritrovamento, tutto un percorso che abbiamo letto in questi giorni.
Possiamo esigere di avere la verità su un fatto così grave? Non è
grave solo per lei: è grave anche per noi, mi creda! Noi le
chiediamo di raccontarci esattamente cosa è avvenuto, nelle formule
che lei crede, nei modi che lei decide, ma ci metta nella
condizione di sapere. Dopodiché, ognuno di noi, ogni gruppo sarà
libero di avanzare le sue considerazioni.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Questa del ritrovamento di 25 mila euro è
una vicenda estremamente inquietante e che lascia sconcertati.
Sappiamo anche quello che rappresenta l'ufficio del secondo piano
nell'immaginario valdostano e il ruolo che ha. Al più presto deve
essere fatta chiarezza. Non possono rimanere misteri sulla
questione. Al di là degli aspetti giudiziari e delle eventuali
responsabilità penali - sappiamo che gli inquirenti stanno
lavorando sull'ipotesi di reato di corruzione - bisogna che i
valdostani sappiano. Il silenzio, in questo caso, non è sempre
produttivo. Che non esistano misteri su quanto è accaduto.
Quello che emerge è uno spaccato desolante per le istituzioni e
la politica, con effetti facilmente immaginabili. Il tutto succede
in un contesto e in un quadro generale estremamente grave e che
conosciamo. È molto tempo che lo ripeto: in Valle d'Aosta c'è un
problema di legalità, che da troppo tempo si è voluto evitare di
affrontare. Un territorio che non mette come priorità la legalità,
che cede sulla legalità, è un territorio che mette a rischio il
proprio futuro e questo bisogna sempre mantenerlo ben presente.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
Mi riferisco all'indagine aperta dalla
Procura di Aosta sul denaro che, a più di tre mesi dalla mia
cessazione dall'incarico di Presidente, è stato trovato sulla
scrivania o nella scrivania dell'ufficio di presidenza. Non ho,
sino a ora, rilasciato alcun commento o dichiarazione, soltanto per
la riservatezza che mi era stata richiesta quando venni sentito
dalla Polizia giudiziaria alla fine dello scorso mese di giugno.
Come ho riferito agli inquirenti che mi hanno ascoltato, non ho
nulla a che fare con la somma di denaro che è stata rinvenuta e
nulla so della sua origine e destinazione. Non entro nel merito di
quello che è già apparso sulla stampa, sulla carta di credito,
sulla massoneria e su tutto il resto poi smentito. Voglio solo dire
che ho piena fiducia nell'operato della magistratura e attendo,
come hanno detto i colleghi, che termini l'inchiesta in corso da
parte della Procura della Repubblica, in modo da poter avere la
certezza di quello che è successo. Sicuramente quello che è stato
richiamato e che anche oggi i giornali riprendono lascia una serie
di dubbi, per cui - mi unisco ai colleghi - sia bene che venga
chiarito il come e il perché.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Su questa vicenda escono con il
contagocce informazioni che dipingono, non solo nei confini
ristretti della nostra regione, la Valle d'Aosta in chiave
grottesca, direi anche piuttosto ridicola. Questa vicenda assume i
connotati e i contorni di una
spy story
che forse neanche la
fantasia dell'autore di
Una pallottola spuntata
avrebbe
potuto scrivere. Qua siamo partiti con un cambio di scrivania da
parte del Presidente - scrivania che credo arrivi dal suo ex
assessorato, per motivi di altezza delle ginocchia - prima fatta
dagli operai, dopo smentita e fatta da un'azienda esterna. Il
ritrovamento di questa fantomatica busta che sembra quella di Eta
Beta, perché ogni giorno all'interno si trovano nuovi elementi di
questa spy story: 25 mila euro; si è detto che sono stati trovati
degli elenchi di persone, delle foto di persone, che poi pare non
c'entrino niente; simboli massonici. Manca solo il santino della
Madonna di Polsi e poi abbiamo trovato di tutto lì dentro.
Io credo che le dichiarazioni che sono state fatte,
successivamente o in costanza di questo ritrovamento, ma ancora
dieci minuti fa da parte del presidente Marquis, siano di una
gravità assoluta. Il presidente Marquis ha già dato la sua
sentenza: ha già detto chiaramente che quello è stato uno sfregio
alla democrazia! Lei, collega Marquis, sa molte più cose di quelle
che sappiamo tutti qua dentro. Lei si è permesso di anticipare una
sentenza.
Io voglio dire qua che non sono innamorato di nessuno - e l'ho
scritto - se non di mia moglie e delle mie figlie. In politica ci
si allea sui contenuti e sui programmi, ci si allea anche con le
persone, perché credo debbano rispondere anche a un'etica che
corrisponda quantomeno - io parlo per me, parlo per il nostro
gruppo - alla nostra. Quindi io credo che l'interesse, soprattutto
del nostro gruppo anche se è piccolo, sia di avere chiari gli
elementi, di avere chiara la situazione. Noi vogliamo sapere con
chi ci siamo alleati, vogliamo sapere con chi oggi ci stiamo
sedendo in questo Consiglio.
Io credo che la rappresentazione che lei ha dato, presidente
Marquis, denoti quantomeno un'incoscienza, un'irresponsabilità e
soprattutto una sommarietà. Lei -riprendo le richieste dei colleghi
- credo che adesso abbia un dovere e non abbia più né il diritto e
neanche più quell'alea di discrezionalità per pararsi dietro alle
indagini o al riserbo. Lei ha il dovere in qualunque sede - può
essere una seduta segreta, non lo so io: possiamo fare come
vogliamo - di dire esattamente come stanno le cose, perché noi
siamo usciti su tutti i giornali italiani! Non come Rollandin o
come chissà cosa, ma come istituzione! Lei ha ridicolizzato la
Valle d'Aosta, esponendoci al pubblico ludibrio, senza dare poi
degli elementi e oggi lei si para dietro al riserbo dell'indagine.
Io chiedo pubblicamente - mi unisco ai colleghi - che lei faccia
chiarezza, che ci dica esattamente come sono avvenute le cose, che
ce le dica in modo tale che noi non si apprenda con il contagocce
dai giornali e dagli organi di informazione come sono andati i
fatti. Dopodiché noi faremo le nostre valutazioni politiche, senza
problemi, senza patemi.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Mi sembra che sia stato ribadito, non solo
da me, ma anche da tutti coloro che sono intervenuti, che si tratta
di un fatto estremamente grave. È un fatto avvenuto in un luogo
dove ha sede la politica, rappresentativo per le sue funzioni:
l'Ufficio di Presidenza della Regione. Sono le funzioni di
Presidente, le funzioni di Prefetto che vengono esercitate in
quell'Ufficio. Credo che la politica abbia il piacere e la sete di
sapere. Ma non solo la politica: anche i cittadini hanno la
necessità di poter sapere e giudicare quello che è successo.
Che siano state introdotte delle risorse, dei soldi in
quell'ufficio, credo che sia un fatto estremamente negativo. Non
sappiamo chi le abbia introdotte. Su questo c'è un'attività in
corso, c'è un'attività inquirente, c'è un'attività che viene svolta
dagli organi deputati. Per quanto mi riguarda, ho denunciato
personalmente questo ritrovamento il 22 del mese di giugno. Fino al
7 del mese di luglio non c'è stata nessuna notizia, perché così
doveva essere, credo, perché le attività di indagine devono
avvenire nel massimo riserbo, perché non possono essere
assoggettate a delle informative che possono essere poi fuorvianti
e non aiutare ad addivenire alla soluzione del caso esaminato.
Il silenzio, in questo caso, è imposto! Il silenzio è d'obbligo,
non è una facoltà! Io non posso rilasciare ulteriori dichiarazioni
rispetto alla ricostruzione che è stata fatta alle forze
dell'ordine. Nel merito della questione, riaffermo che nessuna
dichiarazione è stata fatta. Non sono state fatte delle smentite
nei confronti delle Ansa che sono uscite, perché anche una smentita
avrebbe significato intervenire nel merito della questione. Mi
dispiace di non poter soddisfare in questo momento l'esigenza di
avere chiarezza su questo argomento, che mi auguro possa essere
data prima possibile.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
A questo punto, Presidente, vorrei che
si riunisse...
Presidente -
Chiedo un po' di silenzio all'Assemblea, per
cortesia!
Cognetta (M5S) -
Dicevo, vorrei che si riunisse la
Conferenza dei Capigruppo, perché bisogna decidere se vogliamo
procedere in questo modo, cioè senza avere le risposte, oppure se
l'Assemblea deve prendere delle decisioni come capigruppo rispetto
alle notizie che non ci sono arrivate fino a questo momento. Quindi
per cortesia le chiederei una riunione della Capigruppo.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
La situazione credo sia molto grave e
in virtù di questa gravità cerchiamo di tenere dei toni
istituzionali. Però, corre l'obbligo: collega Marquis, lei ha uno
sdoppiamento di personalità! Viene qua e dice che ha la consegna
del silenzio, dopo che sono quasi dieci giorni, una buona
settimana, che ogni giorno c'è una dichiarazione che proviene dalla
Presidenza della Regione, dal secondo piano. Quindi questo secondo
piano, oltre a delle scrivanie un po' strane, ha anche dei sistemi
di comunicazione un po' strani! Vede, collega Marquis, ogni giorno,
con una regia raffazzonata, ma con una regia, escono delle
informazioni che sono solo sue, perché è lei che ha trovato e solo
da lei possono provenire le informazioni. Perché è lei che ha visto
i documenti, quindi un giorno dice che c'è una carta di credito, un
giorno c'è un simbolo massonico e poi commenta queste
informazioni!
Quello che ha detto il collega Guichardaz e che hanno detto gli
altri, è di una gravità assoluta! E lì ritorniamo allo sdoppiamento
della personalità, perché lei dice: la nuova politica. Ma Marquis,
lei dov'era? Marquis, ma si dia un pizzicotto, si svegli! È rimasto
dal 2013 in Giunta! Quindi oggi sta dicendo delle cose che sono
incomprensibili ai più! Io non so con chi parli la collega Morelli,
quando prima diceva che i valdostani hanno pensato questo o
quell'altro. Io le posso dire: ma Marquis dov'era? Marquis, lei è
stato in Giunta seduto di fronte a me! E lei si presenta oggi
vergine e verginello dicendo: la nuova politica!? Ma qua veramente
state gettando la Valle d'Aosta nel ridicolo!
C'è un'inchiesta penale in corso e lei ha già dato delle
risposte, ha anticipato la magistratura! Lei dice: "noi abbiamo
dato una svolta. È colpa della vecchia politica che distribuiva",
dando un'immagine veramente disastrosa. Ma lei si è accorto che
dicendo questo, può avere dei grossi problemi? Perché o lei ha
delle verità granitiche e allora le condivida con noi, che siamo
pubblici ufficiali: facciamo una riunione della Conferenza dei
Capigruppo, ci dica che cos'è accaduto e noi siamo tenuti al
segreto. Oppure lei ha fatto un passo nel baratro, perché lei ha
già dato delle risposte!
Collega Marquis, poi c'è un altro aspetto che non è stato tirato
in ballo, ma che è sempre lì dalla "gola profonda", che arriva dal
secondo piano: "i sistemi di sicurezza sembra abbiano un blackout".
I sistemi di sicurezza hanno un blackout? E non ci dice nulla?
Allora siamo tutti veramente preoccupati, perché se il sistema di
sicurezza ha dei bachi, ha dei bachi la Prefettura!
Presidente -
Per favore, colleghi e assessori, vogliamo
fare un po' di silenzio, per cortesia!
Marguerettaz (UV) -
Se la Prefettura ha dei bachi...!
Perché lei riceve delle informazioni che sono ultra riservate, lei
è colui che coordina il COSP (Centro Operativo Soccorso Pubblico).
Lei dovrebbe essere seduto nel luogo più sicuro della Valle
d'Aosta. Ma adesso, in virtù di questa cosa, noi scopriamo che i
sistemi di sicurezza non funzionano? Lei arriva da Roma e a un
certo punto non si sa chi è entrato, chi è uscito, cosa è
successo?
Presidente Marquis, quando abbiamo fatto la prima discussione
politica, io ho avuto modo di dirle che lei era inadeguato, sia per
il profilo, sia per i voti; adesso dico che è inadeguato per la
sostanza. Quindi io credo che la Capigruppo sia assolutamente
indispensabile.
Presidente -
La richiesta di una riunione della
Conferenza dei Capigruppo è concessa.
La seduta è sospesa alle ore 9:56 e riprende alle ore
10:46
.
Rosset (Presidente) -
Possiamo riprendere i lavori dopo
la riunione della Conferenza dei Capigruppo. Ci sono richieste di
intervento? Ha chiesto la parola il Presidente della Regione, ne ha
facoltà.
Marquis (SA) -
Nella riunione dei capigruppo abbiamo
avuto modo di confrontarci sulla questione in discussione. Per
quanto mi riguarda, ho rappresentato a tutti l'esigenza, in questo
momento, di mantenere sull'argomento il riserbo, che è imposto per
non ostacolare l'attività degli organi inquirenti e anche per
rispettare le nostre responsabilità. È del tutto evidente che ci
auguriamo che quanto prima possa essere fatta luce su questo grave
ritrovamento, per porre fine a questa questione e soprattutto anche
per dare contezza dell'accaduto alla comunità valdostana. Credo che
oggi sicuramente noi non siamo in grado di attribuire delle
responsabilità ad alcuno, quindi auspichiamo, nell'interesse di
tutti e della comunità, che quanto prima gli organi competenti
addivengano a dirimere questa pesante questione.
Presidente -
Ha chiesto la parola il consigliere Ferrero,
ne ha facoltà.
Ferrero (M5S) -
Come già detto in sede di capigruppo,
siamo comunque insoddisfatti per la risposta che è stata data dal
Presidente. Vista dall'esterno, tutta la questione ha rappresentato
veramente una brutta vicenda per quanto riguarda l'immagine della
Valle d'Aosta. Quello che ci sentiamo assolutamente di
raccomandare, per il futuro, è una maggiore riservatezza e una
maggiore discrezione nel fare dichiarazioni e nel far uscire certe
notizie, che danneggiano l'immagine della Valle d'Aosta
complessivamente e che rischiano poi di creare una caccia alle
streghe, o comunque del disagio nei confronti di un qualsiasi
collega, perché quello che è capitato al collega dell'Union
Valdôtaine - mi riferisco a Rollandin - di essere messo in mezzo,
poteva capitare a una persona qualsiasi di noi. Quindi non si
tratta di difendere l'uno o l'altro, ma l'istituzione nel suo
complesso. Tra l'altro, immediatamente bisogna fare una verifica
sui sistemi di sicurezza nell'Amministrazione, perché quanto è
accaduto è veramente al di là di qualsiasi fantasia che potevamo
avere. Quindi siamo insoddisfatti comunque per quanto è stato
detto.
Un chiarimento era necessario. Il mancato chiarimento darà
ulteriore spazio a speculazioni di qualsiasi genere: da parte della
stampa, che ovviamente fa il suo mestiere e cercherà quello che
deve andare a cercare, e da parte di chiunque altro, magari in
malafede o buona fede, voglia poi dire delle cose che possono o non
possono essere smentite. Una brutta vicenda che poteva essere
chiarita almeno in questa sede. Poteva esserci qualche elemento di
chiarimento che non è stato dato e che dimostra per l'ennesima
volta un atteggiamento di spregio verso l'opinione pubblica, che
viene a sapere a spizzichi delle cose che non capisce. Tutto si
trasforma poi in una specie di
gossip
da sotto l'ombrellone,
per il quale, tra l'altro, noi abbiamo anche perso del tempo qui
all'interno del Consiglio, parlandone.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Intervenire rispetto a una vicenda così
brutta e così preoccupante è assolutamente imbarazzante. Noi siamo
molto preoccupati per quello che è successo. Da venerdì scorso, da
quando l'Ansa tra le ore quindici e le sedici ha dato questa
notizia, ci siamo interrogati, tutta la Valle d'Aosta si è
interrogata, su che cosa stava succedendo a questo mondo della
politica, che è già pesantemente provato da una legislatura
piuttosto bizzarra, per usare un termine accettabile.
Lei ha parlato di spregio alle istituzioni. Sì, ma è un attacco
a tutto il mondo della politica. È un attacco a tutti noi che
cerchiamo di dare il nostro tempo e il nostro impegno rispetto alla
collettività valdostana. Abbiamo avuto modo di sentire la
conferenza stampa del Presidente, che ha lanciato proclami sulla
nuova politica, sullo sfregio alle istituzioni - che ci sta - sul
cambiamento, ma devo dire che forse un po' più di prudenza rispetto
a certe dichiarazioni avrebbe fatto bene a tutto il Consiglio
regionale.
La Valle d'Aosta si sta interrogando, perché da venerdì scorso
le notizie che sono uscite sono: a che ora è successo? quando è
successo? lei dov'era? il taglio era piccolo o era grande? la
scrivania aveva il cassettino o il cassettone? Ci sono notizie che
sono uscite, che in realtà hanno bisogno di chiarezza. Noi ci
aspettavamo, questa mattina, una ricostruzione chiara e precisa
almeno dei fatti iniziali. Poi, sono gli inquirenti che devono
entrare nel merito e capire che cosa è successo, chi ha fatto e chi
ha agito. Però, questa mattina non riusciamo ad avere questa
ricostruzione. Capisco l'esigenza degli inquirenti, ma anche la
politica e i movimenti politici che sono presenti all'interno di
questo consesso hanno bisogno di capire e di sapere, perché a loro
volta devono poter comunicare.
Noi riteniamo che ci sia davvero l'esigenza di fare chiarezza al
più presto e che ci sia anche la necessità di fare uno stop
rispetto a dichiarazioni che fanno male a tutti e che non danno
nessun senso alla politica valdostana. Quest'oggi l'Union
Valdôtaine, insieme a noi, ha dato una dimostrazione ritirando un
ricorso e dicendo: non vogliamo più dare ad altri palazzi il
percorso della politica, vogliamo riappropriarci del percorso della
politica. Ebbene, anche in questo caso cerchiamo di essere più
prudenti nelle dichiarazioni, cerchiamo di essere più corretti e
facciamo in modo che la giustizia faccia il suo percorso.
Presidente -
Ha chiesto la parola il consigliere Perron,
ne ha facoltà.
Perron (UV) -
Non per ripetere le cose che il nostro
gruppo ha detto prima, ma semplicemente per dire che noi avremmo
gradito, con le modalità che lei avesse ritenuto, Presidente, che
almeno ai consiglieri regionali fosse data chiarezza. Una puntuale
ricostruzione di ciò che è avvenuto, perché questo è accaduto negli
uffici che sono suoi, dove è lei. Non per correre dietro alla
telenovela, ma lei c'era? Non c'era? L'ha ritrovato lei? Chi ha
trovato questo pacco? Lei era a Roma? Non era a Roma? Noi le
avevamo chiesto di darci degli elementi in più: non vengono dati,
non in aula e neanche in Conferenza dei Capigruppo. Prendiamo atto
che il tutto viene quindi rimandato alle indagini della
magistratura, degli inquirenti.
Palpiamo un disagio che ci sembra evidente. Da questo punto di
vista ci permettiamo di avanzare un ragionamento e le chiediamo di
farsi interprete circa la sicurezza degli uffici. La sicurezza
degli uffici vale anche per il luogo dove i consiglieri svolgono il
loro mandato. Se si mette in dubbio la facilità dell'accesso in un
luogo come la Prefettura, immaginiamo cosa si possa immaginare
negli uffici dei singoli consiglieri. Con questa raccomandazione,
noi diciamo che ci riteniamo insoddisfatti e seguiremo, con
puntualità, l'evoluzione che avrà questa vicenda.
Il consigliere Marguerettaz, del gruppo consiliare dell'Union
Valdôtaine, si prenota e chiede, fuori microfono, di poter
parlare.
Presidente -
L'accordo stabilito in Conferenza dei
Capigruppo era di permettere un solo intervento per ciascun gruppo
consiliare. Mi dispiace, collega, ma non posso fare altro che
portare avanti gli accordi della Capigruppo.
Ha chiesto la parola il consigliere Guichardaz, ne ha
facoltà.
Guichardaz (PD-SIN.VDA) -
Giusto per esternare la nostra
posizione. In Conferenza dei Capigruppo si era anche proposto che
il necessario chiarimento fosse da fare in seduta segreta,
quantomeno per spiegare le modalità ai diretti interessati, perché
io credo che il Consiglio sia, in questa situazione, toccato
pesantemente da tutta questa vicenda; sarebbe stato opportuno. Così
credo non sia stato accolto. Si è parlato di fare un comunicato in
cui dire che si attende l'esito dell'indagine della
magistratura.
Va bene, ben venga questo intendimento, ma non sono stato io -
continuo a ripeterlo - a dire che questo è l'atto finale di una
politica che distribuisce risorse, che la nuova maggioranza ha una
visione diversa, che deve cambiare il modello, per cui da
distributori di risorse, si diventa facilitatori di sviluppo. Non
siamo stati noi a fare questo tipo di dichiarazioni. Quantomeno io
mi aspettavo qualcosa da chi ha fatto queste dichiarazioni,
rappresentando - penso - oltre che il Consiglio e la Giunta, anche
la comunità valdostana, visto che poi si è parlato di sfregio alla
comunità valdostana.
Anch'io penso che sia stato uno sfregio istituzionale. Quando
trovi del denaro non giustificato all'interno di un luogo che
rappresenta forse il centro del governo valdostano, mi interrogo.
Quindi mi sarei aspettato quantomeno che ci fosse un chiarimento e
una sorta di presa di distanza, quasi come a dire che sono state
fatte delle dichiarazioni di un certo senso, ma queste
probabilmente sono state fatte avventatamente e in modo anche
inopportuno. Perché sinceramente quando io ho letto l'Ansa - al di
là che sia una risposta a una provocazione; non si sa bene se sia
il momento concitato - mi sono sentito anche un po' coinvolto.
Siccome io sono stato in maggioranza un anno e mezzo, quando si
parla di cambio di metodo e si parla di distribuzione di risorse e
di visioni diverse, di atto finale di una politica che distribuisce
risorse, in qualche modo - se permettete - mi sento coinvolto. E
siccome - lo ripeto e lo ridico - per quanto riguarda quantomeno la
mia persona, io non ho mai distribuito risorse, credo di non aver
mai fatto la politica, o quel tipo di politica che lei, in questo
modo, denuncia e condanna, pur essendone stato parte. Perché c'è
poi anche questa amnesia continua e permanente, come se fosse il
nuovo che avanza. No, è il vecchio che avanza, che si è tolto una
giacca, se n'è messa un'altra e si è dato una pennellata.
Io credo che la politica, giustamente, debba riprendere il suo
ruolo. Ha detto bene il collega Baccega: noi siamo in questa
bizzarra legislatura e ci stiamo facendo dettare l'agenda, forse
neanche dalla magistratura. Ieri, il Procuratore smentiva la
questione relativa ai ritrovamenti della massoneria, ma qua ci
stiamo facendo dettare l'agenda da entità diverse, che non sono la
politica
in primi
s, ma dall'altra parte forse nemmeno la
magistratura. Io credo che ci dobbiamo anche chiedere da chi parta
questa regia comunicativa, perché siamo in una situazione, secondo
me, di debolezza e di fragilità estrema delle istituzioni in
termini generali. Guardate che non è la minoranza o la maggioranza
che oggi è debole: a esserla è proprio la politica in termini
generali. La politica, come è successo in alcune fasi storiche,
oggi ha una credibilità che è pari a zero. Ma non perché c'è
Guichardaz, che magari è un incapace, o perché c'è qualcuno che
parla e che fa delle dichiarazioni avventate, ma perché c'è un
disegno di delegittimazione della politica. Mi chiedo però quale
sia l'alternativa alla politica. Forse su questo è bene che tutti
ci interroghiamo, perché io vedo, in tutta questa situazione - al
di là delle singole responsabilità, che spero si chiariscano e io
ne ho un bisogno vitale - anche un disegno velatamente sovversivo,
dietro tutta la situazione che si è creata.
Presidente -
Collega Marguerettaz? Prego.
Marguerettaz (UV) -
Per mozione d'ordine, ai sensi
dell'articolo 60 del nostro regolamento interno. I colleghi Ferrero
e Cognetta hanno chiesto di proseguire in una seduta segreta, ma
rispetto a questo non abbiamo avuto una risposta. Abbiamo avuto una
dichiarazione del presidente Marquis: io capisco, però su
quell'argomento non ha dato risposta.
Soprattutto lei non ha neanche porto le scuse, poiché credo,
collega Marquis, che fossero dovute delle scuse: per una settimana
un collega è finito su tutti i giornali, regionali e nazionali, in
virtù di dichiarazioni che lei ha fatto, perché lei, in modo
inequivocabile, ha indicato un responsabile. Può succedere che
qualcuno sbagli e faccia delle dichiarazioni sbagliate: lo capiamo,
siamo umani. Però, dal punto di vista del garbo, lei avrebbe dovuto
scusarsi. Non lo ha fatto e non ha dato una risposta.
Chiedo anche al Presidente del Consiglio di darci una risposta
sul proseguimento dell'adunanza in seduta segreta, per dirci quello
che si ritiene sia opportuno che sappiano i consiglieri regionali,
che sono tenuti al segreto.
Presidente -
Collega Marguerettaz, forse lei non è stato
attento. Ho detto che esprimevo quello che la riunione della
Conferenza dei Capigruppo aveva deciso...
Proteste, fuori microfono, del consigliere
Marguerettaz.
Mi lasci finire! Poi, lei si prenota nuovamente e chiede la
parola: abbia questa accortezza! Lo chiedo per cortesia, perché
troppo spesso lei interviene senza chiedere la parola!
Ha chiesto la parola il consigliere Marguerettaz, ne ha
facoltà.
Marguerettaz (UV) -
Gradirei una risposta alla mozione
d'ordine, anche perché la decisione dei capigruppo - ho chiesto
anche ai colleghi del Movimento Cinque Stelle - su questo argomento
non ha deliberato alcunché. Dopodiché, le consiglio di evitare un
difetto...
Presidente -
La ringrazio dei consigli!
Marguerettaz (UV) -
Anche il suo, che a volte porta uno
strabismo, nel senso che dai banchi della Giunta continuiamo a
sentire delle dichiarazioni e lei non interviene. Ma, guarda caso,
vede gli interventi che provengono dalla minoranza. Un ottico
potrebbe curare...
Presidente -
Però, sia attento al suo strabismo!
Comunque, ripeto che nella riunione della Conferenza dei Capigruppo
la questione della seduta segreta non è stata affrontata, perché
era sufficiente quanto è stato definito. Questo è quanto. Se poi a
lei non l'hanno informata, mi dispiace.
Ci sono altri interventi? Il collega Perron chiede di
intervenire per cosa? Perché se vogliamo fare
bagarre
,
facciamola, ma credo che non sia il caso! Prego, ne ha facoltà.
Perron (UV) -
Solo per dire, Presidente, che non abbiamo
deciso che era sufficiente così. L'argomento non è stato affrontato
ed era una questione che il Movimento Cinque Stelle ha posto, ma a
cui la Conferenza dei Capigruppo non ha dato risposta. Quindi era
una questione ancora aperta.
Presidente -
Se mi permette, collega. Il Movimento Cinque
Stelle ha chiesto...
Perron (UV) -
Solo essere precisi, perché nella
Conferenza dei Capigruppo - se il nostro gruppo è stato equivocato,
rettifico - noi non abbiamo detto per niente che andava bene così.
Quindi precisiamo le cose come stanno!
Presidente -
Il Movimento Cinque Stelle, nella persona di
Cognetta, ha chiesto l'eventualità di una riunione della Conferenza
dei Capigruppo, oppure l'eventualità di una sospensione e di una
seduta segreta. La riunione dei capigruppo è stata accettata e
concordata e nella riunione dei capigruppo si è definito che cosa
dire in quest'aula. Sfido chiunque a smentire la situazione.
Ha chiesto la parola il consigliere Ferrero, ne ha facoltà.
Ferrero (M5S) -
Purtroppo, sono costretto ancora a
intervenire. La problematica era semplicemente che su quell'aspetto
in particolare non ci è stata data una risposta. Questo è quanto
abbiamo riscontrato. Per carità, noi eravamo disponibili, a questo
punto, anche a lasciar perdere, pur di tagliare questa discussione
sul sesso degli angeli. Però, effettivamente, su quell'argomento in
particolare non era stata data una risposta e non è stata data una
risposta. Chiuso lì.
Presidente -
Il collega Cognetta aveva chiesto la
sospensione per una riunione dei capigruppo ed eventualmente una
discussione in seduta segreta. Nella riunione della Conferenza dei
Capigruppo si è ritenuto opportuno di fare queste dichiarazioni e
non si è parlato della seduta sospensiva segreta.
Ha chiesto la parola il consigliere Cognetta, ne ha facoltà.
Cognetta (M5S) -
Non essendo stato presente alla riunione
della Conferenza dei Capigruppo, le spiego esattamente qual è la
questione per quanto riguarda il nostro gruppo. Se non c'è stata la
risposta sulla riunione segreta, non c'è stata! Vede, Presidente,
al di là di quello che è stato deciso nella Capigruppo, è rimasto
un grosso interrogativo in piedi: come è stato fatto il
ritrovamento di quel denaro e di tutto quello che ci sta
all'interno della scrivania? Era una decisione che andava presa
nella Capigruppo e in quella sede bisognava decidere anche se fare
o non fare la seduta segreta, per raccontarci quello che poi
effettivamente è accaduto. Siccome non ne avete parlato, siamo
rimasti esattamente al punto di partenza. Il presidente Marquis ha
fatto una dichiarazione: va bene, però non chiarisce come sono
stati ritrovati i soldi. In seduta segreta o in seduta pubblica,
non l'ha chiarito. Non so se sono stato chiaro.
Presidente -
Ribadisco che nella riunione della
Conferenza dei Capigruppo il presidente Marquis ha esplicitato che
non poteva fare nessuna dichiarazione. Quindi credo che da questo
punto di vista non c'è da attivare nessuna riunione segreta: se non
può dire nulla, non può farlo né in segreto e né in pubblico.
Questa è la conseguenza della non seduta segreta. Credo con questo
di aver chiuso l'argomento.
