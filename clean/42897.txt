Classificazione
ISTRUZIONE PUBBLICA
Istituzioni scolastiche



Oggetto del Consiglio n. 386 del 25 febbraio 2021 - Resoconto
OGGETTO N. 386/XVI - Interpellanza: "Problematiche relative
all'insufficienza di posti presso il convitto regionale F. Chabod
per gli studenti provenienti dai Comuni dell'Unité Valdigne-Mont
Blanc".
Bertin (Presidente) -
Alla presenza di 32 Consiglieri,
possiamo iniziare i lavori di questa mattina del Consiglio
regionale. Il presidente Lavevaz è temporaneamente assente, in
quanto è in riunione con il Governo.
Possiamo riprendere dal punto n. 35 dell'ordine del giorno. Per
l'illustrazione, la consigliera Foudraz.
Foudraz (LEGA VDA) -
La presente interpellanza è portata
all'attenzione dell'assemblea consiliare e concerne l'impossibilità
di accedere a servizi offerti dal convitto regionale di Aosta per
alcuni studenti provenienti dalle vallate laterali, iscritti al
primo anno della scuola secondaria di secondo grado per l'anno
scolastico prossimo venturo.
Visto che alla data del primo febbraio 2021 era fissato il
termine per procedere all'iscrizione degli alunni alla prima classe
di ogni grado di scuola (infanzia, primaria, secondaria di primo e
secondaria di secondo grado) relativamente all'anno scolastico
2021-2022, e appreso nel frattempo, a seguito del comunicato stampa
del 15 febbraio, che il numero d'iscritti al primo anno delle
scuole secondarie di secondo grado è pari a 1.189 studenti;
considerato che numerosi sono gli studenti che dalle vallate
laterali della nostra regione si recano prevalentemente nel
capoluogo regionale per frequentare le varie scuole secondarie di
secondo grado;
considerato altresì che ci sono studenti che decidono
d'iscriversi al primo anno di scuola secondaria anche presso scuole
non situate nel capoluogo regionale ma in altri comuni del
territorio valdostano per la tipicità e l'indirizzo scolastico che
perseguono;
considerato altresì che agli studenti provenienti dalle vallate
laterali è data la possibilità di usufruire di un convitto
regionale sito in Aosta, le cui preiscrizioni per l'anno scolastico
2021-2022 sono terminate in data 22 gennaio;
evidenziato che nello specifico si è a conoscenza
dell'impossibilità di alcuni studenti della scuola secondaria di
secondo grado - provenienti dall'Unité des Communes Valdôtaines
Valdigne-Mont-Blanc che hanno effettuato l'iscrizione al primo anno
di scuola secondaria di secondo grado in scuole non situate nel
capoluogo regionale ma in altri comuni valdostani - di usufruire
della collocazione presso il convitto Federico Chabod di Aosta per
insufficienza di posti.
Di fatto questa impossibilità di fruire di un servizio di
convitto per chi magari parte da La Thuile e deve arrivare a
Châtillon per la frequenza della scuola mette in notevole
difficoltà gli studenti che devono fare avanti e indietro tutta la
settimana da una vallata a un'altra e, a parte la stanchezza fisica
e gli orari di partenza e di rientro, si rischia di pregiudicare
anche l'andamento scolastico, a causa del fatto che il tempo
trascorso sui mezzi di trasporto è comunque sottratto a studi che
per la specificità rendono necessaria la concentrazione più
assoluta.
Considerato che già con l'inizio dell'attuale anno scolastico in
corso numerose scuole hanno dovuto provvedere alla diversa
organizzazione sia degli spazi che delle modalità di fruizione
degli stessi per adeguarsi alle norme di prevenzione a seguito
dell'emergenza sanitaria, a questo proposito, a titolo d'esempio,
L'Institut Agricole Régional di Aosta, per dare la possibilità a
tutti i convittori di usufruire del servizio di convitto, ha
stipulato apposite convenzioni sia con il seminario di Aosta sia
con alberghi aostani, creando anche un certo indotto per le
strutture che sono state interessate, visto il momento poco felice
che stanno attraversando.
Per queste premesse, si interpella l'Assessore per
conoscere:
se la segnalazione di cui si è venuti a conoscenza corrisponda
al vero; il numero degli studenti iscritti al primo anno di scuola
secondaria di secondo grado relativamente all'anno scolastico
2021-2022, in particolar modo quanti siano gli studenti provenienti
dall'Unité des Communes Valdôtaines Valdigne-Mont- Blanc e in quali
istituti si siano iscritti e quali siano gli intendimenti
dell'amministrazione regionale per un'eventuale risoluzione della
problematica esposta, al fine di garantire equità e parità di
trattamento a tutti gli studenti valdostani provenienti dalle varie
vallate laterali.
Presidente -
Per il Governo, risponde l'assessore
Caveri.
Caveri (VdA Unie) -
Grazie mille di questa interpellanza
che consente di fare un po' di chiarezza su questa questione.
Dicevo, prima dell'inizio dei lavori, a Raffaella quanto ci sia una
specie di corto circuito in queste cose, nel senso che, quando c'è
un problema di questo genere, esiste ormai una logica del giro
delle Sette Chiese, nel senso che vengono dall'Assessore,
l'Assessore spiega ma non si fidano abbastanza e quindi vanno dai
Consiglieri che presentano un'interpellanza sulla medesima ragione;
è il prezzo della democrazia e quindi va benissimo, soprattutto
perché siamo in una logica di assoluta trasparenza rispetto ai
criteri con i quali vengono distribuiti questi posti e purtroppo va
detto che effettivamente - come dirò nella mia risposta - esistono
oggi delle carenze di posti, e questo è un aspetto negativo.
Purtroppo sappiamo, tra l'altro, che dobbiamo anche fare attenzione
ad aumentare a dismisura i posti nei convitti, perché la crisi
demografica dei prossimi anni porterà a un vero e proprio tsunami
nel mondo della scuola - che stiamo già vivendo nelle scuole
materne ed elementari - che avrà conseguenze drammatiche non solo
sul popolamento della nostra Regione ma anche, appunto, sulle
scuole e anche sui convitti.
La rettrice del convitto ha confermato che per il prossimo anno
scolastico, così come è già avvenuto in passato, non è stato
possibile accogliere tutte le nuove iscrizioni degli studenti
convittori e semiconvittori che frequentano le scuole secondarie di
secondo grado di Aosta.
Per essere preciso - e poi fornirò alla Consigliera una tabella
scuola per scuola perché altrimenti faremmo notte nel leggere di
tutte le scuole con i rispettivi alunni - nello specifico, dicevo,
sono pervenute quarantuno domande di preiscrizione al settore
convitto, venti ragazze e ventuno ragazzi, a fronte di quattordici
nuovi posti disponibili, cinque per il settore femminile e nove per
quello maschile, che corrispondono al numero di studenti maturandi
uscenti.
In condizione ordinaria, i posti letto disponibili, trasformando
le camere doppie in triple, sono circa centodue. Per l'anno
scolastico in corso però, per gestire in sicurezza l'emergenza
Covid e garantire il previsto distanziamento, i posti sono stati
ridotti a novantadue.
Per raccogliere un maggior numero di studenti, è stato messo
provvisoriamente a disposizione dell'alloggio di servizio della
rettrice che sono quattro posti in più, quindi saliamo a novantasei
posti letto.
Dopo la pubblicazione delle graduatorie, sono emerse parentele
che hanno consentito di riorganizzare le camere, abbinando
prudenzialmente nell'ambito del protocollo anti Covid fratelli e
famigliari, per famigliare si intende anche i cugini che sono stati
messi nella stessa camera, anche tripla, riuscendo così ad
aumentare la capienza di posti letto a più cinque, portando quindi
il totale dei conduttori a centouno.
Per il settore femminile sono state accolte otto domande, a
fronte dei cinque posti disponibili, quindi + tre; per il settore
maschile sono state accolte undici domande a fronte dei nuovi posti
disponibili, quindi + tre, quindi c'è stato uno sforzo
organizzativo.
Per quanto riguarda la seconda domanda: "il numero totale degli
studenti iscritti al primo anno nella scuola secondaria e in
particolare quanti provengono dai Comuni dell'Unité des Communes
Valdigne-Mont-Blanc" perché sappiamo che il problema "caldo", come
dice anche il suo cognome viene da La Thuile, e ricordo anche con
grande simpatia il suo papà Sindaco.
Gli studenti iscritti al primo anno della scuola secondaria di
secondo grado sono 1.189, di questi ottantatré provengono
dall'Unité des Communes Valdôtaines Valdigne-Mont-Blanc e
diciassette studenti, otto provenienti da La Thuile e nove dalla
valle centrale, hanno fatto domanda in qualità di convittori presso
il già citato convitto Chabod, sei maschi e undici femmine.
Di diciassette domande, otto riportavano in subordine l'opzione
semiconvitto, di queste otto all'atto della conferma
dell'iscrizione solo tre ragazze, provenienti da Courmayeur,
Pré-Saint-Didier e Morgex, hanno accettato il posto come
semi-convittrici.
Oltre alle tre semiconvittrici, sono state accolte le due
domande dei ragazzi di La Thuile iscritti al Corrado Gex e al
Bérard.
Restano in lista d'attesa della graduatoria, fino al 31 dicembre
2021, in caso di ritiri, tre studentesse provenienti da La Thuile
con opzione scuole in Aosta; due di loro sono rispettivamente ai
posti nove e dieci, quindi prime escluse, e la terza, che ha meno
possibilità di entrare, è dodicesima.
Per gli altri sei studenti che allo stato attuale non sono stati
accolti come convittori, tre ragazzi, provenienti da La Thuile,
Pré-Saint-Didier e Courmayeur iscritti alla istituzione scolastica
Manzetti, e tre ragazze, provenienti dalla Valle centrale, iscritte
presso le istituzioni scolastiche Maria Adelaide e Bérard, si
consiglia - e io ho fatto la stessa cosa ovviamente con coloro che
sono venuti nel mio ufficio - di verificare la disponibilità di
posti presso il collegio dell'Istituto San Giuseppe di Aosta che -
udite, udite - dal prossimo anno scolastico accoglierà anche i
maschi e attualmente ha ancora una quindicina di posti disponibili
ripartiti fra settore femminile e quello maschile, tra l'altro chi
ha esperienza di famigliari al San Giuseppe sa che si sta molto
bene, come si sta molto bene anche nel convitto.
La rettrice conferma che non sono state accolte le tre domande
degli studenti iscritti all'IFP, cioè operatori del benessere, le
estetiste, a Châtillon, sono due ragazze di La Thuile e una ragazza
di Pré-Saint-Didier, dal momento che sono numerosi gli studenti in
lista di attesa con iscrizione a istituti con sede ad Aosta senza
possibilità di accoglimento.
I tre studenti possono comunque iscriversi al convitto Gervasone
di Châtillon, che da un certo punto di vista è più logico:
andrebbero a fare i corsi del Projet Formation al Panorama di
Châtillon ed effettivamente è più comodo andare al Gervasone
piuttosto che fare il pendolare dal convitto Chabod.
Per quanto riguarda l'accoglimento di domande di studenti
convittori provenienti dalla media e bassa Valle - a questo punto
facciamo un quadro complessivo - la rettrice precisa quanto segue:
sono pervenute nove domande di convittrici così ripartite: tre a
Gressoney, una a Challand, due a Valtournenche, due a Brusson e una
a Montjovet. Di queste, tre ragazze hanno scelto un indirizzo di
studio presente anche presso il polo Isiltp di Verrès e le domande
sono state accolte; quella di Gressoney ha scelto l'ITPR Turismo,
indirizzo presente a Saint-Vincent e una di Valtournenche (di
frazione Cheneil) - che è quella che fa più fatica, perché deve
prendere due autobus, la cremagliera, e la motoslitta per andare
fino alla cremagliera - ha scelto l'ITPR socio sanitario ed è
sorella di una convittrice, indirizzo presente a Verrès.
Numero uno di Challand ha scelto come seconda opzione il liceo
scientifico Bérard, scienze naturali, prima scelta Iar, ed è
sorella di una convittrice, indirizzo presente a Verrès.
Sono poi pervenute tredici domande di convittori così ripartite:
tre a Gressoney, tre a Ayas, una a Challand, Valtournenche Breuil
una, Torgnon una, Pont-Saint-Martin una.
Di questi, sei ragazzi hanno scelto un indirizzo di studio
presente anche presso il polo di Verrès e 4 domande sono state
accolte.
Uno di Gressoney ha scelto l'ITI, indirizzo presente a Verrès ed
è il fratello di un convittore, uno di Ayas ha scelto l'ITPR
Elettronica, indirizzo presente a Verrès, uno di Valtournenche ha
scelto l'ITPR Turismo ed è fratello di un convittore, indirizzo
presente a Saint-Vincent, uno di Ayas ha scelto la A.F.M.,
indirizzo presente a Verrès, numero uno di Valtournenche Breuil ha
scelto l'ITPR Turismo, indirizzo presente a Saint-Vincent, e uno di
Torgnon ha scelto l'ITI a Verrès ed è in lista di attesa.
"Quali siano gli intendimenti", viene chiesto. Ferma restando la
condivisione dei criteri di accoglimento delle domande d'iscrizione
stabiliti dal Consiglio di amministrazione volti a garantire il
diritto allo studio degli studenti provenienti dalle vallate
laterali nel rispetto della libertà di scelta educativa da parte
delle famiglie, tenendo conto anche delle proposte
didattico-educative elaborate dalle diverse scuole, si ritiene
importante continuare a lavorare sulla tematica dell'orientamento
per aiutare i ragazzi a effettuare scelte in linea con le loro
attitudini e competenze, rispondente anche alle esigenze del
mercato del lavoro.
In tal senso, oltre al criterio della distanza del servizio dei
trasporti, viene proposto dal Consiglio di Amministrazione come
ulteriore criterio anche quello della valorizzazione del merito
scolastico: il voto diventa uno degli elementi per consentire la
scelta; io le lascio poi esattamente la documentazione per capire
come funzionano i punteggi in maniera che possa avere contezza
delle cose.
È chiaro che nella ridefinizione del piano dell'edilizia
scolastica, in collaborazione con il Comune di Aosta, noi dovremmo
riflettere sugli spazi convittuali; c'è questo studio di
fattibilità di riconversione del collegio Saint Bénin che dovrebbe
ampliare il convitto Federico Chabod che può essere utile,
finalmente è stato avviato lo studio, mentre a Verrès sta per
cominciare la costruzione del convitto a disposizione della bassa e
media Valle, che fa parte del complesso dell'ex Cotonificio
Brambilla.
Io le lascio i dati più precisi, perché mi rendo conto che la
lettura... e prendere gli appunti è estremamente difficile.
Presidente -
Per la replica, la consigliera Foudraz.
Foudraz (LEGA VDA) -
Grazie, assessore Caveri, per
l'articolata risposta e per aver ricordato il mio papà.
Io sono sicura che lei s'impegnerà al fine di garantire, di
cercare comunque, una soluzione per queste tre ragazze che
probabilmente non avranno accesso al convitto; sono sicura che
entro settembre si riuscirà a trovare una soluzione.
