Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3644 del 22 maggio 2024 - Resoconto
OGGETTO N. 3644/XVI - Interpellanza: "Riduzione del costo del
pedaggio autostradale per i motocicli nel territorio
valdostano".
Marguerettaz (Presidente) -
Colleghi, possiamo iniziare
di nuovo i lavori, siamo al punto n. 25 all'ordine del giorno. Per
la presentazione, la parola al collega Segretario Distort.
Distort (LEGA VDA) -
Il tema del pedaggio autostradale è
un tema che non è nuovo in quest'aula; alcune forze che attualmente
compongono la maggioranza ne hanno fatto un vero e proprio
manifesto elettorale, quindi probabilmente rimane ancora più
semplice capirsi in questa visione, però io non mi aggiungo né allo
scritto di protesta, né di propaganda, ma voglio, come sempre,
portare l'attenzione del Consiglio verso un elemento di visione,
che può far crescere l'immagine e quindi l'economia della nostra
Regione.
Il tema di quest'interpellanza, come già contenuto nel titolo, è
la tariffa di pedaggio autostradale per i motocicli che attualmente
è identica a quella degli autoveicoli e mi chiedo, sicuramente
anche un po' da
cicero pro domo sua,
da motociclista: "Ma
che senso ha questo?", però è una situazione non tanto di conflitto
di interesse ma dove il conflitto d'interesse in qualche modo
sfocia nella competenza, perché mi trovo a verificare, a percepire,
a vivere e a subire sulla mia pelle questa situazione e quindi
voglio mettere a fattor comune questa circostanza. Che senso ha il
fatto che un motociclo e un autoveicolo abbiano la stessa tariffa?
Io non sono un esperto di infrastrutture, non sono un
manager
, però penso che la maggiore o minore tariffa abbia a
che fare probabilmente con l'usura che il mezzo in questione genera
sull'asfalto, sugli elementi strutturali dell'autostrada, sul fatto
che, nell'eventualità di un incidente, l'urto, i danneggiamenti che
provoca, per quanto comunque possano essere anche individuati e
possa esserci la copertura assicurativa del mezzo, ma in altri casi
no... immagino che quindi il concetto di massa, di peso sia un
elemento che va a generare usura e, di conseguenza, nella tariffa
autostradale c'è anche un discorso di restituzione, un investimento
di pagamento di un servizio, si tratta anche di mettere in campo i
costi di manutenzione, quindi il mezzo che genera maggior usura
dovrebbe pagare di più. Questo lo penso io, è un'ipotesi, una
logica che cerco di mettere in campo, salvo smentita chiaramente,
ma allora mi chiedo un motociclo la cui massa è pari a un terzo, a
un quarto di un automezzo, una moto pesa 200-250-300 chilogrammi
mediamente, un'automobile pesa 6-7-10-15-20 quintali, c'è una
differenza non da poco, di massa... la moto poi scarica il peso su
due ruote, l'auto su quattro ruote, quindi sono più punti; adesso
non entriamo in ambiti di fisica tecnica o comunque nei dettagli
tecnici o strutturali, però comunque abbiamo sempre il concetto di
usura prodotta da quattro ruote anziché due. Noi invece abbiamo una
tariffa identica per il motociclo come per l'autoveicolo e questo è
un primo elemento di analisi di una sorta di sillogismo che voglio
condividere con il Governo per capire se si può mettere in atto una
situazione virtuosa a mio parere.
L'altro elemento di questo sillogismo è il fatto che il
territorio valdostano è un territorio, come è noto, di forte
vocazione turistica e come questa vocazione turistica sia
determinante per l'intera economia regionale, come di conseguenza i
sistemi di accesso al territorio regionale facciano parte
integrante dell'appetibilità della Regione. Nel sistema di accesso
gioca un ruolo importante il costo dell'accesso, dal punto di vista
sia del carburante ma anche del costo delle infrastrutture di
accesso. L'aspetto del pedaggio autostradale quindi risulta un
elemento di particolare importanza per garantire la competitività
del territorio regionale rispetto ad altri territori.
Aggiungiamo ancora un altro elemento, è un sillogismo un po'
strano perché a questo punto avrebbe tre premesse e una
conclusione, comunque aggiungiamo un elemento che in particolare il
turismo motociclistico costituisce un settore di utenze di
particolare rilevanza per la nostra Regione sia sotto il profilo
dei numeri, perché il territorio regionale è una meta ambita per il
turismo motociclistico, perché noi innanzitutto siamo attrattivi
dal punto di vista delle strade, delle valli da percorrere e anche
per un altro elemento: noi abbiamo tre punti di scollinamento,
abbiamo il punto d'ingresso dalla Bassa Valle, abbiamo la
possibilità di scollinare dal Colle del Gran San Bernardo al Colle
del Piccolo San Bernardo; questo fa sì che il territorio regionale
sia un territorio amato particolarmente dai motociclisti.
Poi sappiamo un'altra cosa: il motociclista costituisce un
target
turistico importante per le nostre strutture
imprenditoriali, perché chiaramente il motociclista che si sposta
per itinerari di uno o più giorni non ha una grande capacità di
carico, ovviamente ha i bauli, ha lo zaino, queste borse laterali
che non sono minimamente da paragonare alle dimensioni di carico di
un autoveicolo, quindi questo fa sì che il motociclista dipenda
molto di più dalle strutture ricettive, dai ristoranti, dal bar e
poi dopo un giro in moto con certe temperature, sia caldo estivo,
sia di freddo, di pioggia, diventa un ottimo consumatore dal punto
di vista del servizio delle bevande, di alimenti, di ristorazione,
di centri benessere. La possibilità anche di parcheggiare con una
maggior facilità permette ai motociclisti di poter godere molto di
più del territorio, di visitare, perché comunque c'è la
possibilità... diciamo che c'è una maggior facilitazione a entrare
nei centri urbani, nelle stradine a visitarli, cosa che normalmente
con l'autoveicolo non viene messa in atto. Questo fa percepire una
visione importante, di quanto il target motociclistico sia un
target importante per la nostra vocazione territoriale turistica e,
di conseguenza, volano per l'economia.
Allora la riduzione della tariffa per i motociclisti - da
pensare, da valutare e da concordare, perché ovviamente noi non
siamo i proprietari delle sedi autostradali, non siamo i gestori,
di conseguenza si tratta di concordare e di gestire -
permetterebbe, tra l'altro, anche solo dal punto di vista mediatico
di far capire come la Regione Valle d'Aosta sarebbe particolarmente
propensa al mondo motociclistico. Guardate che questo messaggio
mediatico è fondamentale.
Dirò di più: dal punto di vista del rapporto economico, non è
che abbassando l'importo della tariffa autostradale per i
motociclisti le due società guadagneranno di meno, non è vero,
perché innanzitutto si potrebbe invogliare di più il motociclista a
utilizzare l'autostrada, ma poi il motociclista ama le curve,
difficilmente ama l'autostrada, allora voi mi dite: "Beh, allora
ascolta, a questo punto che cosa ci serve? Cosa ci interessa
quest'iniziativa?". Quest'iniziativa interessa fondamentalmente da
un punto di vista mediatico, cioè di far passare un messaggio che
la Valle d'Aosta crede nel turismo motociclistico, apre le sue
porte, lotta, fa sentire la sua voce nell'ambito del Consiglio di
amministrazione delle società autostradali per ridurre il pedaggio
per i motocicli. Questo dal punto di vista mediatico è grandissimo,
questa è visione strategica, questa è politica, sana politica e
buona amministrazione. In quest'ottica quindi interpelliamo
l'Assessore competente per conoscere se si condivide l'importanza
di una riduzione del costo del pedaggio autostradale per i
motocicli nel territorio valdostano e, in caso affermativo, come si
intenda procedere a tal fine in interlocuzione con SAV e RAV.
Grazie per l'attenzione.
Presidente -
Per la risposta, la parola al presidente
Testolin.
Testolin (UV) -
Quello su cui possiamo effettivamente
condividere come Governo regionale è la considerazione generale sul
fatto che il turismo motociclistico, di cui lei è un ambasciatore
non solo in quest'aula ma anche fuori, rappresenti effettivamente
un segmento turistico importante qualitativamente e
quantitativamente. Turismo che però, come lei insegna - e l'ha
riportato nella parte finale della sua introduzione - molto sovente
va a prediligere delle strade diverse da quelle dei percorsi
autostradali, perché la nostra Valle e le nostre strade sono
appetibili soprattutto per la loro tortuosità, per le loro
caratteristiche anche di alternanza tra curve, rettilinei e di
velocità varie. Quello su cui invece non possiamo intervenire è dal
punto di vista della determinazione del pedaggio, la
classificazione delle moto, che sono, come noto, inserite nella
stessa classe di autoveicoli, nella classe A.
Pur potendo condividere che considerare alla stessa stregua una
moto a un veicolo a sette posti o a un SUV di medie dimensioni
possa sembrare incoerente, non possiamo intervenire, né possono
farlo le singole concessionarie sulla differenziazione delle
tariffe per tipologia di veicolo, che come facilmente è
comprensibile, andrebbe ad aprire un problema di concorrenza
territoriale e tra società concessionarie, cosa che stride un po'
con il principio della concorrenza leale, tant'è vero che la
scontistica applicata nel pedaggio autostradale, già esistente
nella nostra regione, è dedicata ai soli residenti in Valle
d'Aosta.
Al netto quindi di una battuta che potrebbe essere quella di
acquisire la residenza per chi abbia voglia di sfruttare da un
punto di vista motociclistico la nostra regione anche provenendo da
fuori, vi do però un'informazione che può essere interessante per
la categoria che è stata chiamata in causa in quest'interpellanza:
RAV e SAV ci segnalano infatti che dal 2017 è in essere a livello
generale un accordo con il Ministero delle infrastrutture e dei
trasporti per cui su tutte le tratte autostradali italiane - magari
lei lo sapeva già - è applicato uno sconto pari al 30% del pedaggio
per i motocicli; a tal fine è necessario dotarsi di un apparecchio
di telepedaggio dedicato, esclusivo per i motocicli e chiedere
l'adesione alla promozione. Questa non è sicuramente la risposta
che chiedeva l'interpellanza ma è una risposta che, a tutto tondo,
può dare alla categoria un motivo di soddisfazione laddove non
conosciuta.
Presidente -
Per la replica, la parola al segretario
Distort.
Distort (LEGA VDA) -
Ringrazio il presidente Testolin per
la risposta e grazie anche per un senso di solidarietà dimostrata.
Non si tratta di mettere in atto una competitività tra me e lei nei
reciproci ruoli, tanto meno una competitività tra il fatto che io
sia un motociclista, questo potrebbe essere un elemento di
curriculum se vogliamo, e ho capito che non è minimamente percepita
in questo caso, però capisco anche che l'interlocuzione con gli
enti che gestiscono, quindi in questo caso RAV e SAV, comunque sia
è sempre un dialogo particolarmente difficile. Sono nel nostro
territorio, operano nel nostro territorio, la Regione partecipa a
queste società, però in definitiva la parte del leone viene svolta
da loro, però si tratta di credere e di portare avanti le proprie
battaglie.
Io ribadisco il fatto che il pensare proprio a una questione di
marketing
, proprio semplicemente una questione di marketing,
poter arrivare a costruire qualcosa che permetta di dire che la
Valle d'Aosta si distingue per questa particolare posizione, che
crede in questa battaglia e la porta avanti. Questo è il nostro
contributo dall'opposizione, questa è la nostra visione che
vogliamo mettere a fattor comune. Vorremmo che questi suggerimenti
venissero accolti come trampolini di lancio, non tanto per poter
dire: "Farci belli perché l'abbiamo detto", perché comunque la
posta in gioco non è né la capacità persuasoria di Distort, né la
sensibilità del Governo regionale, ma la posta in gioco è
l'attrattività del nostro territorio, la capacità di vendere il
nostro territorio rispetto ad altri territori. Noi abbiamo delle
limitazioni per tanti versi e, laddove noi possiamo pensare di
avere invece dei vantaggi, questo dovrebbe essere messo in atto
anche utilizzando le iniziative e le proposte che provengono
dall'opposizione.
Ricordiamoci quanto diceva il grande Paul Claudel, che diceva
che esistono due modi di brillare: riflettere la luce o riprodurla,
anche semplicemente riflettere la luce, come nel caso di
riprodurla, porta allo stesso effetto: si illumina. Ecco, la
volontà e la
ratio
di quest'interpellanza è proprio questa:
avere la volontà, la determinazione di andare a fondo in queste
battaglie che costituiscono l'immagine e la stoffa di una buona
amministrazione. Sotto questo punto di vista, non tanto per fare un
buon augurio a voi, ma per un augurio a tutta l'imprenditoria
valdostana vi auguro buon lavoro.
