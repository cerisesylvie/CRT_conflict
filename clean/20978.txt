Classificazione
CASA DA GIOCO



Oggetto del Consiglio n. 962 del 17 novembre 2004 - Resoconto
OGGETTO N. 962/XII - Stato della trattativa per l'acquisizione
dei beni costituenti l'accerchiamento del Casinò di Saint-Vincent.
(Interpellanza)
Interpellanza
Ricordato che, in occasione del Consiglio regionale del
20.10.2004, rispondendo ad un'iniziativa ispettiva del gruppo
"Arcobaleno-Vallée d'Aoste" sul tema dell'acquisizione da parte
della Regione dei beni costituenti l'accerchiamento del Casinò di
Saint-Vincent, l'Assessore alle Partecipazioni regionali
rappresentò che la trattativa con la proprietà era sostanzialmente
in una fase di stallo, a causa della necessità di approfondire
aspetti legali, relativamente ai nuovi contenziosi in atto;
Creduto opportuno conoscere l'esito di tali
approfondimenti;
il sottoscritto Consigliere regionale
Interpella
il Presidente della Regione e l'Assessore competente per
sapere:
1) se l'approfondimento giuridico, affidato a FINAOSTA SpA,
circa gli effetti dei nuovi contenziosi aperti in riferimento ai
beni che costituiscono l'accerchiamento del Casinò de la Vallée, è
ultimato o meno;
2) in caso negativo, quando si conosceranno i risultati dello
studio;
3) in caso affermativo, quali sono le risultanze
dell'approfondimento e come intende ora operare il governo
regionale.
F.to: Curtaz
Presidente - La parola al Consigliere Curtaz.
Curtaz (Arc-VA) - Stiamo parlando, Assessore, del punto n. 19
dell'ordine del giorno. Ritorniamo su un tema che abbiamo
affrontato numerose volte in questo Consiglio, ma diventa
inevitabile, perché è un argomento che non ha trovato ancora una
sua soluzione: mi riferisco al problema dell'acquisizione o meno
dei beni costituenti l'accerchiamento del casinò.
In occasione del Consiglio del 20 ottobre, rispondendo ad
un'iniziativa ispettiva del nostro gruppo, l'Assessore aveva dato
una risposta interlocutoria dicendo che erano in corso
approfondimenti di carattere giuridico a cura di "Finaosta"; da
qui, l'esigenza di sapere se questi approfondimenti sono stati
fatti e qual è lo stato della vicenda. Peraltro abbiamo appreso
dalla stampa qualche notizia in riferimento a questa vicenda
dell'approfondimento giuridico in corso; tuttavia, manteniamo
l'iniziativa perché ci sembra giusto che sia il Consiglio ad
apprendere direttamente dalla voce di un esponente del Governo
regionale qual è lo stato della situazione, anche se mi pare di
capire che la vicenda è ancora in uno stato interlocutorio.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'interpellanza ricorda interventi passati
in cui si dichiarava che il processo di acquisizione del complesso
alberghiero del "Grand Hôtel Billia" fosse preceduto da una
valutazione e approfondimento da parte di "Finaosta".
Credo sia opportuno fare un aggiornamento in quest'aula e le
notizie apparse sui giornali si riferiscono a un aggiornamento che
è stato formulato dalla Giunta nei confronti delle organizzazioni
sindacali. Questo tipo di aggiornamento non ha ancora una sua
definizione, perché la stessa avverrà nel momento in cui, dopo aver
acquisito tutti i pareri e tutte le valutazioni di tipo legale, il
Consiglio di amministrazione di "Finaosta" si esprimerà su una
determinazione finale. Evidentemente i pareri legali sono un
supporto, non sono la risposta, sono degli strumenti; alla fine ci
dovrà essere l'organo, che è appunto il Consiglio di
amministrazione della società, che dovrà fornire i chiarimenti e
fornire gli approfondimenti richiesti dalla Giunta. Credo che le
risposte non tarderanno e quindi dalla "Finaosta" ci dicono che nel
corso della prossima settimana avremo una prima risposta.
Quanto sopra ci pone nella condizione di rispondere
all'interpellanza in modo non affermativo, per cui la terza domanda
non ha senso, perché in caso affermativo invece non è così, mentre
alla domanda:
"in caso negativo quando si conosceranno i
risultati dello studio"
, ho detto la settimana prossima. Detto
questo, mi corre l'obbligo di rappresentare a quest'aula che,
ancorché non definitive, le informazioni provenienti da "Finaosta"
fanno emergere ancora importanti criticità circa l'aspetto
"garanzie", quindi sotto alcuni aspetti l'operazione è, allo stato
attuale, da considerarsi critica.
È per questo che su altro versante il Consiglio di
amministrazione della "Casinò S.p.a." sta facendo una serie di
approfondimenti, che sono a 360 gradi, ossia approfondimenti che
vedono come ci auspichiamo, ancorché non ci siano le condizioni per
concludere la trattativa, di vedere l'impresa "Grand Hôtel Billia"
operante per il 2005 esattamente come le altre strutture
alberghiere, e poter avvalersi di quella strutture per soddisfare
quelle esigenze che la "Casinò" ha dal punto di vista aziendale.
Sta verificando scenari anche diversi, perché la continuazione
dell'attività prescinde dalla nostra volontà; nel passato sono
stati fatti dei ragionamenti drastici, per cui o la trattativa
prosegue o si chiude; noi respingiamo, fin da subito, degli scenari
di questo genere, perché farebbero venir meno quel ruolo aziendale
che riteniamo il "Grand Hôtel Billia" abbia.
Se oggi ci sono delle criticità, queste, nel tempo, possono
essere superate, ma non per questo si devono utilizzare strumenti
che hanno uno strano sapore, come nel passato le procedure di
licenziamento, che riteniamo siano delle forzature. Riteniamo, al
contrario, che indipendentemente dalla fattibilità o meno
dell'operazione di acquisto, il "Grand Hôtel" debba continuare e, a
questo proposito, la "Casinò" ha delle necessità, avrà delle
commesse.
Anticipo che difficilmente si potrà parlare in alternativa
all'acquisto di contratti che nel passato hanno dato una risposta,
ma che non vengono ritenuti, perlomeno così dalle prime valutazioni
degli amministratori della "Casinò S.p.a." opportuni, cioè il
"vuoto per pieno" che è stato ricordato più volte in
quest'aula.
Per sintetizzare, riteniamo che nel corso della prossima
settimana si possano avere le prime valutazioni importanti sulla
definizione o meno dell'operazione in punto alle garanzie;
riteniamo che l'azienda "Billia" debba, indipendentemente da questo
fatto, continuare la sua attività, non debba mettere in atto delle
operazioni particolarmente ricattatorie e riteniamo che questo
momento di difficoltà possa essere superato con il buon senso di
tutte le parti interessate.
Presidente - La parola al Consigliere Curtaz.
Curtaz (Arc-VA) - Replicando all'Assessore, voglio fare tre tipi
di osservazione, prendendo spunto dalle sue risposte.
Prima osservazione: mi pare che, sebbene la notizia non abbia
ancora un senso di ufficialità e, anzi, dovrà essere ulteriormente
approfondita nei prossimi giorni, tanto che verrà depositato un
giudizio definito la prossima settimana, come ha detto l'Assessore,
si può dire che l'esposizione dell'Assessore contiene
un'anticipazione, cioè che le criticità evidenziate dal punto di
vista giuridico e quindi delle garanzie che questa operazione
contiene per la Regione, farebbero immaginare un esito negativo
dell'approfondimento, nel senso che sembrerebbe che non ci siano
quelle garanzie e quella tranquillità sufficienti per
un'acquisizione dei beni costituenti l'accerchiamento del casinò e,
in particolare, del "Billia". In questo senso colgo le parole
dell'Assessore come un'anticipazione, che andrà ovviamente
verificata alla luce dei dati ufficiali, ma mi sembra
un'anticipazione interessante in vista di un dibattito che,
inevitabilmente, ci sarà.
Questa prima osservazione me ne fa fare un'altra, di carattere
procedurale e metodologico, ma di una qualche importanza.
L'Assessore si è affrettato a dire, all'inizio del suo intervento,
che i pareri legali acquisiti saranno studiati dal Consiglio di
amministrazione di "Finaosta", alla quale spetterà esprimere un
giudizio definitivo. In ordine a questa procedura io ho qualche
perplessità, non circa la capacità tecnico-professionale del
Consiglio di amministrazione di giudicare sulla bontà di pareri,
che penso siano dati da personaggi di maggior livello
professionale, altrimenti non si capirebbe perché si chiedono dei
pareri specifici, ma non vorrei che questo giudizio del Consiglio
di amministrazione della "Finaosta" diventasse la "foglia di fico"
dietro cui si nasconde una presa di posizione politica della
Giunta! Alla fine, acquisiti i pareri, la decisione politica se
acquisire o meno i beni costituenti l'accerchiamento non è di
"Finaosta", perché "Finaosta" fa già troppe cose in questa Regione,
e non le fa alla luce del sole, fra l'altro; non penso che vada
caricata anche di questo ulteriore onere politico di prendere una
decisione, che è prettamente politica!
Il governo regionale poi, giustamente, ha diritto di acquisire
tutti i pareri, di essere tranquillo, di poter fare una scelta la
più serena e prudente possibile; anzi, la prudenza, dal mio punto
di vista, è un atteggiamento che condivido... però attenzione! Mi
aspetto già che mi si dica: "il Consiglio di amministrazione di
"Finaosta" ci ha detto che questo lo possiamo fare, quest'altro non
lo possiamo fare". Il giudizio del Consiglio di amministrazione di
"Finaosta", peraltro potrebbe pure essere superfluo; ammesso che ci
sia, sarà un elemento di cui dovrete tener conto, ma la decisione
politica spero che rimanga di competenza della Giunta, perché già
ogni tanto abbiamo l'impressione che il Consiglio regionale non
esista... se poi, non esiste neppure la Giunta, perché ha delegato
le decisioni al Consiglio di amministrazione di "Finaosta... credo
che gli organi politici che voi e noi - per certi versi -
rappresentiamo, ne subirebbero un certo svilimento!
Una terza osservazione rispetto al problema "operatività".
Condivido le cose che ha detto l'Assessore circa il fatto che,
acquisizione o meno, il problema della gestione, dell'apertura con
tutti i riflessi a livello economico e occupazionale del "Billia"
rimangono in piedi: questo credo che sia corretto, peraltro non
faceva parte dell'interpellanza, che si limitava invece a porre il
problema dell'acquisizione "tout court" di questi beni.
È chiaro che, a seconda della decisione che verrà presa in
riferimento a quell'acquisizione, scaturiranno, a cascata, una
serie di problemi. In caso di non acquisizione, come sembra di
capire dalle parole dell'Assessore, uno dei primi problemi che la
Giunta e il Consiglio della "Casinò S.p.a." dovranno affrontare
sarà quello del mantenimento di questa sinergia economica che
finora c'è stata con risultati contradditori e non sempre brillanti
fra casinò e "Billia", quindi tutti i problemi di carattere sociale
ed occupazionale che si porranno, dovranno essere risolti
respingendo - questo sono d'accordo - delle ipotesi ricattatorie
che, già in passato, sono emerse dall'interlocutore della Regione
in questa vicenda.
Ovviamente, Assessore, su questa vicenda torneremo, perché la
stiamo seguendo per dovere professionale ed è una vicenda che
quando sarà risolta, in un modo o nell'altro, ci farà tirare un
sospiro di sollievo, perché non se ne può più! È evidente, ma
questo farà parte di un dibattito successivo, in quanto, non avendo
ancora il dato ufficiale è presto per esprimersi... una soluzione
negativa comporterà una serie di problemi che già fin da oggi è
facile immaginare. Penso a quelli che ha accennato lei, penso ai
problemi che rimarrebbero irrisolti dei vari contenziosi e via via
a cascata una serie di problemi, che rimarranno a carico
dell'Amministrazione e, in via indiretta, della "Casinò S.p.a.", la
quale dovrà fare un nuovo piano strategico anche sulla base di
questa vicenda, che mi sembra rilevante per il futuro della casa da
gioco e dell'economia di Saint-Vincent, ma della nostra regione in
particolare. Ne riparleremo.
