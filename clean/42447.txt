Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 21 del 4 novembre 2020 - Resoconto
OGGETTO N. 21/XVI - Interrogazione: "Notizie relative alla
procedura di ampliamento dei confini dell'Ente Parco Naturale Mont
Avic".
Bertin (Presidente) -
Passiamo al punto 5 all'ordine del
giorno. Per la risposta l'assessore Minelli.
Minelli (PCP) -
Collega Brunod, come lei ben sa lo scorso
anno 2019 è stato per il Parco del Mont Avic un anno
particolarmente importante, ricco di iniziative, ricorrendo infatti
il trentennale di quella istituzione. L'istituzione del parco è
avvenuta con legge regionale n. 66 del 19 ottobre 1989, che in
seguito ha subito diverse modifiche anche per adattarsi al mutato
contesto giuridico nazionale ed europeo. Nel 2003 si è avuto un
primo ampliamento significativo dei confini del parco sul
territorio di Champorcher nel vallone di Dondenaz. Attualmente il
parco si estende su una superficie di 5769 ettari. Con delibera
della Giunta regionale n. 794 del 2018 è stato approvato un
dettagliato e organico piano di gestione territoriale.
Un anniversario quello dello scorso anno ricco di traguardi
raggiunti sia sul piano della conoscenza e della salvaguardia
dell'ambiente naturale a beneficio, io ritengo, dell'intera
collettività, sia sul piano della promozione di uno sviluppo
socioeconomico del territorio sulla base dei principi della
sostenibilità. Ricordo rapidamente i due centri visitatori
realizzati, cinque edifici rurali di proprietà pubblica recuperati,
la gestione di oltre cento chilometri di sentieri, la promozione
internazionale del territorio del Parco del Mont Avic, i vari
progetti scientifici e di monitoraggio attivati e in corso anche
attualmente, la sistemazione della strada per Chevrère, la presenza
crescente di un'offerta di ricettività e di servizi turistici che
si è diffusa sul territorio in quota e nelle due valli
interessate.
Il progetto di ampliamento del parco è nato a seguito di una
richiesta effettuata da un comitato promotore costituito da privati
cittadini interessati ad avere una valorizzazione naturalistica
delle loro proprietà che ricadono nel territorio del comune di
Fénis.
Nel corso del 2019, a partire dalla primavera, si sono svolti
una serie di incontri tra i rappresentanti del comitato promotore,
dei Comuni potenzialmente interessati, dell'Ente Parco e
dell'Amministrazione regionale. È stato costituito un tavolo
tecnico con i rappresentanti che ho indicato, un tavolo nell'ambito
del quale sono state esaminate le potenzialità e anche le criticità
del progetto e di conseguenza individuate quelle che sono soluzioni
maggiormente rispondenti alle diverse realtà territoriali.
Parallelamente l'Amministrazione regionale ha condotto, nell'ambito
di questo tavolo tecnico, una serie di approfondimenti che hanno
portato a una prima ipotesi di riperimetrazione organica dell'area
oggetto di ampliamento. Questa ipotesi prevedeva il coinvolgimento
di aree situate, oltre che nel comune di Fénis, anche nei comuni
limitrofi di Chambave, Pontey e Châtillon. Tutta l'area individuata
è ricompresa nella zona di protezione speciale, la ZPS Mont Avic -
Mont Emilius.
Nel mese di febbraio 2020 si sono svolti due incontri nel corso
dei quali è stata presentata alle amministrazioni comunali di
Fénis, Chambave, Pontey e Châtillon la proposta ed è stato chiesto
a queste amministrazioni di esprimere un eventuale interessamento.
Si precisa che la quasi totalità delle aree individuate, ad
eccezione di quelle del comitato promotore a cui facevo
riferimento, è di proprietà pubblica. Vista poi l'imminente
scadenza elettorale, eravamo a febbraio, le amministrazioni hanno
ritenuto opportuno non pronunciarsi in tal senso. C'è poi stato, lo
sappiamo tutti, il sopraggiungere della pandemia e il conseguente
blocco dell'attività amministrativa che ha poi fatto sospendere le
attività istruttorie.
Questo Assessorato, con le limitazioni imposte dalla grave
situazione sanitaria che stiamo vivendo, sta comunque riprendendo i
contatti con tutte le nuove amministrazioni comunali e con il
comitato promotore: sono già stati fissati degli incontri, per
giungere a una definizione della proposta di ampliamento. Un
ampliamento che porterebbe, a mio avviso, numerosi vantaggi, fra
questi ne elenco alcuni: la possibilità sul piano scientifico dello
studio e del monitoraggio di nuove specie e la facilitazione dello
studio di specie già presenti in maggior numero; una gestione
attiva ed efficace degli ecosistemi già inseriti nella ZPS; la
crescita di capacità di attrazione del Parco, accrescendo anche il
ruolo del comune di Champdepraz che, come sappiamo, ospita
l'ingresso principale, la direzione e dal quale il parco ha avuto
origine. Poi una valorizzazione dei percorsi escursionistici
presenti, ad esempio nell'ambito del circuito Giroparchi, che
comprende per noi anche il Parco Nazionale del Gran Paradiso, con
la possibilità di facilitare anche la creazione di nuovi posti
tappa. Inoltre, la messa in rete di un maggior numero di operatori
economici nell'ambito del progetto di creazione di un marchio di
qualità; l'arricchimento di un'offerta collegata oltre che agli
aspetti naturalistici che ben conosciamo anche al patrimonio
storico, culturale, archeologico e paesaggistico di quella
zona.
Voglio infine sottolineare che la Regione, nell'ipotesi di un
ampliamento ad altri Comuni, non ha intenzione alcuna di spostare
la sede del Parco da Champdepraz, ma semmai di rafforzarne la
presenza.
Sarà mia cura tenere informato il Consiglio regionale su questa
nuova ricognizione, tenuto conto in ogni caso che l'area proposta
dal comitato promotore, che è costituito come dicevo da cittadini
privati, si estende su una superficie già di per sé importante che
è di circa 1900 ettari ed è caratterizzata da un elevato valore
naturalistico e tra l'altro è scarsamente antropizzata.
Presidente -
Per la replica il collega Brunod.
Brunod (LEGA VDA) -
Grazie Assessore per avermi dato un
quadro generale
in primis
di presentazione dell'area
naturalistica che fortunatamente conosco molto bene, perché essendo
a Champdepraz e frequentando quest'area con le mie passioni è un
angolo naturalistico fantastico dalle grandi potenzialità. Come ha
ricordato lei l'anno scorso è stato il trentennale, tutti lo
sappiamo, e sicuramente c'è stato a fianco di questo aspetto molto
importante e storico un
tam tam
mediatico altrettanto
importante, che forse ha superato questo aspetto del trentennale.
Mediaticamente forse si è anche andati un po' troppo oltre, un po'
troppo avanti per quanto riguardava questo ampliamento creando un
po' di confusione tra la gente. Era proprio per questo che volevo
avere un quadro più sintetico e più preciso sull'iter, in quanto
penso che tutti i cittadini hanno il giusto diritto di avere queste
situazioni molto chiare in merito.
È un'area che secondo me potenzialmente ha delle grandi
possibilità per raggiungere a livello internazionale degli ottimi
risultati. Dall'altra parte conosco anche l'area vicino che è stata
subito interessata in merito a questo possibile ampliamento, la
quale ha delle grandi peculiarità. Come diceva lei, sono stati
fatti dall'Amministrazione regionale anche degli studi dove sono
state messe in luce le peculiarità da parte del comitato di privati
e anche dei Comuni che potenzialmente potevano essere inseriti, ma
credo che la Valle d'Aosta nella sua interezza sia meravigliosa:
ogni comune, ogni località, ogni vallata ha delle peculiarità.
Qui mi auguro che l'Amministrazione regionale ponga le dovute
attenzioni, nel senso che se andiamo avanti di questo passo, non è
che magari tra un tot di anni la Valle d'Aosta intera diventa Parco
Naturale del Mont Avic. È questo che volevo intendere, perché se
trent'anni fa Champdepraz, il paese nativo del parco, come ha detto
giustamente lei, dove sicuramente anche a livello di estensione
possiede il cuore, il centro e il fulcro di questa area
naturalistica meravigliosa, è giusto che ci sia anche questo occhio
di riguardo in merito a una località che ha creduto molto negli
anni, probabilmente magari all'inizio c'erano state anche delle
titubanze, ma ha dato tanto al vero valore aggiunto di Champdepraz,
perché comunque sappiamo che il parco è la risorsa più grande della
vallata dello Chalamy. Quindi c'è anche forse questo aspetto che
allargare, come si potrebbe ipotizzare, di quattro comuni, adesso
attualmente sono due, potrebbe anche andare a far calare questo
centro di attenzione nei confronti della vallata di Champdepraz che
è la vallata che ha fondato ed è il paese nativo del parco. Questo
è un aspetto.
In più credo che l'Amministrazione regionale abbia tutti gli
strumenti, giustamente, per valorizzare potenzialmente le altre
aree, come potrebbe essere quella di Clavalité piuttosto che altre,
che sicuramente meritano sotto l'aspetto della promozione
turistica. Quindi consiglierei prima di procedere magari di
coinvolgere maggiormente le nuove amministrazioni comunali e
soprattutto le popolazioni interessate che sono poi coloro che
vivono realmente la realtà del parco quotidianamente, con le sue
criticità, con i suoi vantaggi.
Questo è quello che mi auguro, che ci sia un dibattito con la
base prima di procedere con dei messaggi mediatici che danno la
cosa già più avanti di quello che in realtà è. Questo è quello che
mi auguro. Poi sicuramente la Valle d'Aosta è meravigliosa, il
Parco è una piccola realtà, ma che ha delle grandi potenzialità
attualmente secondo me inespresse, o comunque ha dei margini di
manovra ancora ampi. Tanto per citarne alcuni, mi piacerebbe fare
l'esempio di alcuni sentieri che esistono da anni, che collegano
gli alpeggi, che hanno il divieto d'accesso, penso che anche lei
sia a conoscenza di questa cosa. Credo che questo sia un grande
limite per il parco, perché quando parliamo di fare sinergia tra
sport, agricoltura e quant'altro, avere un limite nella
frequentazione dei sentieri in tal senso non è andare nella
direzione giusta per fare promozione. Allora io credo che ci sono
tutta una serie di interventi dove la Regione può andare a
stimolare l'Ente Parco a far sì di crescere per raggiungere dei
risultati migliori su tutti i punti di vista, prima di poter
passare magari a un secondo step successivo dove si può ipotizzare
di ampliare questa area, ma credo che quando i tempi saranno maturi
bisognerà prima riuscire a ottenere il cento percento delle
potenzialità del parco con i confini che ha allo stato attuale.
