Classificazione
SPORT E TEMPO LIBERO
Manifestazioni sportive



Oggetto del Consiglio n. 3825 del 23 luglio 2024 - Resoconto
OGGETTO N. 3825/XVI - D.L. n. 149: "Interventi regionali a
sostegno dell'organizzazione e svolgimento delle competizioni
dell'Unione ciclistica internazionale (UCI) Mountain bike World
Series assegnate alla località di La Thuile e delle relative
iniziative promozionali. (Ritiro di un ordine del giorno.
Approvazione di un ordine del giorno)".
Bertin (Presidente) -
Passiamo ora al punto seguente
dell'ordine del giorno, n. 5.03. Il DL n. 149 è composto da otto
articoli. È stato depositato un ordine del giorno del gruppo
Rassemblement Valdôtain, il relatore è il consigliere Malacrinò,
che si è prenotato e a cui passo la parola.
Malacrinò (FP-PD) -
La Valle d'Aosta rappresenta, per
caratteristiche ambientali e morfologiche, un territorio
naturalmente vocato alla pratica di sport legati alla montagna. In
questi anni, con lo scopo di differenziare l'offerta turistica,
diverse località si sono attrezzate per consentire nella stagione
estiva l'utilizzo del proprio territorio anche attraverso il
prodotto
bike
. L'assegnazione a La Thuile da parte
dell'Unione Ciclistica Internazionale delle gare di Mountain Bike
World Series può assicurare un ruolo da protagonista nell'ambito
dei grandi eventi sportivi e rappresenta una vetrina di prestigio
per promuovere a livello mondiale l'immagine della località di
tutta la regione e la relativa offerta turistica. Il soggetto
promotore ufficiale delle gare sarà Warner Bros Discovery, la
multinazionale statunitense operante nel settore televisivo. Questa
partnership
consentirà di investire in un'importante e
diffusa azione di promozione e commercializzazione delle immagini
di La Thuile e di tutta la regione Valle d'Aosta per un arco
temporale pluriennale e su canali privilegiati e differenziati. Si
tratterà dunque di un evento unico con la partecipazione di atleti
provenienti da tutto il mondo, che ospiterà migliaia di spettatori
con la possibilità di seguire la diretta televisiva in
mondovisione. Un traguardo eccezionale dunque per il comprensorio
dell'Alta Valle, che ha investito in questi anni parecchie risorse
ed energie e che hanno dato la possibilità di ospitare già in
passato importanti competizioni di livello internazionale in
diverse discipline, che vedrà, tra l'altro, lo svolgimento nel 2005
di due gare di "Coppa del Mondo di sci alpino femminile".
Veniamo al disegno di legge che andremo a licenziare, risulta
necessario per il riconoscimento a favore del soggetto di
organizzazione delle competizioni dell'Unione Ciclistica
Internazionale Mountain Bike World Series operante a La Thuile di
un sostegno finanziario regionale per le diverse iniziative
promozionali, organizzative e per la realizzazione delle necessarie
operazioni di allestimento delle aree destinate allo svolgimento
delle competizioni.
Il presente disegno di legge si compone di otto articoli:
l'articolo 1 illustra l'oggetto e la finalità, ossia la disciplina
degli interventi regionali finalizzati al sostegno
dell'organizzazione, svolgimento e promozione delle competizioni
assegnate dall'Unione Ciclistica Internazionale Mountain Bike World
Series alla località di La Thuile per il triennio 2025-2027.
L'articolo 2 prevede che la Giunta regionale conceda al soggetto
organizzatore, Reveal La Thuile, un contributo massimo per un
ammontare complessivo di 1 milione e 650 mila euro per il
quadriennio 2024-2027 per la promozione, l'organizzazione e lo
svolgimento delle competizioni assegnate alla località valdostana.
Il soggetto organizzatore ha come scopo societario l'organizzazione
di manifestazioni ed eventi sportivi aventi quale finalità
principale la promozione dell'immagine di tutta la Regione e in
particolare della destinazione turistica di La Thuile. I soci che
ne fanno parte sono il Consorzio operatori turistici, la Scuola di
sci, lo Sci Club e la Rutor a.s.d..
L'articolo 3 individua le iniziative di spesa agevolabili, spese
relative alle attività promozionali, già a decorrere dall'anno
2024, spese di iscrizione alla Federazione ciclistica italiana,
spese per la realizzazione di infrastrutture sportive strettamente
funzionali allo svolgimento delle competizioni e di allestimenti e
installazioni per riprese televisive e per altre finalità.
L'articolo 4 specifica la misura del contributo. Il comma 1
stabilisce che il contributo sia concesso nella misura massima del
100% della differenza tra le spese effettivamente sostenute e i
ricavi eventualmente percepiti dal soggetto organizzatore per
ciascun evento. Il comma 2 determina il contributo destinato
esclusivamente alle spese relative alle attività promozionali (900
mila euro nel periodo 2024-2027), mentre il comma 3 quello per
tutte le altre tipologie di spesa (750 mila euro per il triennio
2025-2027).
L'articolo 6 demanda a una successiva deliberazione della Giunta
regionale l'approvazione di ogni ulteriore aspetto, compreso il
dettaglio delle tipologie di spese ammissibili riguardante
l'applicazione delle disposizioni del presente disegno di legge,
delle modalità e dei termini procedimentali, nonché delle cause di
rigetto della domanda e di revoca, decadenza e rinuncia al
contributo percepito.
L'articolo 7 reca le disposizioni finanziarie, mentre l'articolo
8 reca infine la dichiarazione d'urgenza.
La V Commissione consiliare permanente, riunitasi in data 17
luglio 2024, ha preso in esame il disegno di legge 149 presentato
alla Giunta regionale in data 25 giugno 2024, concernente:
"Interventi regionali a sostegno dell'organizzazione e svolgimento
delle competizioni dell'Unione Ciclistica Internazionale di
Mountain Bike World Series assegnata alla località La Thuile e
delle relative attività promozionali" e ha espresso a maggioranza
parere favorevole.
Presidente -
Apriamo la discussione generale. La
discussione generale è aperta. Ha chiesto la parola il consigliere
Brunod, ne ha facoltà.
Brunod (RV) -
Ringraziamo anche il Presidente della II
Commissione per questa relazione e diciamo che vogliamo fare alcune
considerazioni in merito a quest'importante disegno di legge che in
questi anni abbiamo sempre sostenuto quando si parla di grandi
eventi di sport e di turismo. Sicuramente nella relazione, credo
per errore o dimenticanza, il consigliere Malacrinò non ha parlato
anche dell'articolo 5 del disegno di legge, che riteniamo molto
importante, dove si prevedono disposizioni procedimentali al comma
3 dove, su richiesta del beneficiario, il contributo annuale può
essere liquidato a titolo di anticipazione nei limiti dell'80%
delle somme concesse per ciascuna annualità, previa presentazione
di apposita idonea fideiussione bancaria o polizza fideiussoria.
Riteniamo che questo sia un altro passaggio molto importante
insieme a tutti gli altri articoli in quanto è una modalità diversa
da quanto previsto dalla legge 3/2004 dove anche gli anticipi sono
di importi nettamente inferiori.
Questo è un passaggio che anche durante le audizioni è stato
sollevato dai soggetti auditi e dai Presidenti della società
ciclistica Pila a quelli di Courmayeur e anche dalla Federazione
ciclistica dell'UCI per quanto riguarda il CONI della Valle
d'Aosta. Questi aspetti sono molto importanti e anticipiamo anche
che attraverso un ordine del giorno chiederemo venga avviato un
percorso per arrivare a rendere strutturale, attraverso, per
esempio, una norma quadro, i contenuti e le modalità che sono
previste ad oggi attraverso questo disegno di legge per un grande
evento che noi sicuramente sosteniamo e voteremo a favore, ma, come
è stato detto già poco prima attraverso le audizioni e anche da
altri soggetti addetti ai lavori esterni, sarebbe molto opportuno
cercare di rendere strutturali queste modalità in futuro per
cercare di attrarre nuovi eventi e per dare anche delle modalità
scritte nere su bianco per tutti questi potenziali eventi che
possono andare a inserirsi a livello turistico e sportivo sulla
nostra Regione. Diciamo che parliamo nell'ordine del giorno non
solo di eventi sportivi, ma di grandi eventi in generale, perché
sicuramente questo disegno di legge può essere un esempio per tutti
i grandi eventi sul nostro territorio.
Altro aspetto che ci teniamo a sollecitare all'Assessore
competente è riferito all'articolo 3, dove - l'abbiamo già
puntualizzato durante le audizioni - si parla al comma 1 della
realizzazione, a decorrere dall'anno 2024, di attività promozionali
dell'evento - e qua ribadiamo bene - dell'offerta turistica della
Valle d'Aosta, del territorio regionale e sicuramente del
comprensorio di La Thuile, mediante un accordo negoziale recante un
piano
media
che illustri i mezzi e le modalità di
comunicazione utilizzati per raggiungere le finalità di cui
all'articolo 1, tra soggetto organizzatore e soggetto promotore
ufficiale dell'UCI Mountain bike World Series.
Vista l'entità dell'impegno finanziario che comporta questo
disegno di legge, ci auguriamo che da parte dell'Assessorato ci sia
molta attenzione attraverso le sue strutture, e sicuramente lo sa
ancora meglio di noi, nel fare attenzione per cercare di sfruttare
al meglio quest'opportunità per promuovere al meglio tutto il
sistema cicloturistico e tutto quello che riguarda il sistema
turistico della nostra Regione attraverso le finalità di questo
disegno di legge. Questa è una cosa su cui cercheremo di porre
molta attenzione in merito.
Altra cosa che vogliamo sottolineare è che siamo sempre a favore
di questi importanti eventi, sportivi, e non solo, quando vengono
ben strutturati, vengono per tempo messi in piedi nelle modalità
giuste e soprattutto vengono anche pianificati a livello di
tempistiche in modo ideale perché molte volte parliamo in
quest'aula di destagionalizzazione turistica, però poi nel concreto
molte volte vediamo che queste cose non vengono applicate, quindi
sono importanti i grandi eventi ma anche la loro collocazione è
molto importante. Per fare un esempio, se noi andiamo a portare un
grande evento in un periodo dove c'è già una grande compressione di
eventi medio-grandi, rischiamo che sì portiamo tanta gente in quel
periodo, ma allo stesso tempo andiamo a fare del male ad altri
eventi. Noi quindi diciamo di fare attenzione anche alla
collocazione all'interno dell'anno e soprattutto a medio-lungo
termine di questi grandi eventi che vadano veramente a dare un
messaggio di vera destagionalizzazione turistica. Così facendo
siamo convinti che i grandi eventi possano portare tante persone
nella nostra regione ma possano veramente dare quello slancio
turistico sportivo e quant'altro a tutte le località della nostra
regione, non solamente alle solite località note a livello
turistico e sportivo.
Presidente -
Consigliere Di Marco, a lei la parola.
Di Marco (PA) -
A nome del gruppo consiliare di Pour
l'Autonomie, esprimo piena condivisione degli intenti e delle
finalità di questo disegno di legge, con cui la nostra Regione si
impegna attivamente e concretamente nell'organizzazione, nello
svolgimento e nella promozione di alcune gare della competizione
internazionale Mountain Bike World Series che si svolgeranno, su
assegnazione dell'Unione Ciclistica Internazionale, a La Thuile
negli anni 2025-2026-2027.
Riteniamo infatti che la Valle d'Aosta abbia un territorio che
si presta in maniera ideale alla pratica degli sport all'aperto,
tra cui la
mountain bike
, per le sue caratteristiche
ambientali e morfologiche; e che gli eventi sportivi di livello
mondiale costituiscano un'importante risorsa per la promozione
dell'immagine della Valle d'Aosta, nonché una vetrina per far
conoscere le bellezze della nostra Regione anche oltre i confini
nazionali.
Per quanto riguarda la mountain bike, i dati ci dicono che le
sue diverse discipline sono sempre più praticate da appassionati,
dilettanti e professionisti e che le sue sempre più articolate
competizioni sportive sono seguite da un numero crescente di
tifosi.
Il connubio mountain bike e La Thuile appare poi particolarmente
azzeccato in ragione del fatto che questa località è da tempo
impegnata nell'affermarsi come destinazione privilegiata degli
sportivi di mountain bike per i suoi percorsi tracciati in armonia
con l'ambiente alpino dai meravigliosi paesaggi.
Dal nostro punto di vista, questo disegno di legge appare
particolarmente efficace allo scopo e attento alle esigenze di una
competizione di questa portata, per i contributi che concede per
gli anni 2024-2025-2026 e 2027, ma anche per le sue disposizioni
procedimentali, due in particolare. Con il comma 3 dell'articolo 5
si ammette la possibilità che il contributo annuo, su richiesta del
beneficiario, possa essere liquidato a titolo di anticipazione nei
limiti dell'80% delle somme concesse per ciascuna annualità previa
presentazione di una fideiussione bancaria o una polizza
fideiussoria assicurativa di importo almeno pari alla somma da
erogare a titolo di anticipazione. Con il comma 4 dell'articolo 5
vengono ammesse a contributo le spese sostenute dal soggetto
organizzatore, se previste nel preventivo di spesa legato alla
domanda, nei casi in cui la manifestazione non abbia avuto luogo
totalmente o parzialmente per cause di forza maggiore o per altre
cause comunque non imputabili agli organizzatori.
Come gruppo consiliare di Pour l'Autonomie, abbiamo da sempre
riservato allo sport una particolare attenzione in ragione della
salute e del benessere psicofisico che determina e per la sua
funzione di strumento educativo, sociale e di inclusione. E abbiamo
sempre sostenuto la necessità di sviluppare, mantenere e
incentivare nella nostra Regione una solida vocazione agli sport
invernali ed estivi attraverso la strutturazione di un'offerta
sportiva sempre più in linea con una richiesta crescente e
attraverso l'organizzazione di manifestazioni sportive che possano
dare risalto e visibilità alle nostre qualità paesaggistiche,
geografiche e di accoglienza.
Personalmente ho avuto modo di frequentare fin da giovane il
mondo dello sport valdostano e per mia esperienza diretta mi sento
di asserire che esso presenta delle grandi potenzialità, ma anche
delle evidenti complessità di carattere organizzativo e pratico
nell'affermarsi ad alto livello agonistico, che possono e devono
essere superate attraverso misure di sostegno regionali che
permettano a questo settore di svilupparsi ed esprimersi nella sua
interezza.
La speranza è quindi che la via intrapresa con questo disegno di
legge sia solo un punto di partenza e che si voglia nel futuro dare
sempre maggior spazio e sostegno a un numero crescente di ambiti e
iniziative sportive di particolare rilievo tecnico, internazionale
ma anche nazionale, che ci consentano di imporci nel ruolo di
protagonisti nell'ambito sportivo e di aumentare la nostra
attrattività di destinazione turistica.
Con questo concludo esprimendo anche la dichiarazione di voto
del nostro gruppo consiliare, che voterà in favore di questo
disegno di legge regionale nella convinzione che iniziative come
quella di cui oggi si discute siano fondamentali per la nostra
Regione e le sue prospettive.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Il DL n. 149, che arriva oggi in
quest'aula consiliare, ha avuto un iter abbastanza veloce, sappiamo
che questa è diventata una prassi ormai consolidata alla quale i
Consiglieri, soprattutto i Consiglieri di opposizione, sono, ahimè,
ormai abituati. In questi quasi 4 anni di legislatura sono
innumerevoli i casi di provvedimenti normativi che spesso arrivano
in aula con percorsi degni di una gara di Formula 1, non sto ora
qui a citarli tutti, ne sono comunque un esempio quelli iscritti in
questo ordine del giorno del Consiglio.
Lasciamo ora da parte le polemiche, che sono già peraltro state
evidenziate questa mattina con l'apertura di questa seduta
consiliare ed entriamo nello specifico nella norma che al termine
della trattazione verrà votata. Una norma che consentirà un
sostegno finanziario regionale finalizzato a iniziative
promozionali e organizzative per la realizzazione e lo svolgimento
di importanti competizioni internazionali di mountain bike per il
triennio 2025-2007, che si svolgeranno in una nota località
turistica della nostra regione, nello specifico nel comune di La
Thuile, gare assegnate dall'Unione Ciclistica Internazionale.
Le competizioni che verranno svolte saranno sicuramente una
vetrina di tutto rispetto non solo per il Comune di La Thuile, ma
per tutta la Valle d'Aosta e sicuramente porteranno ulteriori
innumerevoli turisti appassionati e non di questo sport, che
rimarranno stupiti dalle bellezze della nostra Regione, una Regione
che offre non solo la possibilità di fare sport invernali ed
estivi, ma una Regione ricca di storia, di cultura, di monumenti,
di usi, costumi e tradizioni, e soprattutto una Regione che sa
accogliere con tanta professionalità e cordialità tutti coloro che
decidono di frequentarla.
Ieri, durante la II Commissione consiliare, al momento della
votazione di questo disegno di legge il voto che ho espresso in
qualità di Commissario è stato un voto di astensione poiché non era
pervenuta parte della documentazione che era stata richiesta
durante l'analisi di questa norma. Questa mattina ho ricevuto
quanto avevo espressamente richiesto dall'assessore Grosjacques e
nello specifico avevo richiesto una planimetria del tracciato per
capire esattamente quale fosse il tracciato dei lavori per la
realizzazione di quest'importante evento internazionale. Alla luce
quindi della documentazione fornitami, vista l'importanza di questo
grande evento sportivo che non potrà che apportare benefici alla
nostra Regione dal punto di vista dell'economia stessa e anche
della promozione turistica, comunico, a nome del gruppo Lega-Vallée
d'Aoste, il voto favorevole a questo disegno di legge.
Presidente -
Ha chiesto la parola il consigliere Restano,
ne ha facoltà.
Restano (GM) -
Questo è un importante disegno di legge
che segna un momento altrettanto importante, perché inizio con
quest'affermazione? Perché dal programma di governo, dal programma
elettorale non si era percepito un cambiamento di modello
gestionale come questo, vale a dire si era prevista la riforma
della legge regionale 3/2004 che prevede contributi per le
manifestazioni sportive a tutti gli sport, si era prevista
l'istituzione di una Sport Commission, ma non si era previsto di
finanziare con la legge apposita un evento sportivo di altissimo
profilo come questo. E non solo, con la stessa legge andiamo a
finanziare opere strutturali, promozione, pubblicità,
comunicazione, tutto quanto serve per un evento di questo genere.
Direi che parliamo di un profondo cambiamento di indirizzo politico
verso lo sport.
Naturalmente, per quanto mi riguarda, non posso che votare a
favore di una legge di questa portata, che impegna tante risorse in
favore di una località che merita questo riconoscimento. Non posso
entrare nel merito della scelta dei tracciati o altre scelte che
competono esclusivamente agli organizzatori e all'ente locale di
riferimento, però segnalo, e lo abbiamo fatto anche con un ordine
del giorno, che questa norma manca di una clausola valutativa.
Nell'ordine del giorno quindi chiediamo un impegno all'Assessore
di riferire in Commissione annualmente circa l'andamento
dell'importante investimento che facciamo rispetto a quest'evento e
a questa località. Dall'altra parte esprimo un pochino i dubbi che
abbiamo avuto modo di rilevare in audizione rispetto a quello che
ne sarà della legge 3/2004, capo V, che riguarda le manifestazioni
sportive.
Chi organizza eventi di questo genere, naturalmente di livello
inferiore, ha sottolineato la necessità che hanno, soprattutto
perché magari non hanno i riscontri pubblicitari che ha un evento
di questo tipo, la necessità di avere gli stessi anticipi, la
necessità di poter accedere agli stessi tipi di contribuzione di
finanziamenti, cosa che ritengo giusta. Probabilmente
quest'esperimento, questa prima vuole essere un inizio, un'edizione
zero - cerco di interpretare - per arrivare a una modifica
sostanziale del capo V della legge regionale 3, che riguarda
l'organizzazione di manifestazioni sportive o di arrivare, come ha
chiesto il collega Brunod, a una legge quadro, perché altrimenti
perderebbe un pochino il senso.
Abbiamo sempre parlato - ho avuto già modo di sottolinearlo in
Commissione e di fronte all'Assessore - di un ente unico di
promozione per la Regione Valle d'Aosta, ora capisco che l'evento è
un'occasione importantissima per promuovere il territorio, però
anche in questo caso si tratta di una prima. Deleghiamo a un Ente
locale terzo la possibilità di promuovere un prodotto che è il
prodotto Valle d'Aosta, un prodotto unico. Non so se si tratta di
mancanza di risorse regionali, se si vede in questo percorso un
percorso virtuoso, l'opportunità con quest'iniziativa di promuovere
a tutto tondo la nostra Regione, però qualche perplessità può
sorgere. Ho già avuto, come ho detto, modo di dirlo in Commissione,
ho avuto delle risposte che lasciano ancora qualche dubbio a chi ha
formulato queste perplessità, però noi chiediamo nel tempo, come ho
detto con l'ordine del giorno, di poter avere contezza di quanto
avviene e soprattutto, anche se non l'abbiamo formalizzato con un
ordine del giorno, con emendamenti, chiediamo un impegno e
ribadiamo da più tempo la necessità di modificare la legge
regionale 3. Sono passati 4 anni dall'inizio della legislatura e
ancora nulla è stato fatto, abbiamo fatto iniziative specifiche, ci
è stato detto che si sta lavorando, ad oggi prendiamo atto che si è
fatta una legge, per questo evento noi la comprendiamo, ma non
capiamo il ritardo nella modifica di tale legge.
Presidente -
Consigliere Chatrian, a lei la parola.
Chatrian (UV) -
Qualche considerazione a supporto proprio
di questo disegno di legge, innanzitutto partendo dalla forma,
penso che in Commissione abbiamo avuto modo di raccordarci con
tutte le opposizioni per creare le condizioni per audire tutte le
associazioni interessate, dandoci il tempo, il modo e, dato che
avevamo avuto modo di audire l'assessore Grosjacques, lo
ringraziamo e ringraziamo il Governo, perché un'opportunità così
ghiotta non era da lasciar scappare, nello stesso tempo però la
forma va sempre salvaguardata. Per questo io dico che, quando ci si
confronta, ci si parla e c'è un unico obiettivo, che è il
raggiungere un obiettivo così importante... abbiamo avuto tutti
insieme la capacità di poter programmare, scaricare, approvare e
oggi arrivare in aula. Il documento è stato scaricato il 25 di
giugno, quindi la Commissione ha avuto modo comunque di fare quello
che doveva fare, quindi a livello di forma penso che, quando c'è la
volontà da parte di tutti, c'è la possibilità di entrare nel merito
e valutare se è positiva o meno positiva la proposta che arriva dal
Governo regionale.
In seconda battuta invece nel merito indubbiamente, come dicevo
poc'anzi, è un'opportunità assolutamente ghiotta per La Thuile, per
la Valdigne e per tutta la Valle d'Aosta. Le considerazioni che i
colleghi precedentemente mettevano in evidenza forse ci faranno
riflettere nel prosieguo con l'assessore Grosjacques se da una
parte andare a rivedere la legge madre, ma dall'altra parte avere
anche quella capacità e quella snellezza di dare corso invece sotto
una regia... di andare a vedere le opportunità che magari in poco
tempo dobbiamo non solo non farcele scappare, ma essere più bravi
degli altri a interpretare e, di conseguenza, a trovare delle
soluzioni, quindi io metterei in campo i due percorsi. Il collega
Restano e il collega Brunod dicevano: "Andiamo a rivedere
l'inquadramento generale" ma noi vi diciamo anche: "Se ci sono
delle opportunità, cerchiamo di essere bravi a coglierle e a non
farcele sfuggire visto e considerato che penso riteniamo
fondamentale avere da una parte la regia e riempire di contenuti le
nostre località.
La seconda considerazione è quella legata indubbiamente alle
iniziative da dislocare su tutto il territorio, questa è una prima,
bellissimo che l'anno prossimo ci sarà anche la gara di "Coppa del
Mondo di sci" sempre a La Thuile, attrezzata con delle piste di
livello che comunque fanno la differenza, nel prosieguo dislochiamo
su tutto il territorio delle opportunità piccole, medie o grandi
che siano. Questo è un grande evento, le risorse lo mettono in
evidenza, perché oggi con questo disegno di legge, questo 149,
andremo a mettere in campo, se sarà approvato - e mi sembra di
vedere che c'è da parte di tutti questo interesse - 1 milione e 650
mila euro, quindi è sicuramente un evento che potrà fare la
differenza per la Valle d'Aosta intera.
Queste tre considerazioni per dire: "bene, il Governo ha fatto,
bene l'assessore Grosjacques ha fatto a cogliere
quest'opportunità", e bene a noi nella forma e nella sostanza di
dare corso e cerchiamo di essere ancora più performanti nel dare
eventualmente degli spazi ad altre località nei prossimi mesi e nei
prossimi anni. La Valle d'Aosta tutta ne ha bisogno.
Presidente -
Altri? Consigliere Restano, certo, può fare
un secondo intervento, da Regolamento, ne ha facoltà.
Restano (GM) -
Sarò brevissimo. Solo per spiegarmi meglio
e me ne ha dato l'opportunità il collega Chatrian. Giustamente il
collega ha richiamato una regia del Governo regionale e, per avere
la regia, bisogna avere il copione in mano e noi non ce l'abbiamo.
Su altri temi ci viene fornito il copione, per esempio, sugli
impianti a fune, quindi sarebbe cosa gradita e direi opportuna
anche politicamente potersi confrontare sul copione.
Si sa che c'è l'intenzione di organizzare dei grandi eventi e
questo fa parte dei grandi eventi e bene ha fatto il Governo
regionale a coglierlo al volo, però sapere quant'è il budget
complessivo e capire dove si vuole arrivare sarebbe cosa molto
importante per questo Consiglio e per tutte le associazioni di
volontariato non a scopo di lucro che intendono ogni anno
organizzare degli eventi e per dare la possibilità anche di una
certa turnazione.
Presidente -
Altri interventi in discussione generale?
Non vedo altre richieste, chiudo la discussione generale. La
discussione generale è chiusa. Replica per il Governo l'assessore
Grosjacques.
Grosjacques (UV) -
Ringrazio i colleghi che sono
intervenuti, tra cui anche la collega Foudraz, che hanno portato
con spirito costruttivo il loro punto di vista su un'iniziativa che
comunque ho sentito definire importante per la nostra Regione. Il
Governo e questa maggioranza la ritiene importante e ci si è mossi
anche con la velocità che è stata sottolineata dalla collega
Foudraz, che era legata al rischio di perdere l'opportunità con
Warner Bros per la stipula del contratto. Il disegno di legge
quindi ha avuto un iter veloce proprio per questo motivo: per dare
la possibilità al Consorzio di La Thuile di poter avere le risorse
e predisporre il contratto, che ovviamente sarà firmato
successivamente all'approvazione di questo disegno di legge.
Il collega Brunod ha sottolineato la promozione, in questo
disegno di legge ha un capitolo particolare e molto importante dal
punto di vista finanziario perché non andrà a sostenere soltanto
quest'iniziativa in quanto iscritta nel circuito di "Coppa del
Mondo", ma, come compare all'articolo 3, comma 1, lettera a),
queste risorse saranno destinate alla promozione di tutta
l'attività della Regione a 360 gradi per quel che riguarda gli
aspetti sportivi ma non solo, quindi anche per lo sport per le
quattro stagioni. La destagionalizzazione è un punto sul quale noi
stiamo lavorando, ma devo anche dirle che in questo caso specifico,
siccome questa gara sarà inserita in un calendario di "Coppa del
Mondo" che in qualche modo è già stato definito in larga parte e
quindi vedrà questa gara almeno per la prima edizione svolgersi nel
primo weekend di luglio 2025... andremo ovviamente a organizzarla
in un periodo che non è ancora di altissima stagione ma che
comunque non risponde a quello che lei ha giustamente sottolineato,
ma questo ovviamente per cause che non dipendono dalla nostra
volontà perché, come lei sa, quest'elenco di gare che si svolge nei
cinque continenti è strutturato molto puntualmente, quindi inserire
la tappa di La Thuile aveva dei periodi molto, molto definiti sui
quali non si è potuto in qualche modo intervenire.
Il controllo delle risorse, come dice la legge all'articolo 5, e
soprattutto di come verranno spese queste risorse sarà a cura della
struttura Marketing e promozione dell'Assessorato del turismo,
quindi sarà soggetta a rendicontazione. A questo proposito entro
nel merito degli ordini del giorno e parto da quello del collega
Restano e di Rassemblement, quindi l'ordine del giorno presentato
alla fine, sostenendo quest'ordine del giorno in quanto non ci sono
particolari problemi nell'accoglierlo con un piccolo emendamento,
perché la concessione dei contributi sarà comunque subordinata a
una rendicontazione delle spese sostenute e degli eventuali
proventi, quindi non c'è nessun problema a relazionare alla
Commissione competente. Nell'impegnativa presenterei un emendamento
inserendo: "Impegna l'Assessore competente a presentare
annualmente, successivamente all'avvenuto svolgimento della
manifestazione, alla Commissione consiliare competente una
relazione circa lo stato di applicazione della norma in parola"
proprio in quanto sarà soggetto a rendicontazione. Ovviamente
tornerò in Commissione dopo aver raccolto il quadro completo, che
darà poi ovviamente la possibilità alla struttura di poter
liquidare il contributo al netto dei proventi che deriveranno dagli
incassi che questa manifestazione avrà
in primis
relativi
alla bigliettazione, perché i dati che ci vengono dalle altre
località che organizzano questo tipo di manifestazione, anche
quelle minori e quindi inserite da un tempo minore all'interno del
calendario, danno davvero numeri decisamente importanti per queste
località.
Il secondo ordine del giorno non è accettabile, ma non perché
non ci siano le premesse ma perché questo percorso che ci viene
chiesto nell'impegnativa è già stato avviato. È stato inserito nel
DEFR 2024-2026, ma è stato avviato dal punto di vista formale con
l'approvazione della delibera di Giunta 659 del 10 giugno 2024 con
la quale è stata approvata la progettazione e lo sviluppo mediante
un supporto specialistico di affiancamento tecnico di iniziative
sportive di interesse promozionale turistico con la prenotazione di
spesa e all'interno del deliberato vi è al punto H3: "Effettuazione
di un'analisi e valutazione della struttura organizzativa e
dell'operato delle principali Sport Commission italiane, con la
finalità di verificare la sussistenza dei presupposti necessari per
la realizzazione di un organismo similare in Valle d'Aosta in linea
con l'obiettivo strategico previsto dal DEFR 2024-2026". Vi è già
stata in data 5 luglio una prima riunione non allargata ma
riservata alle strutture interne e al Presidente del CONI dove sono
state analizzate le iniziative similari che sono già state in
qualche modo avviate sul territorio in altre Regioni del Paese
proprio per arrivare a una definizione puntuale di quello che
vogliamo mettere in campo nella nostra Regione. A questo proposito
rispondo anche al collega Restano perché ha giustamente
sottolineato la necessità di arrivare a un ente unico di
promozione, all'interno dell'ente unico di promozione o comunque al
disegno di legge che avrebbe dovuto disciplinare - però non sono
mai state date gambe a questo provvedimento - vi è all'articolo 4
la definizione della Sport Commission. Stiamo quindi valutando
quale delle due opportunità sia più veloce per costituire questa
Sport Commission, che avrà l'obiettivo che è stato delineato
nell'ordine del giorno di Rassemblement. Chiedo quindi ai colleghi
di Rassemblement di ritirare l'ordine del giorno perché, in
adesione alle vostre premesse, l'attività è già partita.
Per quel che riguarda il copione che il collega Restano ci
chiedeva di scrivere, lo stiamo scrivendo attraverso l'analisi
delle attività similari che vengono fatte in altre Regioni, quindi
cercheremo di perdere meno tempo possibile, utilizzeremo la
stagione estiva per lavorare su un prodotto che possa essere
portato all'attenzione della Commissione per poi poter raggruppare
tutte queste attività sportive.
Per quello che riguarda la modifica della legge 3/2004, è stato
un lavoro di riforma radicale della norma che è giunto alla sua
stesura finale, analizzeremo con la Consulta dello Sport nelle
prossime settimane proprio per ricevere delle suggestioni, anche
delle correzioni rispetto a quello che le strutture hanno scritto
per poi inviarlo nelle prossime settimane al Dipartimento
legislativo e poterlo portare all'attenzione di questo Consiglio
nell'autunno prossimo.
Per quanto possibile, cerchiamo di cogliere tutte le opportunità
che si presentano a livello sportivo nella nostra Regione perché
sono opportunità dal punto di vista turistico, sportivo e
promozionale di grandissima efficacia e di grandissima promozione
della nostra Regione. Il collega Chatrian ha giustamente
sottolineato che dove è possibile si debbono raccogliere tutte le
opportunità e dislocarle sul territorio. Credo che questa sia
un'azione che non inizia oggi ma che abbia già un percorso ben
delineato perché nelle varie discipline, dall'equitazione ai
trailer,
alle due ruote, direi che il territorio regionale è
coperto per buona parte del comprensorio valdostano.
Ringrazio anche il collega Di Marco per aver sottolineato
l'importanza di questa disciplina e la particolare predisposizione
del nostro territorio per questo tipo di manifestazioni e abbiamo
voluto cogliere quest'opportunità perché La Thuile si è dichiarata
pressoché pronta e a questo proposito devo dire che il tracciato
era già di fatto completo, ma un sopralluogo della Federazione
internazionale ha chiesto alcune modifiche che saranno valutate
nelle prossime settimane, anche perché dovranno essere contattati
alcuni proprietari che sono gli stessi che comunque avevano già
dato disponibilità per altri tipi di iniziative, ma in ogni caso,
se così non fosse, c'è la possibilità comunque di modificare il
tracciato in modo che comunque ci sia una risposta positiva alle
richieste della Federazione Ciclistica Internazionale.
Presidente -
La parola al Presidente della Regione.
Testolin (UV) -
In replica intanto solo per ringraziare
il collega Grosjacques al quale sicuramente non fa difetto la
voglia di lavorare, di prendersi carico di percorsi che qualche
volta hanno bisogno di una velocità e di una tempistica accelerata
per poter portare a casa i benefici delle opportunità che vi si
trovano. Un grazie quindi a lui, alle sue strutture e anche -
permettetemi - alle strutture del Legislativo che hanno coadiuvato
in maniera importante questo percorso normativo perché qualche
volta il diavolo si nasconde nei particolari e bisogna cercare di
lavorare con tutte le forze che sono indispensabili da mettere in
campo per portare a casa il risultato.
Io mi permetto solo di fare due valutazioni, che partono dal
fatto che anche dagli interventi è emersa questa necessità di
destagionalizzare; in questo contesto penso che forse è meglio
parlare di pluristagionalità, con degli eventi che caratterizzano
molto il periodo invernale, così come quello estivo. La
valorizzazione anche del periodo estivo può portare una conseguenza
di destagionalizzazione nel rilanciare attività che poi possono
essere svolte fino all'autunno oppure nella primavera, dando una
forte impronta e una forte attrattività per i lanci pubblicitari
che questo tipo di iniziative, di gare e di manifestazioni,
sostenute a livello internazionale, possono portare sul
territorio.
Condivido in linea di massima la necessità di un quadro
complessivo, qualche volta però il punto di partenza deve essere un
evento che fa partire il meccanismo, dà il "là" alla musica e poi
su questo si lavora, perché è importante tenere sempre presente la
necessità di interventi diretti da chi amministra, non racchiusi
esclusivamente all'interno di una scatola organizzativa, molte
volte fine a sé stessa. Bisogna creare i presupposti per cui
l'assetto organizzativo possa contribuire nel fornire delle
opportunità di scelta alla politica, all'Amministrazione, a chi ha
il compito di fare delle scelte la politica deve rendere questi
strumenti flessibili e adatti a poter intervenire nelle situazioni
in cui ci possono essere opportunità per lanciare il nostro
territorio in maniera coordinata. Un coordinamento che anche in
questo caso non è mancato tra, ad esempio, due stazioni importanti:
quella di La Thuile e quella di Pila, dove in questo contesto ci si
è parlati, ci si è confrontati e ci si è anche accordati su un
percorso futuro da condividere, perché in questo particolare
momento la stazione di Pila non era pronta ad accogliere questo
tipo di evento anche per gli interventi che si stanno sviluppando
sul proprio territorio. Un coordinamento che può essere anche
frutto e motivo per rilanciare altre valutazioni su il lavorare
assieme, quindi con un percorso di condivisione anche a livello di
impianti di risalita, piuttosto che di comprensori, che veramente
possono portare a una gestione più coordinata possibile delle
nostre potenzialità non solo sportive ma complessivamente, sia
turistiche che di servizi offerti alla popolazione e alle comunità
esterne alla Valle d'Aosta che vogliono raggiungerci.
Io spendo ancora due riflessioni rispetto alla snellezza citata
dal collega Chatrian che condivido in pieno. Qualche volta
l'aspetto operativo si trasforma in una possibilità di fare o non
fare determinate cose, la possibilità di avere degli anticipi, la
possibilità di intervenire con risorse immediate; penso che siano
percorsi che anche in un contesto normativo più ampio debbono
essere sempre a disposizione di chi si prende carico di organizzare
degli eventi così importanti, che non sono patrimonio di una sola
comunità, ma vogliono essere patrimonio di tutto il territorio
valdostano, vogliono essere un motivo di attrattività dall'esterno,
così come lo sono tante altre manifestazioni che fortunatamente
hanno saputo crescere nel tempo a che ora si sono consolidate ma
che fanno e hanno fatto da traino per contesti anche minori. Così è
stato per lo sci alpinismo, così è stato, nel bene o nel male,
anche per tutte le gare di "Coppa del mondo di sci", così lo è per
le attività che sono state citate dall'Assessore in vari contesti,
anche per gli sport di palestra e quant'altro.
Penso che i suggerimenti, le suggestioni e le valutazioni che
sono emersi oggi vadano tutti nella giusta direzione, ritengo che
questo sia un momento importante. La capacità di reazione da parte
di tutti anche su questo provvedimento normativo è un qualcosa che
fa onore a un percorso e a dare anche un'opportunità ulteriore di
rilancio alla nostra Regione, che ne ha bisogno anche alla luce
degli eventi che sono successi. Poter partire già quest'anno per
promuovere il territorio, per promuovere quest'iniziativa, che avrà
una durata di tre anni, quindi non è una cosa
spot
ma è una
cosa che potrà darci il tempo di affinare, di migliorare e anche di
condividere su contesti più ampi questo percorso, è sicuramente un
qualcosa che potrà dare dei frutti positivi per tutti.
Presidente -
Abbiamo ancora da affrontare due ordini del
giorno e poi le dichiarazioni di voto. Procediamo come da
Regolamento con gli ordini del giorno. Consigliere Restano, il suo
è il secondo, iniziamo con quello di Brunod. Deciderà il
consigliere Brunod se presentare o no il suo ordine del giorno.
Consigliere Brunod, a lei la parola per illustrare l'ordine del
giorno.
Brunod (RV) -
Diciamo che l'Assessore, come ha detto il
collega Restano, ci ha un po' anticipato anche sul discorso dei
temi presentati attraverso questi due ordini del giorno, simili da
un certo punto di vista, ma che toccano anche aspetti un po'
diversi, perché uno andava in una certa direzione e l'altro
nell'altra ed è giusto che non sto a presentarlo, perché tanto,
come ha ben già specificato l'Assessore competente, si chiedeva di
creare una cornice, un quadro normativo per rendere strutturale
quello che è stato fatto attraverso questo disegno di legge.
L'Assessore ci ha spiegato i motivi per i quali non è possibile
accogliere l'ordine del giorno perché queste attività che vengono
richieste sono già in corso d'opera, come detto, all'interno del
DEFR, come già a volte ribadito pare all'interno delle Commissioni,
quindi chiede il ritiro dell'ordine del giorno.
Ho sentito tutti i colleghi, anche il Presidente della Regione e
tutti condividono l'importanza di questo disegno di legge. Ognuno
ha portato degli aspetti molto interessanti e molto importanti al
riguardo dei contenuti del provvedimento. Mi pare giusto fare
alcune precisazioni in quanto, quando mi rapportavo all'Assessore
competente sul discorso della promozione turistica di questo
disegno di legge, non tanto ci riferivamo al fatto che ci sia
attenzione da parte dell'Assessorato per quanto riguarda le
rendicontazioni, ma soprattutto alla parte di supporto e sostegno
all'elaborazione proprio di quei piani mediatici che passano
attraverso degli accordi tra la società organizzatrice e la società
promotrice. Riteniamo quindi che sia un passaggio chiave molto
importante per riuscire a finalizzare a meglio, a mettere nel
miglior modo questi temi, il prodotto turistico Valle d'Aosta a
livello sportivo e non solo attraverso le risorse messe in campo,
questo è un aspetto.
L'altro aspetto è che giustamente, come è stato detto dai
colleghi, occorre non perdersi nessuna occasione, nessuna
opportunità; allo stesso tempo crediamo che poter avere a
disposizione per potenziali realizzatori di progetti di grandi
eventi un quadro molto chiaro, trasparente, alla portata delle
persone sia un aspetto non indifferente perché, come tutti
sappiamo, molte persone possono mettere in piedi dei progetti,
studiarli se hanno le regole scritte, quindi questo è un aspetto
sicuramente che va valutato. Qui mi allaccio al discorso che Sport
Commission, ente unico di promozione sono dei cantieri in corso.
Quello che noi volevamo fare in modo collaborativo e propositivo -
infatti non avevamo messo neanche delle tempistiche - attraverso
questo ordine del giorno è stimolare proprio il Governo e
l'Assessore competente in modo particolare affinché si arrivi in
tempi brevi a una definizione di questo percorso, che possa
finalmente arrivare a un traguardo, perché altrimenti nel prossimo
DEFR riscriveremo di nuovo la stessa cosa, finisce la legislatura,
riparte l'altra, ritorneremo con lo stesso argomento e questo è
quello a cui noi non vogliamo arrivare, perché altrimenti si
rischia che magari tra poco avremo di nuovo un disegno di legge
simile per un altro argomento. Sarebbe quindi un po', penso, la
finalità di tutti arrivare a un traguardo sotto questo punto di
vista per il bene dei grandi eventi, ma soprattutto credo per il
sistema turistico della Valle d'Aosta, perché tutti sappiamo che la
nostra Regione è piccola, ha tanti Comuni, ma se noi riuscissimo a
mettere in piedi degli eventi che anche a livello tecnico...
considerato come si presenta il nostro territorio, se riuscissimo a
sfruttarlo e a valorizzarlo al meglio nelle stagioni giuste,
sarebbe il risultato ottimale per tutti. Si è detto
destagionalizzazione, pluristagionalità, va tutto bene, vediamo
tutti questa cosa nella stessa direzione, però poi bisogna metterla
in pratica, perché sappiamo che, come ha detto l'Assessore, per
quanto riguarda Pila... oppure anche magari altri eventi sono
condizionati dal calendario della Federazione internazionale,
piuttosto che da com'è infrastrutturata la zona perché certi sport
richiedono delle strutture ed è ovvio e scontato che certe
discipline non si possono fare in comuni piccoli e in tanti comuni,
ma tante altre discipline anche importanti possono essere dislocate
su tanti comuni della nostra regione.
Non c'è nessun problema quindi a ritirare l'ordine del giorno,
ma sicuramente ci sarà attenzione per arrivare a questo grande
risultato di cui tutti abbiamo parlato.
Presidente -
L'ordine del giorno è ritirato. Ordine del
giorno n. 2. La parola al consigliere Restano.
Restano (GM) -
Evito di presentare l'ordine del giorno.
Rispetto alla proposta dell'Assessore, credo che si possa
accettare.
Volevo precisare che non si tratta solo di valutare l'impegno
finanziario, ma soprattutto di valutare in termini di opere
realizzate, di riscontro promozionale, di contatti avuti
l'investimento che è stato fatto a tutto tondo, non solo
l'investimento, ma soprattutto in prospettiva futura quelli che
possono essere i riscontri rispetto ad altre eventuali
manifestazioni e anche a collaborazioni future con altre località,
come ha accennato il presidente Testolin.
È chiaro che, come detto dall'Assessore, si sta scrivendo il
copione, avendo il copione in mano, sarebbe più facile valutare,
però va bene l'impegno di valutare al termine della manifestazione
tutte queste opportunità che ci vengono date dall'organizzazione di
quest'evento e, se possibile - lo valuterà l'Assessore -, nel
frattempo, nel corso dei tre anni, essere aggiornati
sull'evoluzione delle strutture che si intendono realizzare e della
promozione in atto.
Presidente -
Per il Governo, la parola sull'ordine del
giorno all'assessore Grosjacques.
Grosjacques (UV) -
Cercherò di frenare l'adrenalina che
ho in me e anche dare una risposta perché sulla scia di quanto
fatto dal collega Bertschy avevo pensato di intervenire proprio
perché c'era la volontà di accettare l'ordine del giorno n. 2 e
credevo, forse impropriamente, di doverlo fare prima della chiusura
della discussione generale. Probabilmente è stato un mio errore,
oggi l'adrenalina è molto alta perché, come lei avrà potuto vedere,
c'è motivo di soddisfazione per aver confermato nel suo ruolo una
persona valida come il direttore dell'Office du Tourisme, Davide
Jaccod, quindi direi che questa cosa che si trascinava da sei mesi
oggi ha avuto il suo epilogo e questa soddisfazione voglio
manifestarla e condividerla spero con tutta l'Aula.
Il Presidente ha giustamente messo l'accento sulla
collaborazione che c'è stata in favore della località di Pila, che
ha rinunciato in prima battuta proprio per l'impossibilità di
mettere a disposizione i percorsi in quanto è in costruzione
l'impianto funiviario, quindi in questa prima battuta è
circoscritto alla località di La Thuile, ma dobbiamo anche tener
conto che ci saranno due discipline che potranno essere
implementate da una terza disciplina e quindi questo non impedirà
sicuramente al Comitato di La Thuile di condividere con altre
località altrettanto attrezzate sotto questo punto di vista la
realizzazione di queste competizioni.
Ci ho tenuto anch'io - mi ha anticipato il Presidente, e bene ha
fatto - a ringraziare le strutture, soprattutto il coordinatore del
Dipartimento Sport, turismo e commercio, dell'Assessorato, il
dottor Enrico Di Martino, che si è fatto carico, anche se questa
non era una sua diretta competenza, si è sostituito a chi questa
legge avrebbe dovuto scriverla e si è fatto carico quindi di
quest'onere che si è aggiunto a quelle che sono già le sue
incombenze.
L'Ufficio legislativo sicuramente ci ha assistito per arrivare a
un testo condiviso che, passo dopo passo, è stato un motivo di
confronto con la comunità di La Thuile, con il Consorzio, con le
Funivie del Piccolo San Bernardo, che sono dovute uscire per
questioni legate alla legge Madia da questo Consorzio, il Reveal La
Thuile, ma che hanno firmato un accordo che sarà registrato o è
stato registrato nei giorni scorsi in Camera di commercio
attraverso il quale faranno tutta la gestione di questa
manifestazione. C'è quindi una sinergia tra tutte le attività e le
associazioni di La Thuile per dare il miglior risultato a
un'iniziativa che sicuramente porterà La Thuile, ma non solo, tutta
la Valle d'Aosta all'onore del mondo per questo tipo di
manifestazioni.
Teniamo presente - e questo credo non sia secondario - che i
diritti della "Coppa del Mondo di mountain bike" sono gestiti, sono
detenuti fino al 2030 dalla Warner Bros, che è uno dei grandi
player
nel settore televisivo, con una crescita esponenziale
che è stata anche nei giorni scorsi oggetto di articoli sulle
principali testate. Direi quindi che ci sono tutti gli ingredienti
per fare un ottimo lavoro che parte da La Thuile ma che certamente,
con la collaborazione di tutti, potrà estendersi anche ad altre
località.
Presidente -
Se non ci sono altri interventi sull'ordine
del giorno, lo metto in votazione così come emendato. La votazione
è aperta. La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Passiamo all'analisi dell'articolato. Le dichiarazioni di voto
le facciamo adesso o alla fine? Le facciamo alla fine. Articolo n.
1. Lo metto in votazione. La votazione è aperta. La votazione è
chiusa.
Presenti, votanti e favorevoli: 33
L'articolo n. 1 è approvato all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Prima di votare la legge nel suo
complesso, la parola al consigliere Baccega per dichiarazione di
voto.
Baccega (FI) -
La dichiarazione di voto dopo aver votato
tutto l'articolato mi sembra scontata, il DL n. 149 ha sicuramente
raccolto il nostro favore. Considerato il dibattito che si è
succeduto, gli interventi di tutti i colleghi, ma soprattutto le
repliche dell'Assessore, abbiamo evidenziato e vogliamo evidenziare
tutta una serie di elementi di novità e francamente auspichiamo a
una svolta nel mondo dello sport, lo sport come importante veicolo
di comunicazione.
La nostra Regione, per quanto riguarda lo sport
outdoor
,
sicuramente ha tutte le opportunità che si possono trovare, invece,
per quanto riguarda l'
indoor
, abbiamo l'esigenza di
attendere importanti investimenti, sappiamo che il Palaindoor è
chiuso, che il Palaghiaccio forse si farà ad Aosta, il maneggio
coperto, insomma, ci sono tutta una serie di percorsi che vanno
seguiti, ma diciamo che le premesse sono buone.
Guardiamo con favore anche al ritorno del calcio, del calcio
importante, abbiamo il Catanzaro, il Cagliari, il Como in ritiro e
questo è un altro elemento positivo.
Direi che si è avviato un percorso virtuoso che ci vede
estremamente convinti anche a dare il nostro contributo quando
andremo a lavorare sulla modifica della legge 3/2004.
Mi auguro quindi di aver fatto salire l'adrenalina all'Assessore
e quindi noi sicuramente voteremo con convinzione questo disegno di
legge.
Presidente -
Se non vi sono altre dichiarazioni di voto,
metto in votazione la legge nel suo insieme. La votazione è aperta.
La votazione è chiusa.
Presenti, votanti e favorevoli: 33
Il disegno di legge è approvato all'unanimità.
