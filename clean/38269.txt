Classificazione
INDUSTRIA
LAVORO



Oggetto del Consiglio n. 1842 del 25 febbraio 2016 - Resoconto
OGGETTO N. 1842/XIV - Interpellanza: "Azioni a sostegno dei
lavoratori della Lavazza che intendono mantenere la propria
posizione lavorativa nella sede di Gattinara e iniziative poste in
essere per la ricerca di nuovi progetti imprenditoriali".
Follien (Presidente) -
Punto n. 41 all'ordine del giorno.
La parola al collega Bertschy.
Bertschy (UVP) -
Torniamo a parlare della Lavazza a
distanza di ormai quasi tre mesi da quel momento molto più
drammatico, quando alla fine dell'adunanza consiliare apprendemmo
la notizia che un'importante azienda abbandonava la Valle d'Aosta e
lasciava cinquantadue famiglie in una situazione di difficoltà a
ridosso delle vacanze di Natale e in una prospettiva per il futuro
tutta da decifrare. Oggi ne possiamo parlare con un po' più di
tranquillità. Abbiamo avuto occasione in IV Commissione di avere
già un confronto con l'assessore Donzel e anche di acquisire alcuni
elementi.
Non abbiamo voluto affrontarlo nel momento in cui abbiamo
proposto come gruppo UVP la risoluzione, che poi è stata approvata
all'unanimità, ma sappiamo bene che sul territorio sono arrivate
grandi perplessità rispetto al passato: la vicenda dell'ampliamento
della Lavazza che poi non è avvenuto e di tutta una serie di
situazioni. Io credo che il suo modo di operare in questo momento,
Assessore, il fatto di essere più presenti sul territorio e più
vicini alle aziende, potrà servire quantomeno a non trovarsi con
delle soluzioni come queste. Sappiamo bene che le grandi aziende
quando decidono, lo fanno e basta, ma non decidono un giorno per
l'altro e lo fanno con dei programmi. Sicuramente abbiamo perso di
vista quello che la Lavazza stava facendo fuori dal nostro
territorio, e quello che poi ha fatto in Valle d'Aosta a fine 2015
non è che la conseguenza di scelte partite nel passato.
Detto questo, non ci interessa tanto il passato, quanto il
futuro. Le sigle sindacali sono riuscite a nostro avviso a dare una
risposta, nel senso che c'è nel breve e medio termine la
possibilità di avere delle sicurezze sociali che accordi come
questi possono portare. Rimane il fatto che le persone erano
contente e avevano il piacere di lavorare in un'azienda che
produceva diciottomila tonnellate di caffè. Questa è una situazione
comunque di tutela e di difesa, ma tutti ancora oggi sperano, una
volta che Lavazza sarà andata via a metà di quest'anno, di trovare
di nuovo la possibilità di esprimersi in un posto di lavoro e di
avere quelle sicurezze che si hanno solo lavorando.
Un accordo sindacale che ha dato risposte, anche se sappiamo
essere poche unità di persone, vuoi per età maturata, vuoi per
situazioni personali, quelle che avrebbero intenzione di valutare
ancora la possibilità di trasferirsi a Gattinara, perché comunque
perdere un lavoro nella vita è sempre un problema da affrontare
tenendo in considerazione tutto quello che c'è intorno. Abbiamo
appreso che, rispetto a questo, tutele non ce ne sono state o forse
è difficile trovarle, però queste persone si trovano oggi - tra
l'altro è stato richiesto loro di valutare entro fine mese questa
possibilità di spostamento -ad assumere una decisione senza sapere
bene cosa succederà dopo, nel senso che se come speriamo, lei, il
Governo e noi tutti riusciremo a lavorare a un progetto nuovo, chi
si sarà spostato a Gattinara rischierà anche di trovarsi fuori da
una possibile rioccupazione, a meno che non si possa arrivare a
degli accordi. Soprattutto, spostarsi a Gattinara vuol dire fare
una scelta di vita importante, perché comunque i costi di
trasferimento e tutto quello che è relativo anche alla gestione
della propria famiglia è un problema da considerare.
D'altra parte, nell'interpellanza le chiediamo, in risposta
anche all'attività che sta facendo come assessore alle attività
produttive, se sul tavolo di lavoro - oggi che ce lo possiamo dire,
visto che è concluso l'accordo sindacale - ci sono prospettive di
rioccupazione di questo stabilimento. Uno stabilimento importante,
di circa diciottomila metri quadrati di superficie (sono i dati che
gentilmente ci ha fornito in Commissione), circa ottomila metri
quadrati di superfici distribuite fra magazzini, uffici e
produzione, un valore importante anche di attrezzature, più di 2
milioni e 400 mila euro di attrezzature di proprietà di Vallée
d'Aoste Structure, di cui 1 milione e 200 mila della sola
tostatrice
, che pare essere un'attrezzatura di grande
importanza per la produzione.
Abbiamo un po' di tempo davanti, con alcuni problemi ancora da
affrontare: lo spostamento a Gattinara delle persone e il valutare,
se possibile con la celerità che la politica a volte in momenti
come questi non trova così facilmente, un progetto nuovo che
permetta di valorizzare gli investimenti fatti nel passato e che
oggi sono di proprietà di Vallée d'Aoste Structure. Dico questo,
perché potrebbe essere un grande segnale che si darebbe, anche per
recuperare quelle che sono rimaste un po' le zone d'ombra del
passato. Se non siamo stati così bravi da mantenere un'azienda così
importante in Valle d'Aosta, speriamo di esserlo invece per
recuperare velocemente più progetti interessati a valorizzare uno
stabilimento come questo. In Valle d'Aosta il costo dei trasporti e
lo spostamento delle merci è un problema per le aziende, però
questo stabilimento per fortuna è posizionato in una zona anche
comoda e fruibile, perché a ridosso dell'autostrada.
Le chiediamo, Assessore, rispetto a questi elementi quale lavoro
si stia facendo e che tipo di possibilità ci siano, per rassicurare
anche le poche unità di persone che stanno valutando in questi
giorni questo spostamento e per il futuro dello stabilimento.
Presidente
- Per la risposta, la parola all'assessore
Donzel.
Donzel (PD-SIN.VDA) -
Grazie collega per aver posto
all'attenzione questo problema, che permette anche al nostro
assessorato di chiarire un po' la circostanza che stiamo vivendo e
qual è la situazione più generale in cui si colloca questa
vicenda.
Io direi di sfatare una volta per tutte la questione che fu
fatto un bellissimo accordo e che la Regione ha fatto o no la sua
parte per mantenere quell'accordo. La Reuters, che è un'agenzia
assolutamente affidabile, ha prodotto ai primi di febbraio una
notizia con cui ha certificato che Lavazza acquisterà Carte Noir,
il colosso del caffè in Francia, diventando uno dei più grandi
gruppi mondiali di produzione del caffè. È un'operazione - stento a
pronunciare queste cifre - da 750 milioni di euro. Sono quattro o
cinque le banche coinvolte per fare questa operazione, a cui
Lavazza lavora da più di un anno.
La piccola Valle d'Aosta tutta quanta insieme, che ha una
vocazione turistica, che per anni non capiva neanche bene qual era
il ruolo dell'industria, continua a dire che siamo penalizzati
dall'industria per via dei trasporti, ma non è vero e anche questo
sfatiamolo: tutte le imprese della bassa valle non utilizzano il
treno per il trasporto delle merci. Poi, che sia io il primo a dire
che ci serve un treno efficiente, che dobbiamo riuscire ad avere un
collegamento internazionale, che bisogna darsi da fare su quel
tema, è un altro problema: quello serve per il turismo, per il
trasporto dei pendolari, per la nostra mobilità, ma le nostre
aziende non mobilitano le merci con il treno. Sono andato anche in
Lombardia a vedere importanti industrie dell'acciaio che fanno
circolare le merci con il sistema dei trasporti su gomma. Sono
scelte più dinamiche e più rapide per tutta una serie di
questioni.
Dobbiamo anche capire di cosa stiamo parlando. Lavazza ha scelto
un'altra strategia indipendentemente dalla disponibilità della
Valle d'Aosta e dalla volontà del governo regionale.  Sono
intervenuti dei livelli molto più alti che noi non conosciamo,
tant'è che Lavazza, la quale voleva comprare solo il marchio Carte
Noir, è stata obbligata a prendere anche uno stabilimento di
Montpellier in Francia, con tanto di lavoratori francesi. Quindi
questo punto deve essere chiaro tra di noi: non c'è stato mai un
disimpegno della Regione nei confronti di Lavazza, ma una scelta
strategica del
management
di questa azienda di andare su una
dimensione molto più grande, in cui il nostro stabilimento era un
accessorio. Una logica di responsabilità sociale d'impresa avrebbe
portato ad altri comportamenti, ma il nuovo management che non è
più Luigi Lavazza, freddo e glaciale ha detto che questa cosa non
gli interessava più: un'altra strategia e la Valle d'Aosta è stata
tagliata fuori.
Questa è la situazione e la premessa, quindi non una mancanza di
interesse per questa attività. Tuttavia forse tutti, all'interno
della strategia del motore turistico della Valle d'Aosta e non
avendo più la possibilità di creare posti di lavoro pubblico,
dobbiamo riconsiderare l'opportunità di valutare l'importanza
dell'attività industriale. E credo che sia un segnale molto
importante l'attenzione che hanno dato la IV Commissione, lei
stesso, il presidente della IV Commissione e tutti i commissari, a
guardare con più attenzione a questo settore.
Rispetto alle questioni che sono poste, io direi che devono
essere chiariti alcuni passaggi. In una assemblea pubblica,
incontrando i lavoratori, il Presidente della Regione ed io abbiamo
dato la massima disponibilità a seguire anche la delicata
trattativa sindacale. La nostra disponibilità è arrivata fino al
punto di dire che la Regione, proprietaria dell'immobile e di parte
dei macchinari, avrebbe cercato di agevolare la trattativa non
tirando in ballo questioni di affitto, perché avremmo anche potuto
eccepire il fatto che qui ci sono dei beni pubblici che dobbiamo
tutelare, ci sono cinquanta lavoratori, ma poi ci sono
centotrentamila abitanti in Valle d'Aosta, quindi bisogna cercare
di gestire l'interesse di tutti.
Il sindacato ha deciso di fare autonomamente la trattativa con
l'azienda. Nonostante la disponibilità, non sono mai stato invitato
al tavolo della trattativa, sebbene i sindacati li abbia incontrati
più di una volta in questo periodo, c'è un'ottima concertazione e
mi hanno dato tutte le informazioni. Hanno siglato un accordo con
tanto di firma della Rsu, in cui hanno privilegiato la questione
della monetizzazione della liquidazione, facendo una scelta che
ovviamente io non posso che rispettare.
Per quanto riguarda coloro che decidono di andare a Gattinara, è
stata fatta una scelta firmata e sottoscritta dalle parti di
puntare sul mantenere la qualifica, lo stipendio acquisito e di
avere un'indennità di trasferimento (è proprio scritto in modo
specifico all'interno dell'accordo) che è stata monetizzata
all'interno dell'accordo. Ora, visto che giochiamo una partita
estremamente difficile di cui dirò poi dopo le criticità, non è che
si può andare a un tavolo e trattare l'indennità di trasferimento,
ma poi chiedere cosa farà la Regione. Due indennità di
trasferimento? Se hai trattato l'indennità di trasferimento con
Lavazza, non è che poi vieni a chiedere un'indennità aggiuntiva
anche alla Regione. Delle due, l'una. Tanto più che la Regione è
stata tenuta fuori da questa trattativa, che è volta a monetizzare
fortemente chi non si trasferisce, per una scelta che è dei
lavoratori. Si chiedono all'azienda 60 mila euro, perché questa è
la cifra, e poi si viene dalla Regione a chiedere un posto di
lavoro, però la trattativa la faccio io.
Se io penso al posto di lavoro, si poteva vedere con Lavazza - è
un esempio delle criticità che stiamo incontrando nelle trattative
- anziché di farsi monetizzare la liquidazione, di ragionare sul
fatto che l'azienda non si porti via le macchine di cui è
proprietaria. Perché se Lavazza, come ha già deciso di fare, ci
porta via tutte le impacchettatrici, quello stabilimento lì rimane
monco. È monco perché non abbiamo più il marchio, ma tutti quelli
che comprano devono avere un marchio, se no come fanno dalla
mattina alla sera a entrare nel mercato del caffè che è
difficilissimo e durissimo?
Quindi è stata una scelta sindacale quella di dire "trattiamo
noi", ma facendo una contrattazione tutta volta a monetizzare, e
qui sono gli atti che parlano. Io rispetto le parti sociali che
sono i due soggetti: c'è un imprenditore e c'è l'altra parte
sociale. Ho chiesto più volte e ho detto che c'era la
disponibilità: ascoltiamo, parliamoci, ma la scelta è stata
"trattiamo noi con Lavazza". E la trattativa è stata buona, è stata
ottima: hanno portato a casa tanti soldini. Il problema sarà il
giorno dopo, quando chiuderà lo stabilimento e la Regione dovrà
andare lì e riaccenderlo. Però nessuno ha pensato a trattare la
questione delle macchine, e questo è un punto molto delicato. E la
questione è ancora più delicata, perché in questi anni Lavazza ha
fatto tutta una serie di interventi suoi: tutto il controllo e il
sistema informatico di gestione delle macchine, a parte il Plc che
è nostro, è di Lavazza. Non è che domani mattina arriva uno e può
fare funzionare quelle macchine: dovrebbe reinventarsi lo
stabilimento. Dobbiamo veramente trovare un soggetto che sia ultra
esperto nella produzione del caffè e che abbia una vocazione di
produzione del caffè non nello stesso campo di Lavazza che faceva
mattonelle, un mercato in cui è assolutamente impossibile entrare
con meno di 10/12 milioni di investimento. Quindi bisogna cercare
qualcuno di un certo profilo alto, oppure riconvertire lo
stabilimento, sempre nel caffè, visto che quelle sono le macchine,
ma verso produzioni un po' più
soft
, che non è detto possano
accogliere cinquanta lavoratori. E questo ai lavoratori è stato
detto.
Noi non siamo fermi, ci sono delle proposte e le stiamo
studiando, ma faccio anche notare che negli anni le leggi a
sostegno delle imprese qualche colpettino l'hanno subito e non ci
sono più contributi per acquistare macchinari o quant'altro, quindi
se Lavazza ci porta via le macchine, qualche difficoltà in più ce
l'abbiamo. Però ci lavoriamo sodo e non immaginiamo di abbandonare
quei lavoratori. Mi permetto di dire che va bene fare polemiche, ma
bisogna fare più squadra in Valle d'Aosta, se si vogliono portare a
casa risultati contro dei colossi delle dimensioni di cui ho appena
parlato.
Presidente
- Per la replica, la parola al consigliere
Bertschy.
Bertschy (UVP) -
Assessore, sinceramente non so se ha
ascoltato quello che ho detto nell'illustrazione, perché la
risposta mi è sembrata un po' sopra le righe rispetto ai toni che
ho utilizzato io, che erano assolutamente propositivi e
trasparenti. Mi è sembrato quasi che volesse darmi una lezione di
cosa sta facendo, quando io ho detto che finalmente ho visto un
cambio di marcia rispetto al passato. Poi se si difende un
progetto, lo si fa fino in fondo, per cui mi deve dire perché
qualcuno si è inventato di comprarsi le tostatrici alla Lavazza,
visto che oggi facciamo fatica a piazzarle. Se si difende un
sistema, che è stato quello di ragionare per sviluppare
quell'azienda, oggi ci troviamo, dalle sue stesse parole, con uno
stabilimento e delle attrezzature che sono difficili da
ricollocare.
Io so benissimo che le sigle sindacali hanno lavorato da sole ed
è proprio per quello che oggi ponevo questa domanda a lei, perché
poi noi siamo politici e diamo una risposta alla gente che è
superiore a quella delle varie categorie. Sinceramente,
dell'indennità di accompagnamento mi informerò meglio, l'ho letta.
Quello che le posso dire è che i primi colloqui a Gattinara non
sono stati molto positivi, perché comunque lì di lavoratori ne
hanno a sufficienza.
Indennità o meno, noi abbiamo avuto una bella azienda per anni,
che nell'ultimo anno ha operato un investimento che l'ha portata a
spendere questi 750 milioni. Abbiamo fatto questa assemblea, dove
c'era lei e il Presidente, e le posso dire che come sempre la gente
in assemblea ascolta e poi parla fuori dalla porta. La convinzione
rispetto all'atteggiamento della Regione sulla vicenda Lavazza, non
è assolutamente quella che si sia fatto tutto il possibile. Ma io
non sono entrato su questo, a me non interessa, perché sono
abituato per natura personale a guardare avanti, quindi quello che
è stato è stato. C'erano qua dei politici prima di noi che dovevano
difendere quell'accordo e quell'ampliamento; se non ce l'hanno
fatta, non è un problema nostro. Noi guardiamo al futuro e non
vorrei che in questo momento questo stabilimento si trasformasse
nell'ennesimo problema per Valleé d'Aoste Structure, che si
trovasse a questo punto, oltre ad avere uno stabilimento
importante, anche delle attrezzature che non riesce a piazzare.
Alcune cose ci sono state dette, ma noi oggi volevamo
semplicemente provare a capire se ci sono progetti che sono già sul
tavolo e si stanno valutando. La risposta che ci ha dato è che
tutto è molto complesso, molto difficile e che si fa fatica. Ci
mancherebbe: un'azienda di questo livello come si fa a pensare che
non sia difficile ricollocarla? Non ho neanche detto che la merce
arriva in treno in Valle d'Aosta: non riusciamo neanche a portare
le persone, altro che la merce! Io mi riferivo ai costi di
trasporto dell'autostrada, perché io vivo in bassa valle e le
aziende che lei sta conoscendo, io le ho frequentate da sindaco per
anni e da consigliere regionale sono stato a farmi un giro nelle
aziende, perché ci tengo a quel settore e le posso dire che uno dei
problemi di chi produce in Valle d'Aosta e non viaggia
sull'informatica è il costo del trasporto. Ma lei lo sa benissimo
che il costo del trasporto merci è un problema per le aziende,
perché hanno una parte importante di costo di produzione sui propri
bilanci per trasferire la merce. Tant'è vero che c'è un'azienda che
ha dovuto costruire un magazzino in Torino, pur essendo residente
in Hône, per evitare questi costi.
Io le chiederei solo delle risposte, non per noi, ma per i
cinquantadue lavoratori e per tutti gli altri, come i cinque della
Feletti, che abbiamo incontrato nello scorso autunno, con cui
abbiamo parlato e per le quali avete proposto un tavolo di lavoro
con gli amministratori locali. Senza confondere i ruoli e senza
andare ad incidere sulle strategie, se si riesce a dare delle
risposte per queste persone, in questo momento evitiamo anche che
costoro facciano delle scelte personali che li metteranno ancora
più in difficoltà. Occupiamoci anche delle poche persone che sono
solo a due anni, dalla pensione e che, finito il periodo
dell'ammortizzatore sociale, si troveranno in una situazione in cui
non avranno più lavoro, non avranno neanche la pensione e non
sapranno a quell'età chi si occuperà di loro. Quindi in questo
senso era un'iniziativa assolutamente propositiva e le chiederei di
raccoglierla in tale senso.
