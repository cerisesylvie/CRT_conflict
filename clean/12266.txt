Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3182 del 28 febbraio 1992 - Resoconto
OGGETTO N. 3182/IX Approvazione del programma dei lavori di
competenza della soprintendenza regionale per i beni culturali ed
ambientali (beni architettonici e artistici) per l'anno
1992.
Presidente Propongo di trattare assieme i due argomenti iscritti
ai punti n. 59 e 60. Do lettura della prima deliberazione.
Deliberazione Il Consiglio regionale
Visto il parere della V Commissione consiliare permanente;
delibera
1) di approvare, in via di massima, il programma di opere di
pubblica utilità per l'anno 1992 di competenza della soprintendenza
per i beni culturali (beni architettonici e artistici) per un
importo di spesa complessivo di lire 5.480.000.000
(cinquemiliardiquattrocento-ottantamilioni) -
tabella: (...omissis...)
2) di delegare la Giunta regionale ad assumere, per le opere
elencate, le decisioni relative all'approvazione dei progetti,
all'appalto ed all'esecuzione dei lavori, all'approvazione dei
finanziamenti ed alla liquidazione delle spese nei limiti degli
stanziamenti recati dai corrispondenti capitoli di bilancio;
3) di autorizzare la Giunta regionale a derogare all'ordine di
priorità delle opere, quale indicato nelle tabelle di programma,
nei casi in cui motivi tecnici e di opportunità lo rendano
necessario;
4) di autorizzare la Giunta regionale, ai sensi dell'articolo 4
del regolamento regionale 5 febbraio 1962, e successive
modificazioni ed integrazioni, a superare il limite massimo di
spesa di cui al medesimo regolamento regionale per l'esecuzione dei
servizi, di opere e di lavori in economia, sino all'importo massimo
indicato nei singoli interventi previsti dal piano, da finanziare
sul capitolo 65920 del bilancio di previsione della Regione per
l'anno 1992;
5) di autorizzare la Giunta regionale ad approvare un piano di
lavori aggiuntivo nel caso che nuovi fondi di rendessero
disponibili in sede di assestamento di bilancio.
Presidente
La parola al Consigliere Andrione.
Andrione (UV)
Emetto una ferma protesta, perché mi
sembra di essere, come Consigliere, nella media per quanto riguarda
tenere le natiche sulla sedia e al di sotto della media per quanto
riguarda gli interventi fiume, adesso io dovrei attirarmi l'odio di
tutti i consiglieri e della signora Monami, perché bisogna
discutere d'urgenza due argomenti di questo genere e, di
conseguenza, praticamente fare un dialogo a due o a tre con
l'Assessore Pascale.
Visto però che le cose stanno così, vuol dire che faremo questo
dialogo assieme, peggio per voi. Qui ci sono delle incongruenze a
nostro avviso abbastanza pesanti, 530 milioni per la casa del
custode del Castello di Gressoney e 150 milioni per i siti di
Villeneuve e soprattutto di Vollein, già alcuni decenni or sono mi
ero arrabbiato perché Vollein era stato lasciato in stato di
abbandono e tutto quanto e ancora è restato lì. Qui si aprono i
cantieri, si aprono i buchi e non si chiudono mai.
(...commento fuori microfono...)
Ma le cave possono poi diventare economicamente interessanti
dopo diversi anni.
Qui c'è un degrado, il sito di Vollein è una cosa eccezionale,
non apriamo altri discorsi di questo genere.
Ad un certo momento si parla di un'indagine archeologica per
quanto riguarda il sito dell'albergo Alpino; io faccio quasi sempre
quella strada per andare a casa, non vorrei nei prossimi 10 anni
avere la gioia di rischiare di cadere in un buco aperto e mai
chiuso. Facciamo anche delle scelte di non fare certe cose e non
aprire altri cantieri e chiudiamo quelli che sono in corso.
Ho cercato di essere il più breve possibile.
Presidente La parola al Consigliere Faval.
Faval (UV)
Devo aggiungere a quanto ha detto il mio
collega Andrione che siamo piuttosto delusi dalla presentazione di
questo programma, perché l'anno scorso in occasione della votazione
dello stesso programma e in occasione della votazione del bilancio
per il 1992, avevamo richiesto - e l'Assessore ci aveva promesso
che l'avrebbe predisposto - un discorso diverso rispetto a questi
interventi.
Noi avevamo richiesto in modo esplicito - e ripeto oggi la
richiesta - di avere un programma che non sia soltanto
l'indicazione dei siti nei quali si va ad intervenire o dei
monumenti sui quali si operano dei restauri o degli interventi
conservativi, il programma dovrebbe anche consistere, soprattutto
ci auguriamo, nell'indicazione dei tempi relativi alla
realizzazione di una serie di progetti che sono depositati presso
gli uffici da troppo tempo.
Chiedo scusa se ripeto sempre le stesse cose, ma
malauguratamente ci ritroviamo nella situazione di doverlo
fare.
Il percorso che dovrebbe consentire la visione del foro romano,
la parte archeologica sottostante alla cattedrale, il criptoportico
e il foro; il progetto è lì da tantissimi anni, abbiamo degli
interventi spezzettati, non coordinati, un po' da una parte, un po'
dall'altra, non vediamo la luce di interventi tra l'altro
costosissimi.
Volevo ricordare che per la paleocristiana che abbiamo sotto la
cattedrale, soltanto per il percorso, abbiamo speso oltre 500
milioni con quattro anni di realizzazione, oltre a progettazione,
eccetera, da una parte.
Dall'altra, di fronte a situazioni allarmanti da questo punto di
vista, perché non vediamo la fine dei lavori, non vediamo la fine
di un discorso che abbia un minimo di attenzione a quella che è la
fruizione dei beni, perché questo continua ad essere un intervento
per pochi eletti - quelli che intervengono all'interno di questi
siti archeologici - la comunità non ha nessunissima possibilità di
conoscere e di sapere.
Nonostante questo si richiede e si programma di aprire altri
cantieri; questo veramente mi pare contraddittorio ed
inaccettabile. Abbiamo già tantissime, io mi permetto di dire
troppe, occasioni per bloccare lavori e interventi di vario genere,
non andiamo a cercarne, mi sembra veramente una forma di
masochismo.
Vista l'ora tarda io rinuncio a fare delle osservazioni, delle
richieste e delle delucidazioni su singoli argomenti riguardanti
l'elenco che ci è stato presentato dall'Assessore, gli chiedo però
che intenzione ha, questa è una questione squisitamente politica
direi, nel senso che l'Amministrazione sceglie un certo modo di
intervenire nel settore dell'archeologia.
Non possiamo continuare a spendere - qui abbiamo spese per 6 o 7
miliardi - centinaia di miliardi in questo settore, checché ne dica
qualcuno che si è scoperto di recente archeologo.
L'attenzione che l'Amministrazione regionale della Val d'Aosta
ha dato a questo settore non so dove possa trovare pari attenzioni
in altre regioni ed anche a livello di Stato, però a questo punto
un programma e un punto di arrivo ce lo dobbiamo dare, perché il
cittadino non accetta che si continuino a spendere somme così
ingenti senza avere, tra l'altro, nessunissima informazione e senza
sapere dove si va a parare.
Questo è quello che dicono i cittadini, ma che dobbiamo dire
anche noi, perché mi pare che neanche l'Assessore lo sappia.
Presidente
Parola all'Assessore del turismo, sport e
beni culturali, Pascale.
Pascale (PSI)
Credo che l'abbinamento dei due oggetti
abbia creato una discussione forse un po' confusa, perché per
quanto riguarda i beni architettonici gli interventi sono diretti
essenzialmente ai castelli ed ai monumenti e lì la scelta che si è
fatta è quella di andare ad ultimare le opere che erano iniziate, o
quanto meno a rendere questi castelli completi per la fruizione da
parte dei turisti.
Ad esempio, Castel Savoia, da anni si diceva che bisognava
mettere a posto quelle due cascine che ci sono, una come
ristrutturazione della casa del custode e l'altro intervento per il
ristorante, per il quale è previsto il primo lotto, perché la
progettazione è ancora in corso.
Castello di Verrès, tutta una serie di lavori per spostare le
fognature, per spostare i servizi igienici, eccetera.
Castello di Sarre, vorremmo arrivare ad aprirlo l'anno prossimo,
ma non so se ci riusciamo, comunque c'è un intervento massiccio per
poter arrivare ad ultimare il castello di Sarre e così via
discorrendo.
Per quanto riguarda invece gli scavi archeologici, ripetiamo un
discorso che purtroppo abbiamo già fatto e continueremo a farlo,
perché non è che le cose da dieci anni o da venti anni a questa
parte siano cambiate, io credo che nessuno - neanche un archeologo
- sia in grado di dire quando apre uno scavo quando lo chiuderà,
perché non sa cosa trova, primo. Vero è che invece dobbiamo dire -
e mi pare che stiamo imboccando questa strada - che prima di andare
ad aprire altri scavi dobbiamo chiudere quelli esistenti.
A me pare che il programma che ho presentato vada in gran parte
in questa direzione, perché gli interventi previsti sono Villa
romana, perché vogliamo finalmente completarla; adesso stanno
facendo i lavori per la sistemazione esterna, si tratta di andare
all'interno a restaurare quello che c'è e poi è finita. Per quanto
riguarda le Terme romane siamo all'ultimo lotto, quindi copertura
del secondo lotto e poi scavo del terzo ed ultimo lotto; è scritto
così "ultimazione dello scavo" e dovrebbe chiudersi anche
quello.
Per Vollein, qui non compare, ma io ho già affidato la
progettazione di uno studio di fattibilità per una copertura di
Vollein di cui si discuteva da anni; vedremo attraverso lo studio
di fattibilità come coprire e come valorizzare la necropoli di
Vollein.
Qui sono previsti solo 150 milioni, in parte per Villeneuve e in
parte per Vollein, solo per acquisire la documentazione scientifica
ed il materiale da esporre nel museo, perché purtroppo su questo
pare che ci sia poi poco da esporre nel museo; quindi è un
intervento finalizzato.
Per quanto riguarda l'albergo Alpino non è che andiamo ad aprire
uno scavo, quello è un sondaggio che ci è stato chiesto in via
preliminare prima di iniziare i lavori, proprio per evitare che
poi, quando iniziano i lavori per la ristrutturazione, vengano
bloccati; quindi sono sondaggi, direi a carattere istituzionale,
che noi facciamo, con interventi che facciamo in alcuni edifici del
centro storico in via cautelativa.
Quindi l'unico scavo che viene aperto è quello che riguarda il
colle del Gran San Bernardo, quella che è la strada romana delle
Gallie; non mi pare che noi apriamo con questo provvedimento altri
scavi, semmai cerchiamo di terminare i lavori iniziati negli anni
precedenti.
Io concordo con il Consigliere Faval che sarebbe bene fare come
per i lavori pubblici, ma anche lì non so se i lavori pubblici sono
in grado di dire quando inizia un'opera e quando finisce.
Lo scorso Consiglio ho fatto la storia della copertura
dell'angolo della cattedrale; ci abbiamo messo un anno e mezzo,
credo stiano finendo adesso i lavori, eppure io l'anno scorso,
quando ho portato il provvedimento in Consiglio, sarei stato pronto
a giurare che in 3 mesi finivano, perché quelli erano i tempi
ragionevoli.
Tutta una serie di intralci burocratici, politici, eccetera, ha
portato questi lavori a un anno e mezzo.
Io credo che nessun politico - se si parla di scelte politiche -
sia in grado di dare sotto questo aspetto delle assicurazioni;
quindi anche se come filosofia posso essere concorde, io credo che
sul piano concreto bisogna fare i conti con quella che è la
realtà.
Presidente
La parola al Consigliere Faval.
Faval (UV)
Io non vorrei essere stato frainteso, è
chiaro che questo è un settore estremamente delicato dove è
difficile fare delle previsioni al momento in cui si apre un
cantiere, però quando abbiamo cantieri aperti da oltre venti anni,
abbiamo sul piano politico il diritto di chiedere quando
s'intendono chiudere e che tipo di fruizione intendiamo allestire
per il pubblico.
Io credo che questo lo possiamo fare, non solo, ma dico che è
scelta politica, per esempio, invece di portare in Consiglio
regionale - come avrei voluto fare a suo tempo - un elenco così
ampio e così vasto, condizionare gli interventi richiesti dagli
uffici alla conclusione di determinati lavori. Questo, sul piano
politico, si può fare.
Io credo - e mi permetto di dire - che questo sul piano
politico, dopo oltre venti, venticinque anni per alcuni cantieri,
si deve fare, non è più possibile sopportare che ci siano dei
cantieri tipo quello che abbiamo tra la Rue de Tiller e la piazza
della cattedrale, che ha causato inoltre anche inconvenienti di un
certo tipo.
Questo io volevo dire e certamente non mi permetto di
pretendere, nè da parte dell'Assessore, nè da parte dei
responsabili dell'ufficio archeologia, previsioni di un certo tipo,
però dopo venti si può e si deve pretendere una conclusione dei
lavori con un'utilizzo da parte dei cittadini, da parte dei
turisti.
Giustamente l'Assessore molte volte ha sottolineato come anche
questi possano rientrare tra le offerte di alta qualità che la
Valle d'Aosta può fare al turismo internazionale, benissimo, però
non ci siamo, perché questi tesori dell'archeologia, dell'arte,
sicuramente non sono fruibili.
Tra l'altro si mette talmente tanto tempo a fare certe cose, per
cui, ad esempio per la villa romana, perché è detto qui, stiamo
restaurando i manufatti che abbiamo fatto noi, non quelli dell'era
romana, stiamo restaurando quello e questo è tragico.
Presidente
Rinuncia ad intervenire il Consigliere
Andrione, penso che possiamo quindi passare a votazione
sull'oggetto n. 59 dell'ordine del giorno.
Esito della votazione:
Presenti, votanti e favorevoli: 22
Il Consiglio approva all'unanimità.
