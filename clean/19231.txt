Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2412 del 23 gennaio 2002 - Resoconto
OGGETTO N. 2412/XI Problematiche relative alla consegna dei
"coupons" per le agevolazioni sui trasporti per studenti e
pensionati. (Interpellanza)
Interpellanza Premesso:
- che, nell’intento di ottenere i coupons per le
agevolazioni sui trasporti, numerosi studenti e pensionati hanno
dovuto affrontare estenuanti code per accedere agli uffici della
Direzione Trasporti a Saint-Christophe;
- che, nel lungo corridoio antistante gli uffici, non compariva
alcun cartello informativo idoneo a fornire indicazioni a chi era
in attesa circa le modalità di espletamento delle procedure;
- che la moltitudine di persone accalcate creava non pochi
disagi anche a coloro che dovevano recarsi presso uffici privati
ubicati nello stesso stabile;
- che "l’Amministrazione regionale
– secondo quanto scritto nel programma di
maggioranza - deve diventare una macchina sempre più efficiente,
trasparente, imparziale e realmente al servizio del cittadino";
- che, l’Amministrazione regionale ha avviato, da
tempo, un imponente e costoso programma di informatizzazione degli
uffici al fine di snellire le procedure burocratiche e migliorare
la qualità della vita dei valdostani;
tutto ciò premesso, i sottoscritti Consiglieri regionali
Interpellano
l’Assessore delegato per conoscere:
1) quali motivazioni stanno alla base dei disagi descritti in
premessa;
2) quali sono i provvedimenti che intende adottare onde evitare
che in futuro si ripetano situazioni analoghe.
F.to: Tibaldi - Frassy - Lattanzi
PrésidentLa parole au Conseiller Tibaldi.
Tibaldi (FI)
L’interpellanza nella sua
sintesi, nei cinque punti della premessa, riassume quella che è una
disfunzione che si è verificata recentemente presso gli uffici
della Direzione trasporti, relativamente alla distribuzione dei
coupons per le agevolazioni riservate a studenti e pensionati per
l’utilizzo di mezzi di trasporto pubblico. Questa è
una disfunzione che "stride" un pochino, una delle numerose
disfunzioni che si possono registrare a livello burocratico ed
amministrativo nella nostra Regione nonostante la Giunta, nella
conferenza stampa di fine anno, dica che il programma è stato
esaurito.
Evidentemente queste sono piccole e grandi pecche che
sottolineano dei disagi che vengono sofferti da chi, pur avendo
diritti e requisiti, deve perdersi in code estenuanti, senza
comprendere nemmeno bene il perché in quanto alcun cartello
informativo o alcuna comunicazione in merito è stata data dagli
addetti agli uffici su ciò che stava accadendo. Questa
interpellanza viene rivolta all’Assessore competente
dal quale la Direzione trasporti dipende per conoscere le
motivazioni che stanno alla base dei disagi descritti in questa
iniziativa e per sapere se intende adottare provvedimenti che siano
migliorativi di una situazione di questo tipo. È una situazione che
non è la prima volta che si verifica e che, come ripeto, ha visto
un disagio diffuso ed incomprensibile che poteva essere evitato con
qualche piccolo accorgimento di carattere burocratico ed
organizzativo che invece non è stato preso.
Visto che nel programma della maggioranza che la sostiene,
Assessore, è anche previsto il fatto che
l’Amministrazione debba diventare una macchina
sempre più efficiente, trasparente, imparziale e realmente al
servizio del cittadino, ci chiediamo se questo servizio così
erogato è qualificabile come "servizio del cittadino" o se invece
non è il cittadino che sta al servizio della pubblica
amministrazione. Visto anche che l’Amministrazione
regionale ha avviato da tempo un’imponente e costosa
opera di informatizzazione delle sue strutture - sappiamo che
nell’ultimo triennio sono stati stanziati qualcosa
come 99 miliardi per migliorare la qualità della vita dei
Valdostani - vogliamo capire se, attraverso tutte queste risorse
impiegate, attraverso questi accorgimenti, attraverso queste scelte
amministrative, si migliora la qualità della vita dei Valdostani o
si sta andando verso un regresso che non ha alcuna giustificazione.
Di qui le due domande che pone l’interpellanza.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Debbo dire in questo caso che il Consigliere
Tibaldi si è dimostrato un buon scattista, un velocista, nel senso
che ha anticipato sull’argomento il tradizionale
intervento del gruppo dell’Ulivo. Io articolerei la
risposta su due tempi: quelli che sono gli accorgimenti che abbiamo
messo in atto quest’anno per evitare questo disagio
e quelli di prospettiva. Ci assumiamo la responsabilità di aspetti
che possono riguardare una situazione che negli anni scorsi
prevalentemente aveva creato situazioni di difficoltà.
Devo aggiungere che in questo caso qualche responsabilità ce
l’ha anche l’utente perché questa
coda era evitabile - parliamo della situazione attuale -, come sa
bene l’interpellante, ai sensi della legge n. 29, i
nostri uffici devono provvedere alla distribuzione dei titoli di
viaggio agevolati per le diverse categorie di utenti,
prevalentemente anziani e studenti universitari; gli anziani
utilizzano questi biglietti gratuiti probabilmente per la mobilità
interna, mentre gli studenti prevalentemente per raggiungere le
loro sedi universitarie, in prevalenza gli studenti si recano a
Torino o a Milano, destinazioni per le quali la società Trenitalia
fornisce biglietti prestampati per la distribuzione degli aventi
diritto.
Incominciamo dal gruppo degli studenti: noi ci siamo attivati
affinché tali biglietti venissero prestampati prima della ripresa
delle lezioni, dopo le feste natalizie, e anche
quest’anno siamo riusciti ad ottenere sin
dall’inizio del mese di dicembre i biglietti già
prestampati per il mese di gennaio.
Come sempre, purtroppo, pur con tutta l'informazione data, gli
studenti sono affluiti agli sportelli subito dopo le feste
natalizie provocando in quelle due settimane una situazione che a
volte può generare qualche coda e qualche rallentamento, ma fin dai
primi giorni del mese di dicembre questi biglietti erano
disponibili, quindi una situazione di normalità, infatti il
problema non si verifica assolutamente negli altri mesi perché
normalmente gli studenti fanno un acquisto di biglietti per una o
due mensilità ed erano stati informati proprio per evitare i
disagi.
Veniamo al problema forse più grosso come dimensione: quello
relativo alla distribuzione dei biglietti per anziani. Come
l’interpellante saprà, dal 1° gennaio 2002 è entrato
in vigore in toto l’articolo 24, comma 4, della
legge n. 29 che prevedeva il pagamento di un onere da parte del
pensionato per avere questo biglietto gratuito.
In attesa di avere definito in via ultimativa - e questo sarà
l’argomento della seconda parte del mio intervento -
il discorso della biglietteria integrata, per dare attuazione alla
legge si sono fissati dei parametri di pagamento in base al reddito
annuo che vanno dalle 21.000 alle 31.000 e questo in base ad una
delibera che è stata approvata dalla Giunta regionale in attuazione
all’articolo 24 che comunque dal 1° gennaio
prevedeva la non totale gratuità dei biglietti.
Questa fra l’altro è una scelta che condivido in
toto, ma vorrei dire che ci siamo fatti carico come uffici di
inviare ad ognuno dei beneficiari di queste agevolazioni tariffarie
una circolare in cui si specificava:
"non occorre pertanto
presentarsi alla scrivente direzione"
proprio per evitare le
code. Abbiamo usato dei criteri molto semplici che davano la
possibilità di continuare ad utilizzare le tessere di cui loro
erano già in possesso purché dimostrassero di aver pagato questo?
chiamiamolo "ticket di ingresso" per ottenere questa
agevolazione.
Abbiamo spiegato anche che questi versamenti, previsti nella
misura delle 21.000 lire o 31.000 lire a seconda del reddito di
ciascun beneficiario, potevano essere fatti tramite conto corrente
postale; abbiamo indicato il numero del conto corrente postale, la
causale del versamento relativo alla tipologia del versamento ed
abbiamo spiegato, qualora volessero ancora continuare ad usufruire
di questa agevolazione, che potevano fare questo versamento in
qualsiasi ufficio postale e automaticamente la tessera in loro
possesso diventava utile per poter viaggiare gratuitamente sui
mezzi pubblici.
Abbiamo anche sottolineato che questo avrebbe evitato la solita
calca che tutti gli anni avviene dal 1° gennaio quindi, in attesa
della modernizzazione definitiva, siamo stati molto attenti ad
evitare questo disagio che forse negli anni scorsi aveva anche
delle dimensioni maggiori: primo, dando la possibilità agli
studenti fin dal mese di dicembre di approvvigionarsi dei
biglietti, per non trovarsi tutti lì il 7 gennaio dopo
l’Epifania a chiedere le stesse cose; secondo,
mandando a tutti i pensionati una circolare dicendo che non
dovevano venire alla Direzione trasporti, ma era sufficiente andare
ad un qualsiasi sportello postale a fare un semplicissimo
versamento di ventuno o trentuno mila lire, a seconda del reddito,
poi, contro atteggiamenti anche di tipo masochistico, non possiamo
fare nulla.
Per quanto riguarda la definizione totale, ultimativa del
problema - così rispondo al secondo quesito -, come già abbiamo
predisposto con delibera di Giunta n. 4057/2001 e come anche
l’interpellante sa, in fase di ultimazione
l’attivazione del centro gestione del sistema
tariffario integrato consentirà, fra le altre cose, di consegnare
agli anziani una tessera a microprocessore che consentirà loro di
acquistare i titoli di viaggio mediante caricamento della tessera
direttamente presso i normali punti di vendita, con
l’applicazione automatica dell'agevolazione
prevista; questa sarà la soluzione definitiva. Per
quest’anno, in attesa dell’entrata in
vigore della biglietteria integrata, che sinora prevedeva la totale
gratuità a carico dei pensionati, abbiamo introdotto un meccanismo
molto semplice per adempiere a quelli che sono i termini di legge
in attesa di avere questa procedura che va nella direzione di
modernizzare il servizio.
Agli studenti di Torino e Milano sarà consegnata analoga tessera
che consentirà loro di acquistare direttamente da Trenitalia i
titoli di viaggio scontati, sempre tramite caricamento della
tessera stessa. Mi pare che già quest’anno si sia
fatto il massimo sforzo sia dal punto di vista delle decisioni
assunte dal Governo regionale, sia dal punto di vista delle azioni
portate aventi dal servizio di competenza per evitare quel
disguido.
Abbiamo informati gli anziani uno ad uno e non si può lamentare
la mancanza di un cartello informativo nel corridoio antistante la
porta degli uffici perché ognuno ha ricevuto a casa questo cartello
informativo in cui si diceva che non avevano bisogno di andare a
cambiare la tessera, ma era sufficiente recarsi ad uno sportello
postale e pagare. Per gli studenti abbiamo cercato di anticipare di
un mese in modo da avere il trend normale della fornitura dei
biglietti. Questo è quanto si è potuto fare
quest’anno che mi pare andasse nella direzione
auspicata dall’interpellante. Entro la fine del 2002
questi disguidi saranno completamente superati da questa struttura
centralizzata di servizi che andrà nella direzione di creare questo
meccanismo a 360 gradi di biglietteria integrata.
Président
La parole au Conseiller Tibaldi.
Tibaldi (FI)
Devo dire che le intenzioni manifestate
dall’Assessore in risposta ai quesiti posti dagli
interpellanti sono sempre o quasi condivisibili per quanto riguarda
gli intenti, cioè cosa si vuole fare e cosa si pensa di fare in
futuro per evitare i disagi per modernizzare la pubblica
amministrazione e per migliorare la qualità della vita dei
Valdostani.
Resta il fatto che per l’ennesimo anno,
all’indomani dell'Epifania, si è verificata la
consueta calca presso questo ufficio che ha dato origine a
polemiche, disagi, sofferenze, gente che è rimasta in coda per un
paio di ore in attesa di poter usufruire di questo servizio. È
vero, la biglietteria integrata risolverà il problema,
l’informatizzazione di tutto il sistema lo risolverà
ancora di più in maniera definitiva, sta di fatto però che questi
intenti sono una sorta di Odissea perché stentano ad arrivare al
porto, stentano ad arrivare ad Itaca. La circolare è stata
distribuita, ma tutti, o quasi tutti, o non hanno capito il
contenuto oppure la circolare non è stata spedita per tempo?
(interruzione dell’Assessore Lavoyer, fuori
microfono)
? la maggior parte ha effettuato il versamento, ma sta di fatto
che purtroppo l’informazione non ha conseguito
l’obiettivo che l’Amministrazione si
era prefissata. Assessore, prendiamo atto della risposta esprimendo
rammarico per il disagio vissuto da parte di tutta questa gente.
Lei ha anche un figlio che è un universitario, quindi sa cosa vuol
dire andare a fare la coda.
Non mi sento di condividere il fatto di addebitare, come lei ha
fatto rispondendo al primo quesito, la colpa agli utenti: ci
saranno anche delle responsabilità negli utenti, ma ci sono
responsabilità che comunque sono addebitabili anche alla pubblica
amministrazione.
Non so, forse è opportuno individuare delle modalità tipo
talloncini numerati, come fanno ai supermarket, in modo che chi ha
preso un numero distante rispetto a quello che è attualmente
servito dall’ufficio possa fare nel frattempo delle
commissioni o qualcos’altro, oppure seguire un
ordine alfabetico o comunque ricorrere all'informatica che oggi la
fa da padrona e ci può aiutare a risolvere problemi di questo tipo
ed evitare le code estenuanti. Sono code che mi fanno venire in
mente la Russia all’epoca di Bresniev quando
c’era bisogno di accaparrarsi gli alimenti, erano
tutti lì in fila e speravano che arrivasse quanto prima il loro
turno per mangiare. È vero che questa è una maggioranza di Centro
Sinistra, però certe modalità evitiamole.
