Classificazione
TURISMO E INDUSTRIA ALBERGHIERA



Oggetto del Consiglio n. 2193 del 25 gennaio 2012 - Resoconto
OGGETTO N. 2193/XIII - Interpellanza: "Promozione dei
prodotti tipici locali in occasione della serata televisiva di
Capodanno svoltasi a Courmayeur".
Interpellanza
I festeggiamenti di Capodanno, nella milionaria serata
televisiva trasmessa da Courmayeur, sono stati allietati da un
brindisi che non sembra aver messo in grande risalto la produzione
vinicola locale.
i sottoscritti Consiglieri regionali
Interpellano
la Giunta regionale per sapere:
1) con quale spumante si sia celebrato, in un evento
riccamente sponsorizzato dalla Regione, l'arrivo del nuovo anno
nell'evento televisivo trasmesso da Courmayeur;
2) chi abbia operato per parte regionale la supervisione o il
confronto con la RAI per la definizione dei contenuti
dell'evento;
3) se erano o meno disponibili sul mercato valdostano, nella
quantità e con la qualità richiesta dall'evento, vini da promuovere
in quella circostanza;
4) per quale ragione non si sia ritenuto utile valorizzare,
come annunciato negli scopi della collaborazione oggetto di
convenzione sottoscritta con la RAI, dei prodotti locali.
F.to: Louvin - Bertin
Presidente
- La parola al Consigliere Louvin.
Louvin (ALPE)
- Cin cin Assessore! Non è abitudine nostra
portare in discussione questioni che sono almeno apparentemente
così leggere, però sarà stata l'euforia del periodo vacanziero, ma
la vicenda del Prosecco che lei ha evocato poco fa con il collega
Cerise ha attirato la nostra - e non solo - attenzione; credo
raramente una bottiglia, per quanto frizzante, abbia avuto un botto
così percepito in tutta la regione!
Noi abbiamo, come tanti in questa regione, avuto modo di
assistere ai festeggiamenti di Capodanno in una milionaria serata
televisiva; "milionaria", perché ampiamente finanziata dalla
Regione ed annunciata anche con molto fragore come un evento
storico significativo per la Valle, e in molti ci siamo allietati
con dei brindisi - anche se in tono minore - fuori dagli studi
televisivi, perché l'anno non si è esattamente aperto sotto gli
auspici migliori dal punto di vista del contesto economico.
Non ci è parso, comunque, che un evento sostenuto economicamente
dall'Amministrazione abbia dato grande risalto alla nostra
produzione vinicola! Lei, non so se in modo serio o faceto, poco fa
segnalava al collega Cerise che le è mancato il guizzo, l'idea
geniale di far stappare una bottiglia valdostana in quella
circostanza...ma noi, intorno a questa vicenda, vorremmo fare un
po' di chiarezza, perché almeno sia percepita adeguatamente da
tutti, in quanto non è stato un botto qualunque! È stato, invece,
un momento che aveva un suo preciso valore di ritorno promozionale
per la Valle d'Aosta e sorprende che una persona dotata del suo
intuito e della sua chiaroveggenza, non abbia individuato questo
come il momento topico, quello della mezzanotte, il momento topico
per dare adeguato risalto ai prodotti valdostani!
Non siamo gli unici ad averlo percepito, anche una persona
notoriamente moderata e con i piedi per terra come uno dei nostri
più brillanti produttori di vini, Costantino Charrère, ha
sottolineato pubblicamente come dovevano essere quelle del metodo
classico dal vitigno
Prié Blanc
, prodotto ad un tiro di
schioppo dalla
Cave du Vin Blanc de Morgex et de La Salle
,
il modo migliore per sottolineare l'evento.
"Il sistema Valle
d'Aosta, produttori compresi, ha fatto un clamoroso autogoal"
scrive sul proprio blog Costantino Charrère
"e non può far altro
che cospargersi il capo di cenere".
Noi siamo qui ad analizzare
seriamente degli investimenti e dei ritorni, e siamo stati sorpresi
di questa mancanza di attenzione su un momento chiave, ma devo
dire, anche più in generale, sul contorno; noi non ci fossilizziamo
sull'evento e sulla bottiglia, è emblematico di una mancanza di
attenzione. Ma ci dirà lei se è stata una mancata scelta della
parte politica e non credo che la parte politica possa stare su
tutti i dettagli, quindi se ci sia alle spalle una mancanza di
attenzione di concentrazione da parte di suoi collaboratori, di
strutture amministrative o dell'interlocutore tecnico, di quella
RAI che si è presa una vagonata di soldi e che ci dirà lei,
Assessore, se si era già venduto il prezzo pregiato della
serata...perché è questo nella sostanza!
Non sono sicuro che l'evento, nel suo complesso, abbia dato un
enorme lustro alla Valle d'Aosta, non ha dato soprattutto - enuncio
un'opinione personale, ma che ho sentito molto condivisa -
quell'immagine di misura, di garbo, di eleganza che poteva avere la
Valle d'Aosta e Courmayeur in quel momento. Faccio astrazione dalla
sua personale presenza e delle sue prestazioni di ballerino che
sicuramente hanno dato grande risalto alla serata, ma mi riferisco
proprio alla costruzione dell'evento, al contenuto, agli artisti
che sono stati prodotti ed al modo in cui si è presentato una Valle
d'Aosta diversa da quella che avremmo auspicato. Non so se a lei è
capitato, ma a me è capitato di ricevere, qualche giorno dopo, una
serie di telefonate durante uno spettacolo della televisione, che
era
Geo & Geo
...credo proprio che fosse due giorni dopo
il Capodanno...ha presentato una bellissima immagine della Valle
d'Aosta, in un lungo servizio di tre quarti d'ora, in cui ha
rappresentato una delle nostre località - che non menzionerò per
non fare inorgoglire troppo un mio collega alla sinistra - dando un
bel senso di sobrietà e pulizia della Valle d'Aosta. Ecco, questo
poteva essere fatto come è stato fatto in quella circostanza e,
trattandosi di immagini riprese e di un programma costruito durante
il periodo estivo, sicuramente non foraggiato dalla Regione perché
era al di fuori dell'accordo sottoscritto...cioè, c'è modo di
presentarsi bene e di non spendere dei grandi soldi!
Siamo a chiederle conto di questo comportamento, perché non ci è
sembrato che il prodotto che è stato così ampiamente pubblicizzato
sia stato all'altezza delle attese, soprattutto ci intrigano delle
osservazioni che ha fatto anche un altro collaboratore in senso di
partner di questa operazione, che è la
Chambre valdôtaine
,
che ha sottolineato come ci sia stata una certa fretta nella
predisposizione di questo programma, e non si sia potuti
intervenire su questo aspetto. Ecco, ci spieghi cosa è successo e
cosa è andato storto in questa vicenda, non per recriminare in modo
nefasto, ma perché si sappia come vengono spesi - e che abbiano un
buon ritorno promozionale - i nostri soldi.
Credo di aver riassunto il senso delle questioni che le abbiamo
posto puntualmente. Lei avrà - spero - la cortesia di darcene
conto; rimaniamo sul leggero, ma qui abbiamo sul tavolo milioni di
euro ed è giusto che la comunità sappia come vengono spesi.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Sicuramente,
quando ho avuto modo di interloquire con il collega Cerise, ho
preso il "la" dalla sua battuta, quindi non volevo sminuire né il
vostro atto ispettivo, né ovviamente dei legittimi interrogativi
che hanno avuto modo di fare produttori, come altri spettatori.
Abbiamo avuto modo di deliberare, in data 16 dicembre 2011, un
accordo triennale con la RAI, dove c'è una promozione territoriale
della Valle d'Aosta; l'avvenimento di punta è il programma di
Capodanno, ma all'interno di questa programmazione ci sono una
serie di altri programmi:
Linea verde, Domenica in, i Soliti
Ignoti, Sereno variabile, Geo & Geo
. Questo tipo di
accordo, se ha avuto modo di sentire le parole del Vicedirettore
generale Comanducci che era presente, si inserisce in un accordo in
cui abbiamo contrattualizzato questi aspetti, ma le parole testuali
del Vicedirettore sono state: "
dobbiamo far uscire questa
bellissima regione dall'angolo per far valorizzare tutte le sue
bellezze
". Rispetto a questo tema, lei ha citato una
trasmissione che è stata trasmessa all'inizio dell'anno, non è una
ripresa estiva, ma è una ripresa avvenuta nel periodo invernale: lo
so perché l'abbiamo seguita insieme all'Assessorato
dell'agricoltura, tant'è che c'era una fiaccolata con i maestri di
sci di Cervinia. Posso immaginare che i potenti mezzi della Regione
possano far fare le fiaccolate anche in estate, ma le assicuro che
la fiaccolata e le riprese erano all'inizio di dicembre, quando non
c'era la neve a Petit Monde, ma abbiamo potuto farli sciare nel
comprensorio di Cervinia. Quindi le colloco anche l'operazione:
all'inizio di dicembre, anche perché ho potuto parlare direttamente
con gli operatori. Tutte queste attività le seguiamo con l'Ufficio
stampa della Regione, con l'Assessorato dell'agricoltura,
esattamente come avrà avuto modo di vedere per l'operazione che
abbiamo fatto
Alle falde del Kilimangiaro
dove abbiamo
rappresentato i prodotti tipici. È un locale proprio vicino a casa
sua, credo che lo conosca, ci sono stati ampi reportage sulla
stampa, per dire che cerchiamo di valorizzare tutti coloro che si
occupano di questo: i proprietari credo siano Paolo Louvin e
Lunardi. È una rappresentazione, ma accompagnata
dall'Amministrazione regionale, quindi c'è un'azione puntuale di
valorizzazione dei prodotti tipici; ecco perché le dico che
rispetto a questo c'è una grande attenzione.
Rispetto al tema che ci ha evidenziato, se ha letto le
dichiarazioni di Carlo Conti, che sono dichiarazioni puntuali, avrà
appreso che lo spazio era già venduto, quello è uno spazio
commerciale come gli spazi commerciali che vi sono nelle pause e
sono spazi gestiti non dalla RAI ma dalla SIPRA. Chiaramente il
problema era a noi noto. Lei chiede (quasi in modo provocatorio):
ma non c'erano bottiglie di spumante, erano finite? Non erano
finite, ne abbiamo comprate 350, anzi le ha comprate la
Chambre
, dal fornitore
Quatremille mètres
di Blanc
Fripon, quindi tutti i presenti hanno brindato con vino autoctono,
con una produzione locale. Pertanto i produttori sapevano che c'era
una fornitura, purtroppo quello spazio era venduto. Ci è stato
assicurato in forma scritta che l'anno prossimo, qualora
Quatremille mètres
, Charrère o altri produttori vogliano
dare evidenza alla loro etichetta, avranno la priorità. Quindi sarà
compito nostro sentire tutti i produttori e dare loro la
possibilità di comprare quello spazio.
Come avrà visto durante tutte le riprese, c'è proprio un
regolamento da parte della RAI secondo il quale tutte le etichette
vengono coperte; anche in quella trasmissione dove lei le ha
individuate a
Cose dell'altro Geo
(non è
Geo &
Geo
), sono andati in un noto locale valdostano, hanno fatto
girare tutte le bottiglie per non riprendere le etichette, perché
tutte quelle sono considerate pubblicità e devono essere pagate. È
proprio un discorso di regolamento generale, quindi quello che ci
dice, cioè: "date evidenza ai prodotti", è una nostra parola
d'ordine e stiamo lavorando su questo. Non è scritto
nell'interpellanza, ma ovviamente non apprezzo, prendo solo atto
delle sue valutazioni. Le potrei, anziché far delle telefonate che
poi possono essere effimere, dare almeno un centinaio di mail che
abbiamo ricevuto, noi, da tutta Italia, dicendo che è stato un
Capodanno straordinario, che la trasmissione è stata apprezzata. Il
collega Salzone mi dice che, anche dove passava lui le vacanze,
questa trasmissione è stata apprezzata. Non abbiamo la pretesa di
piacere a tutti; io le do solo un'indicazione: 11.000.000 di
telespettatori hanno premiato questa trasmissione con un record di
ascolti. Credo che oggi ci sia la possibilità di gestire il
telecomando indirizzandoci dovunque uno voglia, televisione
digitale, satellitare, generalista: il fatto che mediamente
6.000.000 - ma con punte di 11.000.000 - siano andati su questo
programma, lascio a lei la libertà di valutare se è bene o se è
male, ma con questo giudizio così poco lusinghiero probabilmente
offende 11.000.000 di telespettatori che si sono indirizzati, più
quelli dell'estero, a quel programma. Questo per riportare
all'interno di questa discussione.
Ripeto: per l'anno prossimo ci sarà la possibilità; abbiamo
valorizzato i prodotti valdostani, non c'era solo il Blanc Fripon,
ma c'era la Fontina della Valle d'Aosta, c'era un dolce prodotto
dalla Valle d'Aosta, c'erano dei prodotti rigorosamente autentici e
di produzione valdostana. Spero che in questo anno lei possa
misurare meglio se questa cosa è stata fatta bene o male, e l'anno
prossimo invito per un ballo anche lei, perché può darsi che possa
avere un'eleganza superiore alla mia ed avere un indice di ascolto
superiore!
Presidente
- La parola al Consigliere Louvin.
Louvin (ALPE)
- Ha fatto bene a darmi qualche secondo,
perché dovevo riprendermi da questo invito dell'Assessore
Marguerettaz a produrmi sulla pista da ballo...non credo che darei
grande lustro a questa Valle, e sicuramente non potrei mettermi in
concorrenza, non ho l'esperienza festaiola dell'Assessore al
turismo!
Prendo atto di avere 11.000.000 di persone ostili e contrarie a
questo nostro punto di vista; peraltro devo dirle che i ritorni che
ha avuto con alcune mail che ha ricevuto, sicuramente ci sarà stato
chi ha apprezzato, come sempre, ma meno difficilmente fanno da
contrappeso alla botta durissima che ha assestato
Il Corriere
della Sera
all'evento di Courmayeur. Dico
Corriere della
Sera
- noto giornale di opposizione - che è molto letto, fra
l'altro, fra le persone che sono molto presenti in Courmayeur per
le loro vacanze. Il giudizio di un opinionista che è in Italia fra
i maggiori commentatori dei fatti della televisione, è stato
devastante:
"Finita la Courmayeur dei Beria d'Argentine, dei
Momigliano, dei Bocca; ecco la Courmayeur dei format tivù, del
pubblico generalista, dell'indistinto dei capelli tinti"
. Credo
alludesse non certamente alla sua folta criniera, ma ad una
presenza di artisti di recupero della nostra infanzia, addirittura.
Comunque la Valle d'Aosta - questo è il punto, Assessore, sul quale
non sorriderei per niente - ha tanti soldi da spendere in
promozione perché è una Regione autonoma, i suoi abitanti godono i
privilegi che altri cittadini italiani non hanno...ha ancora senso
tutto ciò?
Noi abbiamo dato - questo è il nodo della questione -
un'immagine di una regione carica di soldi e che si permette il
lusso, in tempi come questi, di fare degli spettacoli che possono
piacere o non piacere, ma che sono al di sopra delle righe rispetto
ad un andamento generale, per cui naturalmente seguiremo con
attenzione tutte le altre applicazioni, ma questo è il punto che
noi rileviamo: non in linea con l'immagine che abbiamo il dovere di
dare in questo momento della Valle d'Aosta. Questo è il primo
punto, e il secondo aspetto riguarda i rapporti con la RAI, perché
credo avremo fra non molto tempo dei pesanti tagli sulla produzione
radiotelevisiva, sul finanziamento delle attività radiotelevisive
in sede locale da parte dello Stato e ci troviamo ad essere un
soggetto fortemente finanziatore. Ora, queste cose vanno discusse
complessivamente - credo - con la RAI, per non fare la figura del
turista con la sveglia al collo, a cui vendono il Colosseo e noi
prendiamo questo bel pacchetto e poi ci troviamo a perdere di
questo pacchetto la parte migliore; in questo caso era il momento
più significativo ed il più seguito, perché tutti sono a
sintonizzarsi con la televisione al momento della mezzanotte. È un
classico, questo, in tutte le famiglie credo si faccia, più che
seguire tutto l'andamento della trasmissione.
Assessore, spenda bene questi soldi, valuti bene, faccia
attenzione, si faccia consigliare e non improvvisi, perché questa
vicenda dell'accordo con la RAI, della preparazione di questo
spettacolo è nata sotto il segno di un'alta improvvisazione, a
nostro avviso, e ne porta tutte le stigmate ed i limiti.
Naturalmente i giudizi estetici rimangono al di fuori, qui a noi
interessa che passi un'immagine qualitativamente alta della
Regione, un'immagine seria e sobria della nostra regione e che, se
possibile, si faccia anche lì sopra qualche risparmio, come stiamo
chiedendo di farlo a tutta la comunità. Grazie.
