Classificazione
CREDITO


Resoconto integrale del dibattito dell'aula
Oggetto del Consiglio n. 2675 del 12 giugno 2002 - Resoconto
OGGETTO N. 2675/XI Costituzione di un polo creditizio locale
e ridisegnazione degli assetti della BVA.
(Interpellanza)
Interpellanza Premesso che:
- la Giunta regionale ha espresso in più occasioni
l'intendimento di ridisegnare l'assetto e il ruolo di BVA di cui è
controllante tramite Finaosta S.p.A.;
- i risultati d'esercizio di BVA sono assai modesti e Banca
d'Italia ha richiesto chiarimenti in merito alla gestione;
- il Presidente del BCC di Fénis - Nus - St. Marcel ha
affermato che "l'assorbimento della BVA da parte delle due banche
di credito cooperativo entro il 2002, massimo primi 2003, dovrebbe
essere definito";
i sottoscritti Consiglieri regionali
Interpellano
l'Assessore alle Finanze per sapere:
1) quali sono le cause del persistere dei modesti risultati
d'esercizio;
2) quali siano gli intendimenti e le tempistiche in relazione
alla costituzione di un polo creditizio locale;
3) se Finaosta S.p.A. ha già erogato o erogherà i
finanziamenti collegati o comunque a beneficio di soci uscenti o
entranti di BVA nell'ambito delle operazioni di passaggio di
azionariato.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Su questo argomento il nostro gruppo è già
intervenuto a più riprese e devo dire che su un argomento di grande
importanza, quanto meno finanziaria, le risposte ottenute in aula
sono restate insoddisfacenti e non rappresentative degli sviluppi
degli eventi. Ricordo solo che nel luglio 1999 con una nostra
iniziativa si domandava se una serie di situazioni che si stavano
palesando all'epoca fossero premonitrici di quello che sarebbe
stato il disimpegno di Banca Lombarda. La risposta fu negativa,
salvo poi un anno dopo vedere la Banca Lombarda che "faceva le
valigie" uscendo dall'azionariato della BVA. Avevamo domandato se
il subentro di ICREA sarebbe stato un subentro finalizzato o meno a
spostare la BVA nell'orbita degli istituti di credito cooperativo e
anche in quella occasione, salvo smentire successivamente, non
c'era stata una manifestazione chiara di quelli che sarebbero stati
gli intenti.
Con queste premesse auspichiamo che le domande poste quest'oggi
siano delle domande che ci possano dare un quadro chiaro su quello
che accadrà, anche perché questa maggioranza ha messo fra i suoi
punti di programma, che ancora deve portare a compimento, la
creazione di un polo creditizio locale e le dichiarazioni fatte in
questi giorni dagli altri potenziali partner di questa ipotetica
aggregazione lascerebbero intendere ad un'accelerazione che, nel
giro di pochi mesi, porti alla scomparsa della BVA come soggetto
autonomo. È evidente che, al di là di questo scenario che rientra
nel disegno del vostro programma di legislatura, vorremmo capire
effettivamente se le tempistiche, gli intendimenti che sono stati
espressi a mezzo stampa siano condivisi e sostenuti
dall'Amministrazione regionale che tramite Finaosta controlla al 50
percento la BVA.
C'è ovviamente una preoccupazione, Assessore, ed è la
preoccupazione di trovarci a svendere un istituto di credito che
dalla sua nascita non ha avuto, per un insieme di situazioni, la
capacità di decollare.
Nelle aziende, e a maggior ragione nelle banche, sono gli utili
quelli che alla fine certificano o meno la bontà del progetto e la
bontà della gestione del progetto stesso e dobbiamo dire che su
questo versante la BVA è ampiamente al di sotto di quelli che sono
normalmente i margini operativi di esercizio del comparto bancario
e, senza andare molto al di là di quello che è il nostro ambito
locale e regionale, basta leggere quello che viene pubblicato -
sono dati accessibili a tutti - sui bilanci di esercizio delle
banche di credito cooperativo rispetto a quelli che sono i
risultati di esercizio della BVA.
La Banca di credito cooperativo valdostana, perciò una delle due
banche, chiudeva l'esercizio 2001 con 2 miliardi di utile, la BVA
ha chiuso lo stesso esercizio con 250-300 milioni di utile e la
cosa poi più impressionante è andare a leggere i dati su quelli che
sono gli impieghi, ossia su quella che è la raccolta del risparmio,
che, in base ai dati che sono stati divulgati, sembrerebbero essere
omogenei ed equivalenti: si attestano fra i 350 e i 400 miliardi,
cioè a parità di impieghi i risultati finali sono profondamente
diversi, tant'è che non sappiamo se in virtù di questa situazione o
di altre situazioni, che in questo momento ci sfuggono, la Banca
d'Italia - ed era cronaca delle scorse settimane - ha attivato
un'ispezione proprio all'interno della BVA. Vorremmo sapere allora
se l'Assessore alle finanze, che immagino sia il controllore di
questa partecipazione, abbia acquisito le cause di questi risultati
di esercizio non sicuramente lusinghieri.
Vorremmo anche capire, nell'ambito degli intendimenti di questo
polo creditizio, quale partita come amministrazione pubblica
porteremo a casa, cioè vogliamo capire se ci apprestiamo a ripetere
l'operazione della Centrale del latte con una svendita a prezzi di
saldo o se invece vi sono prospettive diverse e, nell'ambito di
queste prospettive, vorremmo capire una volta per tutte se, quali e
cosa dicono i patti parasociali - se vi sono - fra Finaosta e gli
altri partner attuali della BVA perché su questo argomento sia nel
1999 sia nel 2000 avevate dato delle risposte discordanti.
Nel 1999 avevate sostenuto che vi erano dei patti recenti tra la
Banca lombarda e il CAB relativi all'ingresso della Banca lombarda
nella BVA; nel settembre 2000 eravate stati più precisi dicendo che
i patti parasociali fra il CAB e la Banca lombarda risalivano al
1996. Sono date lontane nel tempo e noi vorremmo capire se questi
patti parasociali hanno avuto dei seguiti e nel qual caso quali
siano le prospettive di questo polo creditizio.
Ultima, ma non meno importante domanda che poniamo nella nostra
interpellanza è di capire quale sarà il ruolo di Finaosta, non come
socio della BVA che andrà a cedere le proprie quote, ma vogliamo
sapere qual è il ruolo che la Finaosta andrà a ricoprire
nell'ambito di collaterali operazioni di tipo finanziario che
accompagneranno la nascita del polo creditizio locale e vorremmo
anche conoscere, Assessore, se nel passato la Finaosta è
intervenuta in termini di supporto e di finanziamento a beneficio
di soci che siano usciti o entrati dalla compagine azionaria della
BVA.
Assessore, pensiamo di avere formulato e illustrato in maniera
chiara e sintetica le domande, gradiremmo avere delle risposte più
che di tipo alluvionale, di tipo pragmatico per capire
effettivamente verso quale direzione si sta muovendo la BVA e di
conseguenza il comparto del credito locale.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Rispetto alla prima domanda, occorre dire
che il bilancio della BVA riferito all'esercizio chiuso il 31
dicembre 2001 è il primo successivo all'uscita della compagine
societaria della Banca lombarda e piemontese S.p.A. e
all'acquisizione della totalità del capitale da parte di Finaosta
per il 50 percento e degli enti di credito cooperativo per il
restante 50 percento, quindi la Regione non è più all'interno della
banca.
Nell'ottica di potenziare il polo creditizio regionale, che è
già una realtà, la nuova gestione della banca si è dedicata
anzitutto alla ristrutturazione organizzativa della stessa
attraverso l'inserimento di nuove risorse da impegnare
particolarmente nel settore commerciale e contemporaneamente ad un
contenimento dei costi.
Dal suddetto bilancio, chiusosi al 31 dicembre 2001 risulta una
raccolta di 124 milioni di euro, una raccolta indiretta di 75 mezzi
amministrati 200 impieghi, risultato lordo di gestione 304, utile
di esercizio netto 122, con un aumento rispetto al 31 dicembre 2000
del 59 percento. Al 31 marzo 2002 il risultato lordo di gestione è
pari a euro 167.000, con il consuntivo il risultato lordo di
gestione più 167.000, con il medesimo periodo dello scorso anno
meno 101.000.
Il budget vede un risultato lordo di gestione di più 750.000
euro al 31 dicembre 2002 con un 146,71 percento di aumento rispetto
allo scorso anno. I dati quindi dimostrano che il risultato
ottenuto debba considerarsi estremamente lusinghiero sia per
l'ammontare dei mezzi amministrati, più 70 percento, sia per quello
degli impieghi, più 30 percento, con un risultato lordo di gestione
che recupera in modo molto rilevante quello negativo dell'anno
precedente in cui c'erano tutti questi partner lombardi. A fronte
di questi dati e di questa situazione non concordo nel definire
modesti i risultati, si tratta invece di risultati oltremodo
positivi e dell'avvio e del proseguimento di quel percorso che ci
porta verso un soggetto sempre più solido e dinamico a cui dare
piena fiducia.
Evidentemente non può esserci solo il discorso del margine
operativo bancario, è chiaro, ma noi dobbiamo sempre confrontarci
con la realtà locale e la realtà era questa: che la BVA aveva
questi risultati ed è di fronte a questi risultati che il risultato
ottenuto va confrontato…
(interruzione del Consigliere Frassy, fuori
microfono)
… i problemi della BVA sono altra
cosa, io adesso sto rispondendo all'interpellanza in base alle
domande poste, poi se vogliamo affrontare il problema della BVA, lo
facciamo in altro momento.
In risposta alla seconda domanda, con l'operazione conclusa il
28 dicembre 2000 è stato già raggiunto l'obiettivo della
costituzione del polo creditizio locale che è già esistente e opera
programmaticamente secondo i tempi previsti. La dichiarazione che
riporta l'interpellante del Presidente della Banca di credito
cooperativo di Fénis conferma l'ottimismo e il buon clima che
stanno vivendo gli operatori coinvolti per cercare di raggiungere
l'obiettivo e il programma che si erano dati. Questo polo che è in
funzione, terminata la sua fase di perfezionamento, sarà uno
strumento fondamentale per questa comunità per gli interessi di
tutti, quindi la nostra azione continuerà nella direzione
intrapresa per garantire il benessere e lo sviluppo.
L'accordo sottoscritto in data 28 dicembre dai soci Finaosta,
ICREA holding, Banca di credito cooperativo valdostana, Banca di
credito cooperativo di Fénis, Nus e Saint-Marcel, società
cooperativa a r.l., Federazione delle banche di credito cooperativo
del Piemonte, Valle d'Aosta e Liguria - questi sono i partner che
hanno sottoscritto l'accordo e caso mai darò una fotocopia di
questa risposta - ha previsto due fasi per il raggiungimento delle
finalità dell'accordo stesso.
La prima fase è la costituzione di un polo bancario cooperativo
locale a partecipazione diffusa fortemente radicato sul territorio
ed altamente competitivo. La prima fase si è conclusa il 31
dicembre 2000 a seguito dell'acquisizione dalla Banca lombarda
della sua partecipazione del 46,324 percento nella BVA e la
contestuale cessione da parte della Regione alla Finaosta della sua
partecipazione del 53,676 percento, contestualmente la Finaosta ha
ceduto all'ICREA holding S.p.A. una percentuale del capitale pari
al 3,676 percento al fine di permettere agli enti di credito
cooperativo di essere titolari complessivamente del 50 percento del
capitale sociale della BVA. La seconda fase prevede un rilancio
della BVA da completarsi nel termine massimo di due anni con
l'impegno da parte di tutti i soci a far sì che entro la fine del
2003 le attività bancarie della BVA confluiscano nelle entità
locali del credito cooperativo.
A tal fine la Finaosta ha concesso agli enti di credito
cooperativo un'opzione per l'acquisto del proprio pacchetto
azionario in BVA da esercitarsi entro la fine del 2003, ecco le
dichiarazioni a cui faceva riferimento l'interpellante nelle
premesse, nel caso di esercizio del diritto di opzione gli enti di
credito cooperativo, a quel momento unici soci della BVA,
delibereranno la cessione a favore delle banche di credito
cooperativo coinvolte nell'iniziativa del ramo di azienda BVA,
entro tre mesi quindi la BVA verrà posta in liquidazione e si
completerà il percorso del polo creditizio che già in questo
momento esiste.
Terza domanda: nell'ambito del suddetto accordo del 28 dicembre
2000 la Finaosta ha concesso all'ICREA holding un finanziamento di
12 miliardi destinati a favorire l'acquisto da parte della stessa
di quota parte della partecipazione della Banca lombarda e
piemontese nella BVA, tale finanziamento, attualmente estinto,
verrà ripristinato al momento della cessione del ramo di azienda
della BVA a favore delle banche di credito cooperativo valdostane,
così come già previsto al punto 2.2.2 dell'accordo stesso.
Si dà atto che dalle ore 18,24 presiede il Vicepresidente
Lattanzi.
Presidente
La parola al Consigliere Frassy.
Frassy (FI)
Siamo completamente insoddisfatti della sua
risposta, Assessore. La risposta che lei ci ha dato la poteva dare
chiunque fosse passato e avesse dato lettura degli appunti che
probabilmente erano a mani sue.
Lei non è entrato nel cuore di quelli che sono i problemi che
abbiamo posto con questa interpellanza ed è sorprendente che lei
possa dare, da Assessore alle finanze, un giudizio positivo sulla
gestione della BVA. Di più: ma come fa a dire che una banca che ha
un risultato utile di esercizio di 200 milioni ha un risultato
lusinghiero? Questo lei lo giustifica dicendo che è quanto avete
ereditato dall'uscita del socio tecnico Banca lombarda, ma le
voglio ricordare cosa avete detto della Banca lombarda: quando fra
l'altro negavate che la Banca lombarda uscisse avevate lodato in
aula - ed è resocontato - il ruolo che la Banca lombarda aveva
all'interno della BVA, la Banca lombarda è uscita dalla BVA ed ha
aperto uno sportello in questa Regione, allora il problema non è la
Banca lombarda perché la BVA non è un'invenzione della Banca
lombarda e non è stata scaricata dalla Banca lombarda la
Regione.
Come fa lei ad ignorare tutto quello che è stato il pregresso
prima ancora che entrasse la Banca lombarda? Come fa a sostenere
che la Regione ne è fuori perché il 50 percento delle quote ce le
ha la Finaosta? Di chi è la Finaosta? Finaosta, Assessore, è 100
percento della Regione, non mi dirà mica che lei non
controlla… o, meglio, 100 percento è
improprio, ci sono alcune piccole partecipazioni bancarie, ma la
stragrande maggioranza del capitale della Finaosta è della
Regione.
L'inizio del percorso del polo creditizio, secondo la sua tesi,
si è sviluppato facendo sì che il 54 percento detenuto da Regione
sia sceso al 50 percento detenuto da Finaosta; se questo è l'inizio
di un percorso, siamo veramente preoccupati, ma siamo ancora più
preoccupati per i meccanismi finanziari che stanno accompagnando
l'avventura della BVA. ICREA - e noi avevamo dei dubbi, lo avevamo
detto, che Finaosta potesse all'epoca fare quel tipo di
finanziamento - ha fatto quel tipo di finanziamento e ci sembra di
capire che adesso questo tipo di finanziamento verrà rieffettuato:
Finaosta dismette la partecipazione nella BVA e, anziché fare come
fanno tutti i soci, che vendono le quote e incassano, cede le quote
e finanzia l'acquisizione delle quote che la stessa Finaosta andrà
a cedere.
Noi riteniamo che questo modo di gestire le scelte di tipo
finanziario non porti da nessun'altra parte e non è vero che
bisogna fare i conti con la realtà locale perché proprio le banche
di credito cooperativo che fanno i conti, nel senso che sanno fare
i conti perché sanno fare quadrare i conti con la realtà locale,
hanno dei risultati operativi di tutto apprezzamento. Questo invece
non accade per la BVA e non accade perché nella BVA l'indirizzo
politico pesa molto più di quanto non pesi la gestione tecnica.
La preoccupazione allora sarà di capire come verrà messa in
liquidazione la BVA perché oggi lo diciamo:
"Attenzione, non vi
lasceremo svendere la BVA"
.
Se il giochino è quello di affossare ulteriormente l'immagine
della BVA per dire:
"Ci siamo tolti un debito"
, noi oggi qui
lo denunciamo: siamo contrari a questa logica di tipo finanziario
perché è una logica che non ci porta da nessuna parte.
Vorremmo capire perciò come e con quali tempi avverranno questi
passaggi che lei ci sembra avere delineato entro il 2003, ci
auguriamo di non apprenderli a cose fatte, ci auguriamo che su
questa vicenda il Consiglio regionale sia coinvolto in quelli che
saranno i vari passaggi; lo dicevo prima, lo ripeto adesso, non
vorremmo leggere sui giornali, come è stato per la Centrale del
latte, che il pacchetto era stato venduto, l'acquirente era stato
trovato, quello era l'accordo chiuso, prendere o lasciare.
Per quanto riguarda la gestione della BVA, penso che il modo in
cui avete gestito gli strumenti finanziari fino ad oggi non abbia
dato risultati, economici quanto meno, forse politici, di
conseguenza auspichiamo che, nel chiudere definitivamente
l'esperienza della BVA, si possa finalmente tenere in conto quelli
che sono gli elementi di tipo finanziario e si possa evitare di
fare regali a chiunque esso sia.
