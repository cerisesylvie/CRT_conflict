Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 2190 del 23 marzo 2023 - Resoconto
OGGETTO N. 2190/XVI - Approvazione di mozione: "Impegno a
presentare alla V Commissione consiliare il programma e le
progettazioni degli interventi di riqualificazione urbana del
Quartiere Cogne".
Bertin (Presidente) -
Possiamo riprendere i lavori. Punto
n. 15. La parola al consigliere Baccega per l'illustrazione.
Baccega (FI) -
Assessore Sapinet, benvenuto nel mondo
dell'edilizia residenziale pubblica sul quale avremo modo di
confrontarci in questo periodo, almeno per la parte che le compete,
quindi sarà lei il nostro interlocutore per tutte quelle questioni
che sono legate ai tanti
dossier
che nell'arco di questi
ultimi due anni abbiamo portato all'attenzione del Consiglio
regionale, parlo di interrogazioni, interpellanze e mozioni che
riguardano la riqualificazione del Quartiere Cogne, che è la
mozione che ci compete adesso, poi l'obbligo di utilizzare il
teleriscaldamento che sarà approfondito, la delibera della morosità
incolpevole, fino alla modifica della legge 3 che ci vedrà ancora
impegnati.
Diciamo quindi che questa mozione, già iscritta all'ordine del
giorno dell'11 gennaio, nasce da un'interrogazione con risposta
immediata che chiedeva informazioni più approfondite sugli alloggi
di edilizia residenziale pubblica liberi e per questo non
assegnabili in quanto necessitavano di interventi di importanti
ristrutturazioni. A seguito di quell'interrogazione veniva
comunicato che ben 133 alloggi erano nella condizione di non poter
essere assegnati in quanto appunto necessitavano di interventi
importanti e questo era un primo passo e un primo dato su cui
bisognerà lavorare.
Ricordo a lei, ma lo saprà sicuramente, che la graduatoria per
l'assegnazione di alloggi di edilizia residenziale pubblica in
questo momento vede ben 573 nuclei iscritti e che dal 1° febbraio
si è aperto il nuovo bando 2023 e ho la sensazione che questo
numero sarà destinato in qualche modo a incrementarsi. Questo è un
piccolo
rappel
che le faccio, poi magari lo potrà
approfondire con gli uffici.
Lo Stato, il Ministero aveva a suo tempo finanziato alcuni
interventi di ristrutturazione negli alloggi obsoleti in Valle
d'Aosta individuando le due linee: la linea A e la linea B, la
linea A che prevedeva interventi di ristrutturazione fino a 25.000
euro per alloggio e nella linea B quelli per i 50.000 euro. Sarebbe
importante valutare di ripristinare quel percorso, lo avevamo già
chiesto. Per questo richiamo le nostre sollecitazioni nel
ristrutturare alloggi che hanno poi solo l'esigenza di essere messi
a norma con rifacimento di bagni, pavimentazioni, serramenti,
impianto elettrico, impianto idraulico, sollecitazioni che hanno
poi portato all'approvazione dell'ordine del giorno approvato da
questo Consiglio regionale dove la Giunta e la maggioranza si sono
prese l'impegno di destinare un milione e mezzo di euro per
intervenire in questa direzione.
Il 19 dicembre veniva organizzata dal Comune di Aosta una
conferenza stampa aperta al pubblico dove venivano presentati gli
interventi del piano di riqualificazione del Quartiere Cogne, che
comprendono i progetti "PINQuA", "Sicuro, Verde e Sociale",
"Dall'abitare al lavoro" con l'accordo quadro, Superbonus 110
percento e soprattutto l'abbattimento dei due grattacieli. Io non
so quanto tempo passerà, quanti anni passeranno per vedere tutto
questo realizzato, però bisogna cambiare marcia e dare un indirizzo
ben preciso. L'importo inizialmente stimato era di 38.735.000 euro,
oltre a 1.650.000 euro che erano stati stanziati per l'abbattimento
dei due grattacieli, quindi restavano da finanziare ulteriori
interventi per recuperare alcune unità abitative: 2.703.000 euro e
per il rifacimento dell'adduzione idrica su cinque fabbricati:
750.000 euro e 550.000 euro per la sostituzione di anti-oscuranti
esterni in alcuni fabbricati, questo era il quadro di allora, circa
44 milioni di intervento che veniva confermato dalla nota dell'ARER
del 17 febbraio 2022 dove viene indicato da dove provengono i
fondi. È un documento corposo però sicuramente ce l'ha a sue mani.
Ci viene ancora incontro la determina del Direttore dell'ARER che
il 10 ottobre 2022 riepilogava gli interventi e aggiornava gli
importi per gli investimenti a 44.500.000 euro. Il 12 dicembre 2022
la Giunta regionale, di cui lei faceva parte, approvava la delibera
degli indirizzi della Regione al Consiglio di amministrazione
dell'ARER e nelle schede 2, 3, 4, 8 e 9, che riguardano appunto gli
interventi di riqualificazione del Quartiere Cogne, vengono sommati
45.990.000 euro di investimenti totali, probabilmente un
aggiornamento prezzi che in questo periodo purtroppo è quello.
L'esposizione rispetto al Consiglio scorso si sarebbe fermata
qui, ma nella pausa, un po' legata alla crisi politica e
amministrativa, si sono succeduti fatti nuovi; da una parte la
dichiarazione del Sindaco di Aosta, che sottolinea che è
prioritario abbattere i grattacieli per poter dare il via alla
riqualificazione, ma in quel caso lì sono stanziate risorse, l'ho
detto prima, per 1.650.000 euro, la fonte è la scheda n. 2 della
delibera di Giunta regionale, mentre la spesa stimata è di almeno
4.300.000 euro e questo è un po' il primo grido d'allarme della
Giunta Nuti per capire come si potrà procedere.
Poi la richiesta di sostegno dell'ARER ai Parlamentari della
Valle d'Aosta per la forte preoccupazione di perdere i fondi, ho
visto che il deputato Manes ieri ha presentato una mozione al
Parlamento in questa direzione, vediamo gli effetti di questo
percorso. L'auspicio è che ci possa essere una proroga, c'è stata
una proroga per le villette, non ci sarà probabilmente una proroga
così efficace e così significativa per poter consentire di avere
quelle risorse, ma l'auspicio è che ci sia.
Ancora il commento del Direttore dell'ARER sulla testata "Il
Sole 24Ore", che dice (parole sue): "una quota dei lavori per
17.500.000 euro riguardano la cessione del credito - e sono molto
preoccupati perché anche questa parte potrebbe essere oggetto di
mancato finanziamento - sono già stati aggiudicati i primi appalti
- in quella direzione - ma non sono state comunicate le Cilas e
questo mette in forse la stessa cessione del credito visto che per
gli interventi finanziati con il Superbonus in vigore alla data del
30 giugno devono essere effettuati i lavori per almeno il 60
percento", questo lo determina anche "Il Sole 24Ore" nella giornata
di ieri, quindi la preoccupazione è che se anche la proroga arriva
a novembre, forse non ce la facciamo. Questo è motivo di forte
preoccupazione anche da parte nostra.
Chiediamo quindi ancora - in questa mozione non è scritto, ma
glielo chiedo verbalmente - di tener fede all'impegno assunto con
l'approvazione dell'ordine del giorno di cui parlavo prima nel DL
83 del 2022, che appunto impegnava l'allora Governo regionale a
prendere nel prossimo assestamento di bilancio 2023 un
finanziamento non superiore a un milione e mezzo di euro per
ristrutturare gli alloggi privi di finanziamento, che sono ben
identificati in una scheda che l'ARER ha proposto nella sua
relazione. Questa, Assessore, è una delega pesante, mi rendo conto,
è un settore che richiede studio e approfondimento, che richiede
attenzione e le do un consiglio: forse è meglio approfondire prima
di fidarsi delle affermazioni di qualcuno che può sviare le
problematiche. Noi per questo chiediamo un approfondimento urgente
di carattere generale su tutto quello che si muove in quel
quartiere, ma anche su tutto il tema dell'edilizia residenziale
pubblica nelle Commissioni competenti, la III e la V credo, anche
insieme, per poter dare delle risposte ai tanti quesiti.
Concludo dicendo che c'è anche un ordine del giorno del Comune
di Aosta che la nostra forza politica ha sollecitato e che è stato
votato all'unanimità e che finalmente ha capito, dopo due anni e
mezzo, che c'è un serio problema sociale, che bisogna intervenire
con efficacia e con una certa urgenza per modificare la legge
3/2013. Non solo la legge ma anche tutta una serie di delibere
conseguenti tra cui quella dell'emergenza abitativa e quella della
morosità incolpevole. Credo che questo sia dovuto dopo un anno di
suggerimenti che sono arrivati da parte dell'opposizione
all'interno di questo Consiglio regionale, dopo che c'è stata una
forte protesta degli abitanti del Quartiere Cogne, che vedono
aumentare le loro bollette in modo drammatico, vedono aumentare le
bollette non tanto quelle delle allocazioni, degli affitti, bensì
quelle delle spese di condominio per effetto di un obbligo: quello
di collegarsi a Telcha per l'acqua calda e il riscaldamento e
quindi direi che le preoccupazioni sono tante.
Aggiungo un'altra riflessione che è stata più volte dibattuta
all'interno di questo Consiglio regionale ed è quella che riguarda
gli oltre 8 milioni in buoni fruttiferi postali che entreranno o
sono già entrati nelle casse dell'ARER nel mese di marzo e con
quelle risorse si possono fare un sacco di cose, credo che siamo
già vicini ai 9 milioni. Non ho visto nulla relativamente a questo
passaggio nella delibera degli indirizzi e l'auspicio è che questa
delibera degli indirizzi venga modificata per dare un'indicazione
chiara e precisa all'ARER, al Consiglio di amministrazione
dell'ARER per come intervenire in questo quartiere. Ricordo ancora
che sarà necessario intervenire sulle villette degli impiegati,
hanno i tetti che sono veramente in grosse difficoltà, quindi ci
sono ancora degli abitanti di ERP dentro; bisogna completare la
posa degli ascensori nelle Fresie Alte, che sono palazzi di cinque
piani senza ascensore e quindi gli ultimi alloggi del quarto e
quinto piano non vengono assegnati o vengono sistematicamente
assegnati ma rifiutati perché arrivare al quarto o quinto piano è
davvero complicato soprattutto per famiglie che hanno degli
anziani.
Mi fermo qui perché ci sarebbe tanta altra roba, quindi
l'indicazione che noi abbiamo chiesto è quella di ritrovarci in una
riunione approfondita, seria all'interno della Commissione o delle
Commissioni competenti per dare un po' impulso a una tematica che
forse meritava di avere più impulso prima.
Presidente -
La discussione generale è aperta, se
qualcuno vuole intervenire, si prenoti. Consigliera Minelli, a lei
la parola.
Minelli (PCP) -
Abbiamo visto la mozione presentata dal
collega Baccega e dal collega Marquis, riteniamo che un
approfondimento in Commissione sia opportuno. In particolare il
piano "PINQuA" è in capo al Comune di Aosta e ci sono due linee di
finanziamento: una è sul bando che ormai forse possiamo anche
chiamare "ex PINQuA" perché è confluito nel PNRR e l'altra riguarda
una serie di lavori di efficientamento energetico. Del primo,
"dell'ex PINQuA", il beneficiario è il Comune di Aosta e invece
ARER è il soggetto attuatore nell'ambito di una convenzione con la
Regione. Gli altri interventi di cui lei parlava invece sono
interventi che riguardano direttamente Regione e ARER. Se il
collega è d'accordo, quindi noi chiederemmo di inserire
nell'impegno della mozione anche di audire il Comune di Aosta su
questo.
Presidente -
Si è prenotato l'assessore Sapinet a cui
passo la parola.
Sapinet (UV) -
Grazie collega Baccega. Accolgo i suoi
stimoli su queste tematiche che lei ha seguito a lungo e che
conosce bene. Sono convinto che oggi inizia un confronto che saprà
essere costruttivo, così come lo è stato su altre tematiche in
passato.
Inizierei dal fondo, dalla suggestione della collega Minelli, mi
ero confrontato anche con il Presidente della V Commissione che
viene citata nell'iniziativa, è chiaro che condivido, andiamo in
Commissione, poi lì decideremo tutte le audizioni, ovviamente
Assessorato e ARER ci saranno, poi credo che ci sarà sicuramente la
disponibilità anche da parte del Comune di Aosta, ma lo ha
ricordato bene nel suo intervento il collega Baccega, sono numerosi
gli interventi messi in campo da ARER, soprattutto a seguito anche
dell'impulso che questo Consiglio ha voluto mettere in campo lo
scorso anno con la legge regionale 8/2022: "Disposizioni in materia
di interventi di riqualificazione del patrimonio di edilizia
residenziale pubblica", interventi che hanno come strumento
attuatore l'ARER ma, come detto, anche il Comune di Aosta, partner
attivo di diverse iniziative.
Gli interventi - e questo è stato detto - sono stati presentati
in data 19 dicembre 2022 dall'allora assessore alla sanità Roberto
Barmasse, che ringrazio, ringrazio lui così come tutto il personale
CdA dell'ARER per il lavoro fatto in questi anni, quindi risorse
importanti, risorse corpose, circa 70 milioni di euro, è chiaro che
le risorse ora vanno gestite, un passaggio difficile, non facile,
ma che porteremo insieme ad ARER. Si va dal citato progetto
"PINQuA" (Programma Innovativo Nazionale per la Qualità
dell'abitare), un bando del Ministero a cui ha partecipato il
Comune di Aosta con un finanziamento di 15 milioni, investimenti
principalmente nella zona del Quartiere Cogne, al finanziamento
"Sicuro, Verde e Sociale" relativo alla manutenzione straordinaria
per un complessivo di 3,5 milioni, dall'accordo quadro
"Dall'abitare al Lavoro", progetto per l'affidamento di piccole
manutenzioni o conduzioni di stabili e impianti rivolti a persone
socialmente ed economicamente deboli e svantaggiate, alle
importanti poi iniziative sul Superbonus, che ha messo in campo
finanziamenti per circa 20 milioni su Aosta e altrettanti nei
restanti Comuni. Su questo abbiamo già continuato le interlocuzioni
con il deputato Manes proprio per quanto da lei citato nel suo
intervento.
Mettere in campo tutti questi progetti quindi ha richiesto
all'ARER un notevole sforzo organizzativo. In questo momento si sta
concentrando tutto il necessario affinché tutti questi iter siano
portati avanti e siano garantite le regole statali in materia di
superbonus e di altri finanziamenti. La posso rassicurare quindi
sull'attenzione che questo Assessorato e quello del collega Marzi
hanno su tali opere e su tali tematiche importanti, come del resto
sappiamo bene.
Citava anche il passaggio sull'assestamento, su questo stiamo in
queste prime settimane lavorando insieme ai coordinatori proprio
per capire ed entrare sui
dossier
, deleghe, come ha detto
lei, impegnative, capire con il Coordinatore tutte le esigenze e
gli impegni presi relativamente all'assestamento.
Ricordando quindi la mia disponibilità ovviamente che non manca
mai per andare in Commissione, anzi, dalle quali poi emergono
sempre proficui riscontri, io sarei tendenzialmente favorevole al
voto sulla mozione, avevamo concordato e ho reso partecipe il
Presidente della V Commissione delle piccole modifiche, andrei a
modificare l'impegno in questo modo: "impegna l'Assessore
competente a relazionare alla V Commissione consiliare permanente
in merito agli interventi di riqualificazione urbana previsti al
Quartiere Cogne e a circostanziare gli interventi previsti
presentando degli elaborati", quindi magari subito un qualcosa che
ci dia un po' di rapidità nell'andare in Commissione, probabilmente
saranno più di una le sedute, poi nella prima valuteremo insieme
l'ulteriore documentazione ed eventualmente ulteriori enti da
audire.
Presidente -
Consigliere Baccega, a lei la parola.
Baccega (FI) -
Grazie Assessore. Solo una riflessione
rispetto all'intervento della collega Minelli, sì, certo, quanto
meno ARER e Comune di Aosta dovranno essere auditi, forse anche più
di una volta, perché la corposità dei temi che dovremo portare
avanti è tale per cui probabilmente non basterà una sola
seduta.
Ringrazio l'Assessore, non mi ha risposto rispetto all'indirizzo
degli 8 milioni, buoni fruttiferi postali che probabilmente sono
vicino a 9 milioni che entreranno nelle casse dell'ARER a breve o
sono già entrati da qualche giorno. È importante capire, perché la
cifra è piuttosto significativa, con quell'importo si può fare un
condominio di 90 alloggi senza problemi, quindi non chiediamo noi
come destinarli ma deve essere certamente la Giunta e
l'Amministrazione regionale a dare indirizzi in questo senso.
Per quanto riguarda la modifica dell'impegno, come le ho detto
prima per le vie brevi, sono assolutamente d'accordo nel
circostanziare gli investimenti previsti presentando degli
elaborati, suggerisco di arrivare anche con un minimo di
cronoprogramma così ci portiamo avanti con i lavori.
Comunque, per quanto ci riguarda, come Forza Italia, siamo
sicuramente d'accordo nell'accogliere la modifica e di votare
ovviamente questa mozione.
Presidente -
Consigliere Manfrin, a lei la parola.
Manfrin (LEGA VDA) -
Anche il gruppo Lega Vallée d'Aoste
sosterrà ovviamente questa mozione che si iscrive in una verifica
di quello che sta avvenendo all'interno del Quartiere Cogne e più
in generale sull'edilizia residenziale pubblica su cui abbiamo
anche organizzato un incontro sul tema casa, che ha tratteggiato,
oltre alle criticità già note, anche altre lacune, per esempio,
alcune legate proprio alla riqualificazione del Quartiere Cogne.
Come saprà anche il collega Baccega proponente, ci sono stati dei
grossissimi problemi, da una parte, con le tempistiche, perché ci
si è accorti a un certo punto che si devono terminare i lavori in
un certo momento, che i tempi non ci sono, i tempi sono stretti;
dall'altra parte banalmente la progettazione di questi lavori è
stata fatta, mi permetto, probabilmente in maniera un po'
superficiale dal momento in cui sono state sgomberate a forza le
macchine da tutti i cortili, non consentendo più di entrare nemmeno
alle persone con disabilità all'interno dei cortili, quindi si è
detto: "adesso togliete tutte le macchine dai cortili in
contemporanea dappertutto, non vi diciamo dove metterle, cavoli
vostri, attaccatevi". Questo inevitabilmente ha creato delle
criticità. Ci sarebbero delle zone all'interno del quartiere dove
poter prevedere dei punti in cui andare a parcheggiare le macchine
e ci sarebbe la possibilità di prevedere un aiuto per le persone
appunto con disabilità che devono giocoforza raggiungere
l'abitazione e non possono fare troppa strada, si è pensato che era
meglio cominciare i lavori tutti assieme contemporaneamente, fare
questo tipo di lavoro, sgomberare le macchine e creare dei disagi
senza un minimo di progettazione, quindi sicuramente un
approfondimento è utile e necessario.
Ancora più importante in quest'ottica si rivela quello che ha
giustamente detto il collega Baccega, cioè la questione dei buoni
fruttiferi postali, questione curiosa peraltro, cioè un ente come
l'ARER che prende dei buoni fruttiferi postali, una vicenda
abbastanza curiosa esattamente, ma che può andare giustamente nella
direzione che è stata indicata, cioè quella appunto della
costruzione di un nuovo immobile e di 90 alloggi o quant'altro, o
ancora più semplicemente andare, per esempio, a integrare una
situazione debitoria di morosità degli inquilini che ad oggi
assomma, se non sbaglio, a circa 6 milioni. Abbiamo cioè un
fondamentale problema con la morosità incolpevole, persone che in
teoria sarebbero morose incolpevoli ma che l'attuale delibera non
riconosce come tali e che vengono sbattute fuori di casa e che non
sanno dove andare.
In questo senso anche nella seduta iniziale di questo Governo
avevo criticato e continuo a criticare il fatto che si siano
separate le politiche sociali dall'edilizia residenziale pubblica
perché riteniamo che l'edilizia residenziale pubblica debba
lavorare a stretto contatto con le politiche sociali, perché la
gestione degli alloggi di edilizia residenziale pubblica non è un
problema strutturale o non è principalmente un problema strutturale
ma è un problema sociale, quindi averle scorporate e aver messo
questa struttura semplicemente in capo alle Opere pubbliche
significa dire: "va beh, ci sono delle case, bisogna ristrutturarle
e va bene così, sono come tanti alloggi uguali". Non sono uguali,
sono case che sono assegnate a persone che hanno un problema
sociale e come tale vanno trattate. Quel problema, quello dei buoni
fruttiferi postali, quindi sicuramente può essere importante per
andare anche a sanare una situazione e andare a sostenere alcune
spese, si dice sempre che l'ARER non abbia i fondi per fare certe
opere perché appunto mancano, perché c'è una morosità alta, perché
non ha personale, beh, quale occasione migliore.
Ci auguriamo quindi che si possa andare in questa direzione e
siamo ansiosi di ascoltare gli attori che in questo momento stanno
portando avanti quest'azione all'interno del quartiere per
comprendere quelle che saranno le scelte e quelle che saranno anche
le criticità su cui si potrà andare a incidere sul Quartiere Cogne
e sulla programmazione dei suoi investimenti.
Presidente -
Non vedo altre richieste di intervento,
possiamo passare alla votazione? Ovviamente votiamo il testo come
emendato, come è stato già illustrato. La votazione è aperta. La
votazione è chiusa.
Presenti, votanti e favorevoli: 35
La mozione è approvata all'unanimità.
