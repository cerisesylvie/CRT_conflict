Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1369 del 22 settembre 2010 - Resoconto
OGGETTO N. 1369/XIII - Interpellanza: "Costruzione di una
centrale idroelettrica in località Courtlys-Staffal, in comune di
Gressoney-La-Trinité".
Interpellanza
La Regione Valle d'Aosta ha autorizzato la costruzione di una
centrale idroelettrica in località Courtlys-Staffal, in Comune di
Gressoney-la-Trinité, ed ha autorizzato una procedura espropriativa
per una pista di cantiere e per la realizzazione di derivazione
d'acqua e di condotta forzata che prendono il via ai piedi del
ghiacciaio del Lys e finiscono a Staffal. La costruenda centrale
sorgerebbe, secondo il progetto, a poche decine di metri da un
residence e da un albergo;
L'area di Courtlys è definita dagli studiosi di fondamentale
interesse in quanto rappresenterebbe, insieme al Ghiacciaio del
Rutor, l'unico esempio integro di anfiteatro morenico nel quale si
possano effettuare studi di carattere paeleoglaciale,
dendrocronologico e paleoecologico, alla base di ogni valutazione
sui cambiamenti climatici. Il prelievo di acqua dal Lys in quel
tratto comporta un significativo stravolgimento del paesaggio,
impoverendo il torrente proprio nel tratto del suo pittoresco
passaggio nelle "gorges";
L'Alpe Courtlys-Sikken-Salzen è, tra l'altro, anche stata
recentemente segnalata da oltre un migliaio di persone fra i
''luoghi del cuore'' meritevoli di particolare tutela al Fai (Fondo
ambiente italiano).
Notizie di stampa affermano ora che la società promotrice -
The Power Company srl - avrebbe presentato domanda per un
ampliamento significativo dell'impianto originario, tale da
snaturare il progetto iniziale della centrale quale originariamente
assentito e si è appreso che alla metà di settembre dovrebbero
avere avvio le procedure espropriative;
Con deliberazione n. 2363 del 3 settembre 2010 la Giunta
regionale ha deliberato di costituirsi in giudizio dinanzi al TAR
della Valle d'Aosta contro il ricorso che chiede l'annullamento
delle autorizzazioni;
per queste ragioni, i sottoscritti Consiglieri
regionali
Interpellano
la Giunta regionale per sapere:
1) se siano state valutate con attenzione e da tutti i
servizi competenti le conseguenze ambientali, culturali e di
impatto economico su altre attività (segnatamente quelle di natura
pastorale e turistica) dell'opera assentita;
2) per quale ragione sia stata consentita l'esecuzione di una
pista di cantiere attraverso il bosco di Sikken, originariamente
esclusa dalla sub-concessione;
3) se siano intervenute variazioni, e di quale entità, fra la
potenza originariamente richiesta per la centralina in questione e
quella indicata in successive domande dalla promotrice
dell'opera;
4) per quale motivo le funzioni di responsabile del
procedimento espropriativo siano state demandate allo stesso
titolare della Power Company srl.
F.to: Louvin - Bertin
Président
- La parole au Conseiller Louvin.
Louvin (ALPE)
- Grazie, Presidente.
Ci spostiamo verso l'alta montagna, in particolare nella Valle
del Lys, dove da qualche mese una vicenda complessa sta diventando
particolarmente spinosa e riguarda, questa vicenda, la prospettata
costruzione di una centrale idroelettrica in località
Courtlys-Staffal. Siamo nella parte iniziale del corso del torrente
Lys in un'area tra l'altro che ha un particolare pregio ambientale
ed è eccezionalmente sensibile, abbiamo anche rilevato come si
tratti di un anfiteatro morenico assolutamente speciale, con delle
caratteristiche sottolineate dagli esperti in materia; ma tutta la
Valle più o meno presenta situazioni delicate sotto il profilo
ambientale. Qui la vicenda che interessa quest'area è
particolarmente delicata e sta già generando del contenzioso,
perché un ricorso è stato introdotto al tribunale amministrativo
regionale contro la realizzazione di quest'opera; sappiamo che ci
sono anche altre iniziative in corso per cercare di impedire o di
ridurre l'impatto di quest'opera, che fra l'altro interessa un'area
di forte afflusso turistico, di sfogo per una località di pregio
come Gressoney-La-Trinité, l'intera Valle del Lys, che vedrebbe
fortemente compromessa non solo durante i lavori, ma probabilmente
anche in via definitiva, la fruizione paesaggistica ed ambientale
di quel sito.
Noi segnaliamo in particolare su questa vicenda alcune anomalie
e gradiremmo che la Giunta regionale su questo si esprimesse,
magari anche in modo più articolato e forse problematico di come
non abbia risposto nello stabilire di opporsi al ricorso
presentato, perché abbiamo visto la deliberazione molto netta da
parte della Giunta regionale nell'affermare con sicurezza le
ragioni del Governo regionale. Ci riferiamo al fatto, in
particolare, che sia stata avviata la realizzazione di questa
centralina idroelettrica con una richiesta di potenziale elettrico
più limitato, anche per evitare la procedura di valutazione di
impatto ambientale nelle forme più stringenti che sono previste
dalla legislazione attuale, per fare poi successivamente lo scatto
in avanti e la richiesta di aumento di potenziale. Se su questo
potesse intanto darci delle precisazioni l'Assessore che
risponderà, gliene sarei grato.
Ci sono poi altri aspetti singolari in questa vicenda, oltre a
quello della potenza originariamente richiesta, che hanno attirato
la nostra attenzione e riguardano anche l'esecuzione della pista di
cantiere, che gli atti deliberativi della Regione escludevano nel
corso del 2009, se non vado errato. Una delibera nella quale
puntualmente si indicava che non dovranno essere costruite piste di
cantiere e, a distanza di pochi mesi, invece, questo orientamento
che era emerso in modo molto netto in sede di conferenza di
pianificazione all'inizio del 2009 parrebbe essere stato aggirato o
superato.
Da ultimo, questo è un dato forse marginale, ma ci ha
incuriosito l'apprendere che le funzioni anche di responsabilità
dello stesso procedimento espropriativo siano state affidate
direttamente all'espropriante. Questo è un punto sul quale mi trovo
per la prima volta a constatare questo tipo di situazione e
gradiremmo, anche su questo, conoscere puntualmente la posizione
del Governo regionale. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Risponderemo in maniera più
tecnica, perché su queste questioni ci sono le procedure
determinate da normative, leggi nazionali, regionali e quant'altro,
quindi chiaramente gli uffici ci hanno presentato anche su questo
argomento una situazione molto chiara che risponde agli iter che
normalmente da anni si applicano.
Con riferimento al primo quesito, la richiesta di subconcessione
di derivazione d'acqua formulata dalla società The Power Company
S.r.l. e l'allegato progetto dell'impianto idroelettrico, con
l'opera di derivazione in località Courtlys-Salzen in Comune di
Gressoney-La-Trinité e relativa centrale di produzione nel medesimo
comune della potenza nominale media di 174,21 chilowatt, sono stati
sottoposti a procedimento istruttorio per il rilascio della
subconcessione di derivazione d'acqua, prevista dal regio decreto
n. 1775/1933, "Testo unico di disposizioni di legge sulle acque ed
impianti idroelettrici". Visto che la potenza dell'impianto, come
diceva il collega Louvin, è inferiore al limite previsto dalla
normativa in materia di valutazione di impatto ambientale e, come
previsto dalle norme, al suddetto provvedimento di subconcessione
sono state invitate a partecipare tutte le strutture regionali
competenti in materia di tutela dell'ambiente, del paesaggio, dei
boschi, delle foreste, e di salvaguardia degli aspetti
agro-silvo-pastorali, di tutela del territorio dai rischi di
carattere idrogeologico, nonché l'ARPA Valle d'Aosta e il Comune di
Gressoney-La-Trinité. Nell'ambito del procedimento istruttorio,
mediante apposito avviso inserito anche nelle pagine Web
istituzionali della Regione e affisso anche all'albo pretorio del
Comune di Gressoney-La-Trinité, è stata data facoltà a chiunque,
oltre alle strutture citate, di formulare osservazioni in merito
alla richiesta di subconcessione di derivazione d'acqua e relativo
impianto idroelettrico. Tutte le osservazioni formulate in tale
sede sono state recepite nell'istruttoria effettuata dal Servizio
gestione demanio e risorse idriche, ma nessuno ha sollevato alcuna
delle obiezioni richiamate nell'interpellanza.
Con riferimento al secondo quesito, la subconcessione di
derivazione rilasciata dalla Giunta regionale non prevede rilascio
di autorizzazione alla realizzazione di opere, bensì esclusivamente
all'utilizzo del bene demaniale, cioè l'acqua. Il procedimento di
autorizzazione di costruzione delle opere necessarie ad effettuare
la derivazione compete esclusivamente al Comune, attraverso il
rilascio di uno specifico titolo abitativo edilizio, su richiesta
del proponente e quindi è compito del titolare della subconcessione
provvedere all'acquisizione delle differenti autorizzazioni
necessarie alla realizzazione dei lavori di costruzione
dell'impianto idroelettrico e, fra queste, anche quella per il
passaggio nei boschi con piste di cantiere. Con l'approvazione del
decreto legislativo n. 387/2003, attuazione della direttiva 2001/77
CE, relativa alla promozione di energia elettrica prodotta da fonte
energetica rinnovabile nel mercato interno dell'elettricità, è
inoltre previsto uno specifico procedimento di autorizzazione unica
che tiene conto anche della concessione edilizia.
Con riferimento al terzo quesito, la società The Power Company
ha presentato al Servizio gestione demanio e risorse idriche della
Regione un'istanza di variante alla subconcessione già asservita
per poter prelevare un maggior quantitativo d'acqua dal torrente
Lys, quindi potenziare l'impianto previsto originariamente in
progetto. A tale richiesta il Servizio gestione demanio e risorse
idriche ha risposto con nota in data 2 ottobre 2009, protocollo n.
9572, e ha risposto che l'istanza non poteva essere accolta in
quanto espressa in termini incondizionati e incompatibili con
l'altra domanda di derivazione formulata dalla società Alga S.r.l.,
per la quale era già stato avviato il procedimento istruttorio.
Con riferimento al quarto quesito, le norme nazionali in materia
di espropriazione per pubblica utilità attribuiscono anche a
soggetti privati i poteri e le funzioni di autorità espropriante;
in particolare gli impianti alimentati da fonti rinnovabili, fra
questi gli impianti idroelettrici, sono considerati dalla normativa
nazionale di pubblica utilità ed inoltre già la normativa in
materia, risalente al 1933, riconosceva agli impianti idroelettrici
il valore di utilità pubblica, in base al quale è consentita
l'espropriazione di beni ai privati.
Dalle informazioni in possesso del Servizio gestione demanio e
risorse idriche, il Presidente della Regione ha autorizzato, con
proprio decreto, l'accesso ai fondi interessati dalla realizzazione
dell'impianto idroelettrico finalizzato alla redazione del progetto
esecutivo delle opere. Il concessionario, al momento, ha solo
avviato la procedura di servitù per la realizzazione dell'impianto.
Questa è la situazione tecnico-giuridica attuale che gli uffici
hanno seguito, come seguono per tutte le richieste.
Président
- La parole au Conseiller Louvin.
Louvin (ALPE)
- Per quanto cortese, la risposta è un po'
asciutta, un po' arida. Capisco il richiamo alle normali procedure
standard e a quanto lei mi dice, ma constato anche che da parte
della Regione un minimo di coinvolgimento di attenzione e di
sorveglianza ulteriore a fronte di realtà così esposte e così
sensibili non sarebbe malvagio!
Peraltro non mi è del tutto chiaro quello che lei ci ha detto.
Lei ha fatto presente la mancanza di osservazioni nel primo
procedimento, ma il primo procedimento era un procedimento che non
è stato di valutazione di impatto ambientale, non essendoci i
requisiti richiesti, però il fatto che successivamente si chieda...
lei mi pare abbia detto: non ottenendolo, ma comunque si tenti di
portare questo manufatto al di sopra dello standard, dovrebbe
imporre un cambiamento di regole e di situazioni. Non sappiamo
peraltro se quel diniego rispetto all'istanza di variazione a
subconcessione a cui lei ha fatto riferimento, quello dell'ottobre
2009, ha un carattere provvisorio e interlocutorio o se è
definitivo, cioè se rimane definitivamente fissato il livello di
potenziale idroelettrico alla soglia originaria, oppure se debba
successivamente cambiare.
Comunque sia, noi ribadiamo che a nostro avviso qui si sta
giocando una partita delicata e ne abbiamo già un rosario negli
ultimi mesi di vicende che riguardano la realizzazione di impianti
idroelettrici, da La Thuile a Barasson, e questo credo sarà un
altro anello di questa lunga catena. Bisogna che ci sia un maggior
coinvolgimento; se fosse vero, se sarà come lei ha detto che sono
delegabili anche alle procedure di espropriazioni le stesse
compagnie che fanno richiesta di concessione per la realizzazione
di impianti idroelettrici, ci troviamo in una situazione alquanto
delicata. Qui si tratta, al di là del fatto di accollarsi o meno
degli oneri amministrativi, di avere degli interlocutori. Ora, se
tocchiamo le proprietà private, tocchiamo delle aree sensibili, ci
sono delle decisioni anche impattanti nell'attività che viene fatta
per l'occupazione di urgenza, costruzione di manufatti transitori
(in questo caso piste di cantiere, eccetera)... il fatto che la
Regione si chiami totalmente fuori non mi rassicura molto. Il fatto
che sia, come ho visto in questo caso, lo stesso soggetto che
promuove l'espropriazione, lo stesso interessato ad avere anche il
controllo amministrativo sulle operazioni stesse, non rappresenta
per me una garanzia sufficiente!
Credo che su questa vicenda, sulla quale le siamo grati delle
informazioni che ci ha fornito, si tornerà a parlare prossimamente,
perché non mi pare che sia sulla via di una facile soluzione. Credo
che sarà un caso ulteriore nel quale interessi di carattere
generale, in questo caso anche turistici... non dimentichiamoci che
a pochi metri dalla realizzanda centrale ci sono edifici
residenziali, un albergo, Assessore Marguerettaz, a cui bisognerà
anche fare attenzione, perché può darsi che anche queste attività
presentino profili di non perfetta compatibilità, oltre ai profili
ambientali... e qui, sacrificare comunque un prelievo idrico
importante in un'area come quella dell'Alpe di Staffal, non credo
che sia una soluzione particolarmente brillante. Tutto questo ci fa
temere che nei prossimi mesi si indurirà lo scontro e ci saranno
altri momenti di approfondimento di questa vicenda. Credo che se ne
tornerà a parlare. Grazie.
