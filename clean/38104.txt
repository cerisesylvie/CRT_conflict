Classificazione
AMBIENTE
FORESTE E TERRITORI MONTANI
Tutela del patrimonio boschivo



Oggetto del Consiglio n. 1711 del 14 gennaio 2016 - Resoconto
OGGETTO N. 1711/XIV - Reiezione di mozione: "Predisposizione
di un piano di intervento a sostegno della lotta contro la
processionaria del pino".
Viérin M. (Presidente)
- Punto 39 dell'ordine del giorno.
La parola al Consigliere Ferrero.
Ferrero (M5S) -
Grazie Presidente.
Buona parte delle questioni sono già state sollevate dal collega
Nogara, non starò a ripetere quanto è stato detto ormai da un anno
e mezzo. È arrivato il momento di capire in che direzione vuole
andare la Giunta regionale rispetto a questo fenomeno. È inutile
che facciamo interpellanze, interrogazioni à gogo per poi avere
sempre delle risposte evasive o la risposta: "stiamo monitorando".
Voi monitorate tutto: monitorate il fenomeno mafioso e intanto vi
passa davanti, monitorate la processionaria e intanto sta invadendo
la Valle d'Aosta, qui forse è venuto il momento di agire e di
smetterla. Per il monitoraggio vi fate un giro, prendete la strada
che va a Saint-Nicolas, guardate com'è ridotto il bosco, che ci
sono alcune piante che hanno almeno sette-otto-nove nidi, io ho
fatto le foto, alcune piante sono già morte. Attenzione, perché poi
stanno morendo i famosi pini neri che erano quelli che erano stati
fatti nel rimboschimento e terrazzamento, dove c'era stata la spesa
maggiore.
Un vecchio maresciallo della Forestale mi ha detto che la
processionaria c'è sempre stata e si raccoglievano i nidi, era una
cosa molto semplice, è venuta a mancare una specie di manutenzione
che veniva fatta in maniera ordinaria. Fanno abbastanza ridere gli
interventi di immunizzazione: 120-130 euro a pianta, quando ci sono
dei metodi alternativi con trappole di diversa natura che costano
dai 20 ai 30-35 euro, anche quella è una scelta.
Vogliamo capire se c'è un piano di strategia di intervento,
vogliamo che si dica in quali zone bisogna intervenire subito, che
si stanzino immediatamente 100 mila euro per gli interventi urgenti
e che si decida anche eventualmente di coinvolgere del personale
volontario nella rimozione dei nidi. La proposta che lancio io
altrimenti è quella, invece di fare due giorni di Consiglio a stare
a parlare sempre delle stesse cose senza risolverle, di fare una
squadra: i 10 della Giunta rimangono a fare quello che devono fare,
gli altri 25 Consiglieri fanno una squadra che va a raccogliere i
nidi della processionaria e forse faremmo anche un lavoro più utile
di quello che facciamo a volte con il bla-bla in Consiglio, tanto
c'è gente in maggioranza, come in opposizione, che fa il
Tor des
Géants
, facciamo il
Tor de la chenille
, il giro del
bruco, forse sarebbe anche più apprezzato dai valdostani.
La richiesta quindi è molto semplice: un impegno che sia certo
sui metodi di intervento, non aspettiamo che le processionarie
arrivino, com'è successo a Sarre, nelle case dei valdostani; tra
l'altro, dagli alberi che stanno sulle strade cascano e quindi
anche il turista che magari fa
trekking
o fa un altro tipo
di attività all'aperto rischia poi di avere anche degli spiacevoli
incidenti con la processionaria, perché sappiamo che è urticante,
quindi quello che chiediamo è semplicemente un impegno serio,
sottoscritto con dei tempi, dove dobbiamo andare, cosa e come lo
facciamo, chi lo deve fare e basta.
Presidente -
Grazie. La parola all'Assessore
Testolin.
Testolin (UV) -
Come ha detto il Consigliere Ferrero,
quest'argomento è già stato dibattuto ampiamente in precedenza con
un'elencazione, per quanto è possibile fare in cinque minuti, delle
attività che sono state messe in campo. Penso che l'impegno che
possiamo prenderci, che se vogliamo, lo riassumiamo all'interno
della mozione, è quello di presentare dettagliatamente gli
interventi - parte dei quali, quelli esplicitati, sono già stati
messi in atto: dal volontariato all'utilizzo di tutta una serie di
attività e di strumenti per cercare di contrastare -, anche per
fare chiarezza e non banalizzare una discussione che poi ha assunto
delle proporzioni estremamente importanti, come peraltro è
importante il problema.
Penso che, quando c'è la possibilità di approfondire il tema e
di confrontarsi anche su delle ipotesi che sono state prese in
considerazione, possano uscire da questo confronto delle iniziative
che possono andare nella giusta direzione. Da parte
dell'Assessorato e da parte dei dirigenti c'è la piena
disponibilità a venire in Commissione consiliare per valutare le
azioni intraprese e per verificare l'opportunità e la possibilità
di farne altre, quindi questo è l'impegno che possiamo assumerci in
questo momento. Se la mozione viene modificata nel senso di audire
le strutture preposte, siamo disposti a farlo quando lo riterrete
opportuno.
Presidente
- La parola al collega Ferrero.
Ferrero (M5S) -
Grazie Presidente.
Mi spiace, Assessore, ma la mozione non viene modificata. Adesso
è l'ora di intervenire e di sapere come volete intervenire. Se non
interverrete, io vi rammento solo che c'è un decreto ministeriale
del 30 ottobre 2007, che all'articolo 5 prevede, nei casi in cui le
autorità che sono deputate alla lotta contro la processionaria non
intervengano, l'applicazione dell'articolo 500 del Codice penale.
Se quindi in un tempo ragionevole non ci sarà nessun atto, vista la
proliferazione del fenomeno e le sostanziali iniziative, inutili e
insufficienti che sono state assunte da chi di dovere, da parte del
Movimento Cinque Stelle partirà una denuncia ai sensi dell'articolo
500 del Codice penale. Ci sono inoltre tutta una serie di
applicazioni di sanzioni amministrative previste dall'articolo 54
del decreto legislativo 19 agosto 2005 n. 214.
Ormai è l'ora di finire di scherzare, si poteva iniziare un
percorso serio, definito e calendarizzato. Non volete farlo,
assumetevi la vostra responsabilità, votate contro e poi vedremo
come andranno a finire le cose successivamente.
Presidente -
La parola al Consigliere Roscio.
Roscio (ALPE) -
Grazie Presidente.
Per dare un contributo e per esprimere anche il sostegno del
gruppo ALPE a questa mozione. Per quanto riguarda i temi
ambientali, vanno fatte alcune considerazioni. Credo che ormai sia
assodato che sui temi ambientali quello che paga in più sia in
termini di efficacia dei risultati, ma anche in termini di costi di
risorse impiegate sia la prevenzione e la programmazione.
Intervenire invece in situazioni di emergenza, quando ormai il
problema è esploso, risulta sia poco efficace che maggiormente
oneroso per quelli che possono essere gli interventi. Su questo
quindi non possiamo che essere completamente d'accordo: sulla
necessità di scrivere un piano che delinei le azioni da fare e
definisca in modo approfondito e compiuto i tempi di azione, perché
effettivamente questo problema, com'è già stato ricordato, sta
assumendo delle proporzioni veramente catastrofiche. Basta fare una
qualche ricognizione, neanche a piedi, ma basta andare in auto
lungo il fondovalle per vedere come i versanti esposti a sud sono
in qualche caso completamente devastati e purtroppo in zone che
ancora oggi sono immuni si stanno pian piano estendendo questi
problemi, quindi questa è una cosa sulla quale va posta attenzione
e serve un piano con delle azioni concrete.
Assessore Testolin, sicuramente l'Assessorato ha posto in essere
delle iniziative, ma evidentemente esse non si sono dimostrate
sufficienti per contrastare il fenomeno, che invece è in espansione
e i cittadini lo segnalano tutti i giorni, costantemente. Tra
l'altro, sono preoccupati non solo per la salute delle persone, ma
anche per quella degli animali, che purtroppo non hanno certi
accorgimenti nell'andare a contatto con questi lepidotteri, per cui
riportano gravi conseguenze. Non è quindi tempo effettivamente di
fare confronti in commissione, ma è tempo di agire su queste cose e
di farlo concretamente.
L'unico dubbio per cui non ci sentiamo di avere le competenze,
per quanto è scritto nella mozione, riguarda la valutazione dei
costi. Noi non sappiamo valutare se 100 mila euro di stanziamenti
siano sufficienti o meno, ma riteniamo che, a fronte di un piano
ben scritto, con delle azioni concrete e dei tempi, l'Assessorato
sarà in grado di fornire i costi e quindi di reperire anche le
risorse che saranno necessarie per la lotta a questo problema, che
veramente sta assumendo delle proporzioni enormi e con delle
conseguenze che non sono neanche valutabili ad oggi se l'estensione
del fenomeno continua. Grazie.
Presidente -
Grazie collega Roscio. Chiudo la discussione
generale. C'è qualcuno che vuole intervenire per dichiarazione di
voto? Non ci sono richieste. Procediamo alla votazione del punto 39
all'ordine del giorno. Siete pregati di votare. Chi è a favore? Chi
si astiene?
Presenti: 33
Favorevoli: 13
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Rini, Rollandin, Testolin,
Marco Viérin)
Il Consiglio non approva.
