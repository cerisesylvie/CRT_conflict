Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1688 del 13 gennaio 2016 - Resoconto
OGGETTO N. 1688/XIV - Interpellanza: "Interventi per il
reperimento dei fondi necessari per la realizzazione della rotonda
all'incrocio tra la strada statale 26 con la strada regionale di
Fénis".
Viérin M. (Presidente) -
Punto 20 all'ordine del giorno.
La parola al collega Fabbri.
Fabbri (UVP) -
Grazie Presidente.
Ritorniamo oggi su un problema che riguarda la sicurezza delle
nostre strade, un problema che abbiamo già discusso in quest'aula
un anno fa, ma che rimane un problema, senza che vi sia un segnale
che faccia sperare in una sua risoluzione: si tratta del problema
che vi è all'altezza dell'incrocio tra la statale, la regionale di
Fénis e la strada comunale della frazione Plantayes di Nus.
Riprendiamo brevemente quello che è l'iter di questo problema,
problema che va risolto attraverso la costruzione di una rotonda
che faceva già parte del piano di accordo tra Regione e ANAS
siglato nel 2005 e che a tuttora non è stato risolto. Vero è che il
progetto iniziale era un progetto che andava oltre le righe, era un
progetto costoso, un progetto abbastanza complesso. È altrettanto
vero che abbiamo visto altri progetti complessi e costosi che sono
stati realizzati ultimamente lungo la strada statale.
Venendo a più miti consigli, questo tipo di rotonda era poi
stata riprogettata, abbassandone il prezzo e la complessità di
realizzazione, con un impatto estremamente più accettabile. Si
tratta di un'opera che mi sembra progettata vada sui 250 mila euro.
Ricordiamo inoltre che l'incrocio, oltre ad interessare questa zona
fortemente abitata, che è la zona di Fénis nella frazione bassa,
quindi l'estremità est di Nus, è anche un incrocio dove si immette
l'uscita dell'autostrada al casello di Nus, che è un casello molto
frequentato proprio dagli utenti anche valdostani che evitano
l'ultimo tratto dell'autostrada tra Nus e Aosta che per una
percorrenza di cinque chilometri ha un costo di 2 euro, quindi la
gente che è molto accorta su queste cose qui preferisce uscire
anche a quel casello. Inoltre in quella localizzazione sono situati
gli impianti sportivi del Comune di Nus. Si tratta quindi di un
incrocio estremamente importante, estremamente frequentato e, di
conseguenza, estremamente pericoloso.
Come dicevo prima, in fondo si tratta di cantierizzare un'opera
che è relativamente a basso costo e di facile realizzazione e
andrebbe a risolvere questo problema estremamente importante,
purtroppo ultimamente abbiamo letto sui
media
che l'ANAS ha
annunciato di non avere le risorse per la realizzazione di
quest'opera.
Ritornando indietro di un anno, rileggiamo quanto lei, Signor
Assessore, ha detto in risposta ad un'analoga interpellanza: "sul
progetto proposto da ANAS vi è una sostanziale condivisione tra
tutte le parti che concordano peraltro nella priorità di realizzare
quest'opera nel più breve tempo possibile". Lei poi conclude
dicendo: "qualora non ci siano le disponibilità, valuteremo,
nell'ambito delle risorse a disposizione della viabilità, come si
può intervenire nel caso". Riteniamo anche noi che quest'opera
possa e debba essere una priorità.
A distanza di un anno, dopo numerose sollecitazioni anche da
parte dei Comuni che sono interessati all'opera, perché sappiamo
che gli Amministratori comunali si sono interessati quest'anno
lungamente, sono venuti più di una volta da lei per sollecitare
questo problema, vorremmo che lei ci dicesse, Signor Assessore,
quali sono le reali intenzioni dell'Amministrazione, al di là della
"penuria" dell'ANAS, che ci siano delle espressioni di intenzione
che però abbiano una loro consistenza, una tempistica di
realizzazione che possa essere poi attuata, cioè che ci dica la
verità, che ci dica quali sono le reali intenzioni per quest'opera.
Grazie.
Presidente -
Grazie collega Fabbri. La parola
all'Assessore Baccega.
Baccega (SA) -
Grazie Presidente.
Devo dire che le affermazioni che lei ha poco fa letto rispetto
al mio intervento dell'anno scorso corrispondono a verità. Adesso
cercherò di replicare, magari dando qualche informazione in
più.
È evidente che ancora ora la maggioranza, la Giunta, reputano
necessaria la realizzazione della rotatoria, come avevamo a suo
tempo affermato; fa parte di un accordo di programma ANAS-Regione,
che si è cercato di portare avanti...per avere i finanziamenti e
con una certa determinazione stiamo cercando di portarlo a
compimento. Nei diversi incontri che si sono succeduti a seguito
dell'interrogazione dell'anno scorso direi che, dal punto di vista
della sicurezza sulle strade, qualcosa è stato fatto proprio in
accordo con ANAS: mi riferisco alla necessità di far rispettare
dagli automobilisti i limiti di velocità, all'utilizzo di autovelox
per il controllo di quel tratto di strada, al posizionamento di
cartelli stradali, alle modifiche della viabilità che si sono
succedute, eccetera. Si era anche evidenziato, e questa era la
novità di fine primavera, che si era presentata un'ipotesi di
sviluppo commerciale di quell'area: mi riferisco all'area di fronte
alla pasticceria Buzzi - non per fare pubblicità, ma perché è di
più facile individuazione -, con riflessi certamente positivi per
tutto il Paese, ma che necessitava di un'attenta valutazione sui
conseguenti effetti di viabilità, ma anche che l'elevato costo
della prima progettazione da parte del Comune di Nus andava
sicuramente ottimizzato, perché si era intorno ai 2 milioni di euro
per una rotonda, come giustamente l'ha già evidenziato lei nella
premessa.
Ricordo inoltre che, ritenendo necessaria la realizzazione della
rotonda, si sono succeduti ulteriori confronti. Lei mi ha detto che
a forza di confronti alla fine ci si può anche stufare, però i
confronti a volte servono per portare a casa i risultati e bisogna
tenere conto del fatto che dal 1° luglio è cambiato non solo il
Capo compartimento ANAS, ma anche il referente tecnico dell'ANAS di
Aosta, quindi un minimo di rivoluzione c'è stata. Si sono dovute
riprendere tutte le argomentazioni a suo tempo presentate, tant'è
che ci siamo confrontati a quel punto con la Sindaca di Nus per
capire quali erano le aspettative e quali erano le proposizioni da
parte del nuovo compartimento. Il 29 ottobre 2015 quindi ho
promosso un incontro tra ANAS e Amministrazione comunale per
affrontare questa tematica. L'ANAS ha scritto che, a seguito di
detto incontro, si è attivata su due linee parallele: la parte
tecnica per individuare le opere da realizzare e i relativi costi e
contemporaneamente la ricerca di finanziamenti per realizzare
l'opera, perché l'accordo di programma prevede che sia proprio ANAS
ad intervenire finanziariamente sull'opera. Per la parte tecnica è
stata individuata come soluzione ottimale quella già a suo tempo
studiata dal Comune di Nus, che prevede la confluenza in rotatoria
sia della strada regionale per Fénis che della strada comunale per
la frazione di Plantayes, quindi quella più allargata, perché
l'accesso a destra alla frazione deve essere fondamentale. Rispetto
alla soluzione originaria del Comune di Nus, si è deciso solo di
eliminare il sottopasso pedonale per non appesantire i costi. In
tal senso il compartimento ANAS della Valle d'Aosta si è attivato
chiedendo il 17 dicembre 2015 al Comune di Nus i
file
editabili per poter procedere all'adeguamento degli elaborati del
progetto ed è al momento in attesa degli stessi. Nella stessa nota
del 17 dicembre 2015 è stato precisato che gli oneri per le
procedure espropriative non potranno essere a carico di ANAS. Non
appena sarà pronto il progetto definitivo, si potrà procedere
all'acquisizione dei necessari pareri tramite conferenza dei
servizi e, ottenuti i pareri, verrà redatto il progetto esecutivo e
potrà essere effettuato l'appalto, presumibilmente prima della fine
del 2016. Devo peraltro precisare che anche la Regione, con mia
nota del 18 dicembre 2015, ha ribadito al Comune di Nus
l'attenzione posta per quest'intervento che ci vede collaborare
sistematicamente con l'ANAS e che a tal fine ha richiesto al Comune
di Nus l'invio dei file editabili della revisione F, che siamo
ancora anche noi in attesa di ricevere.
Per quanto riguarda il finanziamento delle opere da realizzare,
quindi l'ANAS riferisce per iscritto di essersi già attivata presso
la propria Direzione generale sulla base del preventivo di spesa
formulato a suo tempo, escludendo il sottopasso pedonale e le somme
per espropri del necessario adeguamento dei prezzi unitari delle
lavorazioni. L'ANAS della Valle d'Aosta comunica che la Direzione
generale della società ha già assicurato la disponibilità della
somma richiesta, pertanto attualmente è il Comune di Nus che non
consegnando il progetto ad ANAS non consente alla stessa di
attivare il finanziamento già richiesto a Roma e che verrà erogato
solo dopo che sarà inviato il progetto stesso con la relativa
approvazione.
Noi ci siamo fin dall'inizio dimostrati attenti e sensibili alla
necessità di porre rimedio a questa situazione di pericolosità
nell'incrocio in argomento. Negli ultimi mesi in particolare i
contatti con ANAS e Comune di Nus si sono intensificati proprio con
l'obiettivo di arrivare alla definizione dell'intervento. Sono
certo che a breve arriveranno questi file che potranno essere
rivisti, corretti e gestiti da parte dell'ANAS e che la situazione
della futura rotonda del comune di Nus stia arrivando ad una sua
positiva conclusione, perché credo che con la collaborazione di
tutti la stessa potrà essere velocizzata il più possibile proprio
tenuto conto della priorità assegnata a tale opera sia dalla
Regione che dall'ANAS.
Presidente -
La parola al Consigliere Fabbri.
Fabbri (UVP) -
Sono un po' frastornato, comunque non
metto in dubbio la sua parola. Quest'interpellanza mi era stata
sollecitata proprio perché forse mi era sfuggita l'ultima cosa...
Il film che mi hanno narrato è un po' diverso, comunque
l'essenziale è che il film abbia un lieto fine...
(interruzione dell'Assessore Baccega, fuori
microfono)
...quindi lei me lo assicura, come me lo ha assicurato l'anno
scorso, per cui siamo tutti contenti.
Io voglio ribadire che l'attuazione di questo progetto è di
estrema importanza, perché, come dicevo prima, è un incrocio
estremamente pericoloso, dove convergono, oltre a strade regionali,
strade comunali, l'uscita dell'autostrada e la zona sportiva. Io
quindi mi auguro che quello che lei mi ha detto questa sera si
realizzi così che il prossimo anno andiamo a farci un giro in
macchina intorno a questa rotonda. Grazie della risposta.
