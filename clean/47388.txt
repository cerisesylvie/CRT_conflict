Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3663 del 23 maggio 2024 - Resoconto
OGGETTO N. 3663/XVI - Interpellanza: "Approfondimenti sulla
gestione della RSA di Variney alla luce delle risultanze della
relazione tecnica sulla mortalità dei pazienti".
Bertin (Presidente) -
Punto n. 44. Anche in questo caso,
procediamo come per l'interpellanza precedente. Si è prenotato il
Presidente della Regione per la risposta, ne ha facoltà.
Testolin (UV) -
Il Consigliere chiede quali siano le
risultanze della relazione tecnica e se sia intenzione, alla luce
delle risultanze, condurre ulteriori approfondimenti sulla
struttura e sulla gestione della stessa.
Come è noto, gli approfondimenti a seguito della lettera aperta
relativa alla RSA di Variney hanno seguito il seguente percorso:
l'analisi statistica del tasso di mortalità dei pazienti in
struttura nel periodo in esame. Tale analisi ha dimostrato un
rischio significativamente inferiore a quello registrato nella
struttura che nel periodo precedente aveva ospiti pazienti di pari
gravità; ciò dimostra statisticamente che non vi sono problemi di
maggiore mortalità connessi a presunte carenze assistenziali,
escludendo quindi che i problemi segnalati possano avere carattere
diffuso. Esclusa l'ipotesi di cui sopra, si è proceduto quindi ad
analizzare eventuali problematiche su singoli casi. Allo scopo di
focalizzare il più possibile tale indagine, si è chiesto
formalmente al denunciante di fornire elementi più precisi che
permettessero l'individuazione di singoli casi su cui concentrare
l'indagine, ma purtroppo non sono stati forniti elementi che
consentano di portare avanti tale approccio.
La Commissione istituita per effettuare l'indagine - costituita
da medico legale, da medico di direzione di presidio e da dirigente
di Sitra - ha analizzato la documentazione clinica e assistenziale
di tutti i pazienti deceduti in struttura e di tutti i pazienti
deceduti in Ospedale a seguito di un trasferimento recente dalla
RSA. La Commissione ha concluso la complessa analisi senza rilevare
elementi che necessitino di ulteriori approfondimenti nella
gestione clinica e assistenziale dei casi esaminati.
L'Azienda USL ha comunicato che la gestione della struttura
continuerà a essere vigilata con attenzione secondo i vari livelli
di controllo previsti e già in atto.
Inoltre, anche in considerazione della particolare fragilità dei
pazienti ospitati, la cooperativa che ha in gestione il servizio è
sempre stata sottoposta a controlli puntuali e fin da subito è
stato attivato un programma di formazione per il personale di
monitoraggio continuo per garantire il corretto svolgimento delle
attività assistenziali svolte.
Presidente -
Per la replica, consigliere Manfrin.
Manfrin (LEGA VDA) -
Grazie, Presidente, per la lettura
della risposta: per tramite suo, mi premuro di far sapere
all'Assessore e alle strutture che l'hanno compilata che è
gravemente insufficiente, soprattutto per il contenuto che viene
riferito rispetto agli esiti delle indagini che sono state fatte.
Esiti relativi alla relazione tecnica del gruppo di lavoro per
l'analisi mortalità RSA di Variney dove si dice - e, giustamente,
lei, Presidente, ci ha riferito - che non vengono rilevate
problematiche.
Io non so esattamente sulla base di che cosa - diciamo il
distillato di questa relazione - si possa dire che non sono state
rilevate problematiche, perché io leggo frasi come: "Preso atto che
tre pazienti residenti presso la RSA erano deceduti in Pronto
Soccorso ad Aosta ove erano stati trasportati in condizioni
critiche" e sulla base appunto di quest'esame si è evidenziato che
soltanto l'8,7% dei pazienti in ingresso alla struttura è stato
visitato, quindi una percentuale infima di persone sono state
visitate, e da quello che emerge, per esempio, viene detto che i
quadri clinici e l'ingresso sono - cito - "Mediamente catastrofici,
per il dettaglio rimando all'allegata tabella".
Ora se io vedo portare una persona che mi sento di definire
"Mediamente catastrofica" e la porto in una struttura di quel tipo,
è evidente che problema c'è, infatti, e prosegue la prima
conclusione, viene detto che la casistica analizzata è
caratterizzata da notevole gravità clinica all'ingresso con profilo
paziente più da hospice che da RSA classicamente intesa, e viene
anche suggerito che cosa fare: visitare i pazienti all'ingresso in
struttura.
Voi pensate che noi abbiamo una struttura dove i pazienti
arrivano e non vengono visitati prima e sono con anamnesi
mediamente catastrofiche.
Viene detto anche: "Le anamnesi dovrebbero essere più ragionate
e non un copia-incolla della preesistente", quindi direi che sono
frasi decisamente gravi se riferite appunto a una struttura di quel
tipo.
Io tralascio ovviamente il fatto che viene detto che le
annotazioni per alcuni casi non ci sono, i diari assistenziali non
ci sono, non ci sono evidenze circa la mobilizzazione del paziente
riportate sui diari assistenziali... ci sono tutta una serie di
criticità.
Si conclude con l'analisi dei decessi in Pronto Soccorso, che
dice: "Per quanto riguarda i tre decessi avvenuti in Pronto
Soccorso ad Aosta, e non presso la struttura, si tratta di tre casi
tutti con una degenza estremamente breve presso la RSA di Variney,
caratterizzati da un quadro clinico fortemente compromesso, se non
chiaramente pre-terminale all'ingresso.
Cosa significa? Significa che questi pazienti sono stati
portati, prima ancora di essere stabilizzati, quindi eccessivamente
in anticipo, nella struttura di accoglienza e da questa struttura
sono stati poi in pochissimo tempo riportati in Pronto Soccorso,
dove sono deceduti.
Ora tutto il quadro che emerge non può essere definito un quadro
normale o da cui non emergono criticità dalla gestione, è evidente
che da quello che si legge si può dire quello che si vuole, ma un
problema c'è, e sapere e pensare che su questo non venga detto
nulla o si continui a sorvolare, sinceramente, immaginando di avere
prima o poi un parente che possa andare in queste strutture, mi fa
rabbrividire.
Io tramite suo, Presidente, faccio pervenire all'Assessore
ovviamente la richiesta di fare piena chiarezza e piena luce e non
di assolvere dalla responsabilità le strutture - e intendo tutte -
che si sono occupate della questione perché è evidente che qui c'è
un problema grosso come una casa ed è chiaro che, se continuiamo a
ignorarlo, questo problema non farà altro che ingigantirsi.
