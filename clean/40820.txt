Classificazione
ASSISTENZA SOCIALE
Asili nido



Oggetto del Consiglio n. 145 del 4 ottobre 2018 - Resoconto
OGGETTO N. 145/XV - Interpellanza: "Verifica della qualità
del servizio erogato negli asili nido e nelle garderies".
Fosson (Président) -
Point n° 23 de l'ordre du jour. La
parole à la Conseillère Russo pour l'illustration.
Russo (M5S) -
In questa interpellanza trattiamo il
delicato ma importante tema del monitoraggio e della valutazione
dei servizi erogati ai cittadini, finanziati con i soldi pubblici.
Qui parliamo in particolare degli asili nido e delle
garderies
e quindi, data la tenerissima età degli utenti dai
sei mesi ai tre anni, l'attenzione prestata deve essere
altissima.
I servizi all'infanzia,
in primis
il servizio di asilo
nido e di garderie non sono luogo di sola e semplice custodia dei
bambini, ma rivestono il compito preciso di assicurare ai piccoli
ambienti sereni e formativi, stimolanti dal punto di vista sociale
e affettivo. Inoltre nei primi tre anni di vita del bambino i
momenti legati al consumo dei pasti assumono un ruolo rilevante dal
punto di vista di un corretto apporto nutrizionale e di un'adeguata
educazione alimentare. Affronteremo l'argomento del monitoraggio e
della valutazione da due punti di vista in particolare, quindi ci
preoccupiamo di come avviene la valutazione e il monitoraggio di un
progetto psicopedagogico che costituisce il binario all'interno del
quale si muovono le educatrici e del monitoraggio, della
valutazione della produzione e della somministrazione dei pasti ai
bimbi durante il loro soggiorno all'interno dell'asilo nido. I
progetti psicopedagogici svolgono l'importante finalità di guidare
il lavoro degli educatori e di tracciare l'indirizzo pedagogico che
sottende alle pratiche educative con i bambini; gli asili nido
devono garantire una qualità dell'esperienza educativa per i
bambini e per le famiglie che sia individuata, rilevata e valutata
tramite adeguati strumenti di misurazione. Per essere valutate
rispetto alla qualità dell'offerta educativa queste strutture
necessitano di una organizzazione che comprenda obiettivi definiti,
responsabilità precise e condivise per le figure coinvolte ai vari
livelli nell'erogazione del servizio.
Per quello che riguarda l'aspetto dell'alimentazione, mangiare
bene e in modo equilibrato vuol dire tantissimo per i bambini: vuol
dire comunicare, vuol dire relazionarsi, vuol dire rispettarsi. Le
linee di indirizzo nazionale per la ristorazione scolastica
sottolineano l'importanza di facilitare, sin dall'infanzia
tenerissima, l'adozione di abitudini alimentari corrette per la
promozione della salute e la prevenzione delle patologie
cronico-degenerative, di cui abbiamo già parlato anche ieri. Dal
punto di vista igienico-sanitario la preparazione e la
somministrazione dei pasti deve avvenire nel rispetto delle
normative di riferimento comunitarie e nazionali. La valutazione
dell'adeguatezza dei menu è effettuata da parte dell'Azienda
USL.
Il modello di riferimento che sottende l'intenzione della nostra
interpellanza non vuole assolutamente essere persecutorio, anzi. Il
principio è la valutazione all'interno di un processo, quindi
valutiamo con strumenti oggettivi che ci sono, restituiamo l'esito
della valutazione agli operatori, riflettiamo per rinnovare, per
cambiare e creiamo un nuovo sistema di valutazione al fine di
creare un circolo virtuoso tra i vari attori coinvolti
nell'erogazione del servizio: l'ente pubblico che finanzia, gli
operatori in servizio presso le strutture, le famiglie e i minori
che sono gli utenti.
Evidenziato quindi che il servizio di asilo nido è presente sul
territorio regionale con trenta strutture, se non sbaglio, e che le
garderies sono quindici, interpelliamo l'Assessore per conoscere se
vi è una cadenza programmata con cui il servizio di igiene degli
alimenti e della nutrizione dell'Azienda USL della Valle d'Aosta
effettua ed effettuerà controlli sanitari e sopralluoghi presso le
cucine e le mense dei nidi e delle garderies; se è intenzione
dell'Amministrazione regionale implementare un sistema di
monitoraggio da diffondere agli enti titolari del servizio, siano
essi Unités des Communes valdôtaines o soggetti privati, in cui
venga verificata, con tempi e modalità definite, la qualità del
servizio erogato ai bambini e alle famiglie e la corrispondenza tra
progetto psicopedagogico e le attività svolte presso le varie
strutture, qualora siano soggetti privati a gestire l'asilo nido o
la garderie.
Président -
La parole à l'Assesseur Certan pour la
réponse.
Certan (ALPE) -
Prima di tutto volevo dire che con
l'Assessorato dell'istruzione e cultura, attraverso dei fondi che
il MIUR ha messo a disposizione per progetti da zero a sei anni,
sono state individuate tre voci: fondi destinati o all'edilizia per
i Comuni o alla formazione oppure a progetti educativi più
dettagliati. In particolare, 70 mila euro di questi fondi sono
stati destinati per la formazione del personale educativo da zero a
tre anni e da tre a sei anni; si distinguono, poiché uno è più per
il personale educativo sugli asili nido, l'altro è più per il
personale insegnante che lavora sulle scuole dell'infanzia. Vige da
poco, stanno anche finendo la progettazione, proprio in riferimento
alla qualità delle esperienze educative a cui lei faceva
riferimento.
Per quanto riguarda le varie domande, parto dalla prima. Tra i
compiti istituzionali del SIAN (Servizio di igiene degli alimenti e
della nutrizione) dell'Azienda USL, in particolare rientra anche la
verifica e il controllo delle tabelle dietetiche e la consulenza
dei capitolati per la ristorazione collettiva, come già
precedentemente illustrato nella risposta di ieri sull'obesità.
Infatti la valutazione e il monitoraggio della qualità nutrizionale
dei pasti della ristorazione collettiva rappresenta un LEA e i
campionamenti e i controlli sono ormai da anni inseriti all'interno
dei programmi sia nazionali che regionali: il monitoraggio della
contaminazione chimica, microbiologica degli alimenti che i
consumatori valdostani appartenenti a fasce vulnerabili di
popolazione, qual è la popolazione infantile, basato sulla
cosiddetta "dieta totale" ovvero su cibi cotti e pronti per essere
consumati a tavola. Al 31/12/2017, in riscontro alle richieste di
valutazione di dietetici, ai fini del visto di approvazione e
consulenza sui capitolati sulla formulazione di diete speciali,
sono stati emessi dalla Struttura semplice di igiene della
nutrizione quarantaquattro documenti (dal 2018 ad oggi ventidue
documenti); è stata assicurata consulenza e supporto alle
commissioni mensa dei vari Comuni della Valle su tematiche
nutrizionali e di sicurezza alimentare. Anche nel 2018 la
collaborazione con i Comuni della regione ed altre istituzioni come
il CELVA sta procedendo, come per il settore privato, per la
realizzazione di iniziative di educazione sanitaria e promozione
della salute, così come sono stati attuati incontri organizzativi
con il coinvolgimento di insegnanti e genitori. Se è vero che è
molto importante l'aspetto educativo e nutrizionale nelle scuole e
negli asili per quanto riguarda chiaramente la popolazione
frequentante, è anche vero che la sensibilizzazione dei genitori è
importante: i bambini svolgono comunque una buona parte dei pasti a
casa, quindi è importante che ci sia equilibrio. Si citano
nuovamente i tre incontri avvenuti nel 2017 con le finalità
formative e informative destinate agli operatori degli asili nido
all'interno del progetto "Okkio alla salute" (sono stati fatti
anche per questa fascia di età).
Per quanto riguarda i controlli nelle mense collettive, nel 2017
sono stati sottoposti a controllo chimico bromatologico i pasti
completi di ventinove mense scolastiche; nelle mense per
l'infanzia, compresi nidi e
garderies
sottoposte al
controllo, le porzioni in generale sono risultate adeguate per i
primi piatti, quasi sempre sotto dimensionate per i secondi,
contorni e frutta. A fronte di ciò è stata riscontrata anche una
considerevole quantità di scarti nei primi, nei secondi e nei
contorni, sia in termini di numero di porzioni, sia in termini di
quantità media in grammi di scarto per porzione. Nel corso del 2018
sono state controllate ventuno mense scolastiche e i risultati ad
oggi sono simili agli anni precedenti. Si confermano infatti i
risultati di "Okkio alla salute" riguardo alla scarsa abitudine dei
bambini a consumare verdura e frutta, ma impone anche la necessità
di interrogarsi sulle motivazioni e trovare soluzioni prevedendo,
fin dalla tenera età, interventi didattico-educativi per favorire
nei vari bambini un buon rapporto con il cibo e naturalmente
l'acquisizione di corrette abitudini alimentari in collaborazione
con le famiglie. Nel corso del 2017 e nei primi mesi dell'anno
corrente sono stati inoltre eseguiti campionamenti e misure di
contaminazione chimica in campioni di pasti allo scopo di studiare
l'andamento nel tempo della contaminazione degli alimenti, i
coefficienti di trasferimento dal suolo al foraggio attraverso la
catena alimentare all'uomo e di effettuare valutazioni di dose per
la popolazione della Valle d'Aosta. Per quanto attiene alle misure
multi residuo pesticidi, residui antiparassitari e misure di
radioattività ambientale, nell'anno 2017 sono stati effettuati n.
12 campionamenti di pasti completi per la scuola dell'infanzia e
tutti i campioni sono risultati al di sotto dei limiti di legge.
Nel corso dell'anno 2018 sono stati effettuati n. 5 campionamenti
di pasti completi per la scuola dell'infanzia e tutti i campioni
sono risultati al di sotto dei limiti di legge, molto
inferiori.
Quanto alla domanda n. 2, il sistema di monitoraggio richiesto
esiste già ed è svolto da due unità di personale qualificato
presente nella struttura regionale competente in materia di
politiche sociali. In particolare l'Amministrazione regionale
effettua i controlli di monitoraggio per verificare la qualità dei
servizi educativi pubblici e privati offerti ai bambini e alle loro
famiglie attraverso sopralluoghi di verifica periodici. Inoltre
l'Amministrazione provvede a svolgere anche riunioni periodiche con
il personale preposto al coordinamento pedagogico dei servizi alla
prima infanzia che si svolgono normalmente presso gli uffici siti
nel Comune di Saint-Christophe. Oltre a questa attività
organizzata, le strutture regionali preposte sono anche
quotidianamente a disposizione per risolvere eventuali problemi
afferenti alla gestione tecnica dei servizi erogati sul
territorio.
Per quanto attiene in particolare poi ai servizi privati, la
verifica della corrispondenza tra progetto pedagogico triennale e
progetto educativo presentato agli uffici competenti e la loro
attuazione è verificata attraverso sopralluoghi periodici a cadenza
annuale. A titolo esemplificativo si porta a conoscenza del fatto
che le Unités des Communes Walser, Mont-Rose, Evançon e Mont-Cervin
hanno iniziato da circa un anno a lavorare insieme, condividendo e
confrontandosi sulla progettazione pedagogica didattica e
organizzativa della formazione delle educatrici con il sostegno in
collaborazione con il nostro Ufficio formazione. Le coordinatrici
dei vari servizi si incontrano periodicamente e l'Unité des
Communes Mont-Cervin invita periodicamente il personale regionale
agli incontri. Questi incontri, oltre a garantire la coerenza degli
interventi sul piano educativo, favoriscono anche l'omogeneità e
l'efficienza organizzativa. Inoltre il personale regionale si reca
presso i servizi per verificare la concreta attuazione dei progetti
e i servizi vengono presentati anche annualmente alle famiglie dei
bambini. Occorre anche tenere presente che sul territorio regionale
vi sono servizi rivolti alla prima infanzia che seguono percorsi
socioeducativi e pedagogici mirati (per esempio l'asilo nido
montessoriano a Gressan); pertanto il compito della Regione non può
tradursi unicamente nell'uniformare i percorsi pedagogici, ma forse
anche e soprattutto nel garantire un'offerta più ampia degli stessi
nel rispetto dei requisiti che la normativa impone. Occorre infine
tenere presente che gli uffici dell'Assessorato stanno elaborando
l'introduzione del
voucher
alle famiglie per il libero
accesso alle strutture autorizzate accreditate che inizialmente
partirà nel comune di Aosta. L'intenzione, quindi, è quella di
passare da un sistema pubblico ad un sistema a regolazione pubblica
in cui l'offerta dei servizi socioeducativi risponda
necessariamente a requisiti preordinati di tipo strutturale e
organizzativo, ma lasci una più ampia libertà di scelta nei
percorsi socioeducativi e pedagogici disponibili alle famiglie.
Presidente -
La parola alla Consigliera Russo per la
replica.
Russo (M5S) -
Sicuramente dalle sue parole ho colto un
generale controllo di come avviene l'erogazione dei servizi di
asilo nido e di
garderies.
Volevo solo sottolineare due aspetti. Il primo, quello che
intendevo io, era un qualcosa ancora un po' più specifico; sarà mia
premura comunque parlarne con lei e con i servizi sociali per
capire se c'è una definizione precisa per ogni struttura di
obiettivi, di indicatori di risultato e di controllo che questi
obiettivi vengano rispettati. La formazione del personale
sicuramente può andare nella direzione di miglioramento del
controllo dell'erogazione del servizio, ma non è l'unico fattore,
quindi nella mia esperienza credo che, quanto più all'interno di
una struttura ci siano una definizione precisa delle responsabilità
di tutti gli scalini della gerarchia e una definizione di obiettivi
e degli indicatori di risultato, tanto più è probabile che la
qualità del servizio migliori, continui ad essere controllata e,
soprattutto, che ci sia un rimando preciso alle famiglie di quello
che è quel servizio.
Come dicevo, la formazione va sicuramente a garantire una
migliore qualità, ma anche la formazione all'interno dell'ambito
pedagogico può essere mirata, ha milioni di sfaccettature. Pertanto
credo che sarà una nostra indicazione, se la valutiamo una
priorità, capire anche come far andare in questa direzione la
formazione del personale.
