Classificazione
AMBIENTE



Oggetto del Consiglio n. 1405 del 6 ottobre 2010 - Resoconto
OGGETTO N. 1405/XIII - Approvazione di mozione:
"Realizzazione dell'iniziativa denominata "Ecolo-Fêtes"".
Mozione
Vista la deliberazione della Giunta regionale n. 2247 del 20
agosto 2010 "Approvazione dell'iniziativa denominata "ECOLO-FÊTES
2010";
Evidenziato che "ECOLO-FÊTES 2010" è un'innovativa campagna
per promuovere azioni sostenibili volte alla prevenzione dei
rifiuti e porre in evidenza l'impatto dei nostri consumi
sull'ambiente e sui cambiamenti climatici;
Rilevato che l'interessante iniziativa è rivolta
esclusivamente alle Pro-loco della Valle d'Aosta;
Osservato che nella nostra regione altri soggetti
(associazioni, forze politiche, eccetera) organizzano eventi e
manifestazioni in cui vi è produzione e distribuzione diretta di
cibo e vivande;
Considerato che una comunità attenta e determinata alla
tutela dell'ambiente in cui vive dovrebbe fare attenzione
all'intero ciclo di vita di un prodotto e considerare la raccolta
differenziata e il riciclaggio come una e non la soluzione;
Evidenziato che le manifestazioni organizzate in modo da
prestare attenzione alla riduzione e al riciclaggio dei rifiuti e
alla raccolta differenziata possono essere momenti importanti per
la sensibilizzazione dei consumatori;
Ricordata la mozione approvata dal Consiglio regionale il 26
maggio 2010 relativa alla eliminazione dell'utilizzo di stoviglie
in plastica nelle attività di somministrazione di cibi e bevande
della pubblica amministrazione e dei privati;
Il Consiglio regionale
Impegna
l'Assessore regionale competente ad estendere, a partire dal
prossimo anno, gli incentivi della iniziativa "ECOLO-FÊTES",
proporzionalmente differenziati, anche alle feste e alle
manifestazioni svolte in Valle d'Aosta da enti, associazioni, forze
politiche in cambio di vincolanti impegni da parte degli
organizzatori.
F.to: Rigo - Donzel - Carmela Fontana
Président
- Je vous rappelle que sur cette motion a été
déposé un amendement signé par le Conseiller Rigo et l'Assesseur
Zublena.
Emendamento
Il dispositivo della mozione è sostituito dal
seguente:
"L'Assessore competente a proseguire nelle azioni di
sensibilizzazione e informazione, anche attraverso l'utilizzo di
appositi spazi individuati all'interno della sede degli eventi,
affinché siano adottate le buone pratiche ambientali delle
"ECOLO-FÊTES" nelle feste, sagre e manifestazioni, che si svolgono
in Valle d'Aosta, organizzate da enti, associazioni, forze
politiche con sede nella nostra regione."
Président
- La parole au Conseiller Rigo.
Rigo (PD)
- Grazie, Presidente.
Per presentare la mozione faccio nostro il concetto espresso
dall'Assessore Zublena in occasione della presentazione della
manifestazione "La Désarpa". Leggo da
La Vallée Notizie
del
25 settembre 2010:
"La nostra presenza
- ovviamente si
riferisce a quella dell'Assessorato regionale, territorio e
ambiente -,
in occasione della Désarpa, ha un significato
importante. La nostra attenzione si concentra da qualche tempo
sulla questione rifiuti durante le sagre e gli eventi. Quale
occasione migliore quindi per lanciare un segnale forte in tal
senso e porre l'attenzione soprattutto sulla sostituzione delle
stoviglie di plastica utilizzate in queste occasioni con materiale
biodegradabile?"
Come non essere pienamente d'accordo con
questa affermazione...
È partito quindi nel giorno della Désarpa il progetto
"Ecolo-Fêtes", "
destinato
- secondo quanto riportato dal
quotidiano
La Stampa
-
a rivoluzionare il mondo delle
feste e delle sagre paesane
". Sicuramente un bel progetto,
interessante, che coglie il senso della mozione presentata dal
gruppo ALPE il 26 maggio scorso, mozione poi emendata e approvata
all'unanimità dal Consiglio regionale. Un progetto, quindi, che
rientra nel quadro degli obiettivi posti dalla ormai nota campagna
di comunicazione ambientale, promossa dall'Unione europea, il cui
scopo è sensibilizzare il maggior numero possibile di persone alla
prevenzione dei rifiuti. L'edizione di quest'anno avrà luogo dal 20
al 28 novembre e le azioni che potranno svolgersi durante la
settimana saranno ispirate a cinque tematiche principali: troppi
rifiuti, produzione ecocompatibile, consumi attenti e responsabili,
vita lunga dei prodotti, meno rifiuti gettati via.
Un progetto, quello approvato dalla Giunta regionale nell'agosto
scorso, che potrebbe riassumersi nel progetto delle quattro erre:
riduzione, raccolta, recupero, riutilizzo, e dei quattro obiettivi:
promuovere azioni per la riduzione della produzione dei rifiuti,
accrescere la consapevolezza sulle possibili strategie di
riduzione, porre in evidenza esempi virtuosi per la riduzione della
produzione dei rifiuti, registrare le azioni virtuose organizzate
sul territorio valdostano... anche questo... sapere cosa sta
succedendo nella nostra regione. Un progetto, credo di interpretare
correttamente il senso della deliberazione della Giunta regionale,
una campagna totalmente propositiva, che vuole dimostrare come sia
possibile modificare stili di vita errati semplicemente
diventandone completamente coscienti ed attuando normali
accorgimenti per poterli prevenire. Si tratta di una campagna che,
attraverso il suo oggetto apparentemente minimale, promuove un
impegno serio e diffonde un messaggio importante.
Ripeto cose già dette dall'Assessore Zublena: sono i piccoli
gesti compiuti quotidianamente da tanti individui che possono fare
la differenza, trasmettendo nuovi valori, modelli e stili di vita
alternativi a quelli consumistici, espressione di ingordigia e
causa di sprechi enormi, che stanno portando il nostro pianeta al
collasso ambientale. Ecolo-Fêtes, a mio parere, si adatta molto
bene, Assessore, ad una frase di Gandhi che dice:
"Sii il
cambiamento che vorresti vedere nel mondo".
Ecco perché la
mozione chiede al Governo regionale di estendere la finalità del
progetto anche a quell'occasione di incontri e di feste organizzate
da associazioni diverse dalle Pro-loco. Crediamo che il messaggio
contenuto nel progetto debba essere amplificato. Dobbiamo riuscire
a costruire un messaggio unitario nella nostra piccola regione che
riesca a colpire ogni singolo partecipante alle diverse sagre. Un
momento di festa, ma anche un'occasione che faccia ripensare agli
automatismi quotidiani per andare, pian piano a modificarli, verso
comportamenti improntati ad una maggiore sostenibilità. Diffondere
questo messaggio all'interno di tutte le feste, farlo diventare un
comportamento normale, si trasformerà in un impatto forte e finirà
per lasciare traccia anche nei gesti semplici, a partire proprio
dal normale quotidiano di ciascuno di noi.
La nostra proposta, cioè quella di estendere gli incentivi anche
se proporzionalmente differenziati secondo direttive che la Giunta
potrà stabilire, incentivi non certo rilevanti finanziariamente,
quasi simbolici, è stata stralciata come avete visto
nell'emendamento presentato congiuntamente con l'Assessore
competente. Impegno finanziario che andava ad incidere su un
bilancio, quello dell'Assessorato regionale già in sofferenza, e
che si accompagna ad una situazione complessiva di tagli e di
congiuntura sfavorevole. Ma quello che mi ha fatto riflettere è che
forse diffondeva un messaggio difficilmente governabile, questo è
un motivo che ci ha indotti ad accogliere la proposta emendativa
dell'Assessore. Per quanto riguarda l'impegno finanziario, volendo
si possono trovare 30.000 euro senza creare sconquassi con piccole
disponibilità da parte di tutti gli assessorati. Penso ai molti
coffee break inutili e che gratificano solo poche e sempre le
stesse persone, e i tanti, troppi ancora libri che gratificano
l'autore, gratificano l'editore e "gratificano molto" le
tipografie.
Ma lasciamo perdere queste cose, ritorniamo al senso della
mozione, che vuole essere: "diminuire sensibilmente la produzione
dei rifiuti e migliorare il corretto riciclo". Il messaggio che ne
deriva è quello di una Valle d'Aosta pulita, un biglietto da visita
per i turisti che frequentano le nostre feste e che porteranno con
loro una volta tornati a casa; anche dal punto di vista economico
potrebbe risultare una ricaduta positiva per tutti.
Aosta ha partecipato, sabato scorso - lo avete letto sui
giornali -, alla giornata nazionale del riciclo e della raccolta
differenziata dei rifiuti denominata "Raccolta 10 Più"; alla
conferenza stampa di presentazione della manifestazione, oltre ai
rappresentanti di Comuni, del Comune di Aosta, era presente
l'Amministrazione regionale con l'Assessore Zublena. Riprendo,
anche in questo caso, concetti espressi dall'Assessore, perché
meglio di altri evidenziano quanto prima ho cercato di dire sul
rapporto costo-beneficio:
"Con iniziative di questo genere si
vuole fare cultura nella gestione complessiva dei rifiuti che non
sono uno scarto, ma una risorsa che può essere utilizzata come
materia prima per realizzare nuovi oggetti o come fonte di energia.
Nonostante i buoni risultati raggiunti è possibile migliorare
ancora di più la qualità del materiale raccolto, seguendo semplici
regole e importanti suggerimenti: come separare correttamente i
materiali diversi, ridurre il volume, riconoscere con attenzione il
tipo di materiale e ripulire gli imballaggi dai residui di cibo. La
cultura della suddivisione quantitativa e qualitativa dei rifiuti è
un passo verso il successo. L'aumento di materiale differenziato
però non è corrisposto da equivalenti introiti, ci vogliono più
attenzione e più impegno"
. A questo serve, credo, il progetto
"Ecolo-Fêtes".
È evidente che si tratta di migliorare la qualità del gesto
individuale di ciascuno di noi. Il dato importante non è solo la
quantità di ciò che viene raccolto, ma quanto viene trasformato in
un nuovo materiale. In questo senso, proprio durante la conferenza
stampa il rappresentante del CONAI ha fatto questo esempio: un
Comune di 100.000 abitanti, con una raccolta differenziata
complessiva intorno al 45 percento, quindi in prima fascia di
qualità per la raccolta di tutti gli imballaggi, può arrivare a
ricevere corrispettivi per circa 1.000.000 di euro, quattro volte
tanto quello che percepirebbe con imballaggi in terza fascia.
L'esempio a me sembra chiaro, le spese inizialmente impiegate per
migliorare la nostra cultura, per diffondere, per sensibilizzare, e
la nostra attenzione sulle quattro erre, possono diventare risorse
economiche pulite. Ecco perché far diventare la feste organizzate
dalla nostra Regione anche palestra di educazione ambientale,
significa non solo immagine, ma concretezza anche dal punto di
vista economico.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente.
Voglio anzitutto riscontrare con piacere come questa iniziativa
sia stata oggetto di apprezzamento anche in quest'aula.
Un'iniziativa, partita un po' fra perplessità e scetticismo, che
chiaramente coglie e punta sulla riduzione di una frazione
sicuramente marginale in termini quantitativi dei rifiuti e di
questo siamo ben consapevoli, ma un'iniziativa che abbiamo voluto
lanciare nell'ambito della scorsa Settimana europea dei rifiuti
insieme a tante altre, volte soprattutto a fare cultura, come il
collega Rigo ha ricordato molto bene.
La valenza dell'iniziativa "Ecolo-Fêtes" va quindi oltre la
singola festa, in quanto la manifestazione serve anche come veicolo
di comunicazione, perché coinvolge gli organizzatori, ma anche gli
utenti che poi possono trasferire semplici gesti molto importanti
anche nelle loro azioni quotidiane nella gestione dei rifiuti. Le
"Ecolo-Fêtes", che abbiamo voluto finanziare in modo da incentivare
attraverso le pro-loco l'adozione di una serie di azioni e di
precauzioni per ridurre i rifiuti, devono diventare un modello a
cui ispirarsi in tutte le feste organizzate a vario titolo e da
vari soggetti, così come anche in tutti quei coffee break che
abbondano nelle varie manifestazioni, in modo che si creino le
condizioni perché in futuro, quasi autonomamente, si ripetano come
gesto diventato naturale. Quindi l'iniziativa "Ecolo-Fêtes"
rappresenta principalmente un'azione di sensibilizzazione, ma
testimonia anche di come, adottando opportune, piccole misure di
prevenzione, si possano ridurre e gestire correttamente i rifiuti.
Questo è lo spirito principale, non certo orientato ad istituire
una forma di contribuzione alle stesse, per evitare che si generi
un fenomeno difficilmente governabile e soprattutto che passi il
messaggio che solo a fronte di un contributo si possono adottare le
azioni responsabili.
Mi fa pertanto piacere che si sia trovato un accordo su un
impegno che vuole essere di informazione e di sensibilizzazione,
puntando di più sullo spirito di responsabilità di coloro che
organizzano le feste, piuttosto che orientare verso la ricerca di
un contributo. Quindi, come emendato, siamo chiaramente favorevoli
ad approvare la mozione e, soprattutto come Assessorato, a portare
avanti questo impegno.
Président
- Je soumets au vote la motion dans le texte
ainsi amendé:
Mozione
Il Consiglio regionale
Vista la deliberazione della Giunta regionale n. 2247 del 20
agosto 2010 "Approvazione dell'iniziativa denominata "ECOLO-FÊTES
2010";
Evidenziato che "ECOLO-FÊTES 2010" è un'innovativa campagna
per promuovere azioni sostenibili volte alla prevenzione dei
rifiuti e porre in evidenza l'impatto dei nostri consumi
sull'ambiente e sui cambiamenti climatici;
Rilevato che l'interessante iniziativa è rivolta
esclusivamente alle Pro-loco della Valle d'Aosta;
Osservato che nella nostra regione altri soggetti
(associazioni, forze politiche, eccetera) organizzano eventi e
manifestazioni in cui vi è produzione e distribuzione diretta di
cibo e vivande;
Considerato che una comunità attenta e determinata alla
tutela dell'ambiente in cui vive dovrebbe fare attenzione
all'intero ciclo di vita di un prodotto e considerare la raccolta
differenziata e il riciclaggio come una e non la soluzione;
Evidenziato che le manifestazioni organizzate in modo da
prestare attenzione alla riduzione e al riciclaggio dei rifiuti e
alla raccolta differenziata possono essere momenti importanti per
la sensibilizzazione dei consumatori;
Ricordata la mozione approvata dal Consiglio regionale il 26
maggio 2010 relativa alla eliminazione dell'utilizzo di stoviglie
in plastica nelle attività di somministrazione di cibi e bevande
della pubblica amministrazione e dei privati;
Impegna
l'Assessore regionale competente a proseguire nelle azioni di
sensibilizzazione e informazione, anche attraverso l'utilizzo di
appositi spazi individuati all'interno della sede degli eventi,
affinché siano adottate le buone pratiche ambientali delle
"ECOLO-FÊTES" nelle feste, sagre e manifestazioni, che si svolgono
in Valle d'Aosta, organizzate da enti, associazioni, forze
politiche con sede nella nostra regione.
Conseillers présents et votants: 28
Pour 28
Le Conseil approuve à l'unanimité.
