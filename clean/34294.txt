Classificazione
ASSISTENZA SANITARIA E OSPEDALIERA
EDILIZIA
Edilizia pubblica



Oggetto del Consiglio n. 2105 del 5 dicembre 2011 - Resoconto
OGGETTO N. 2105/XIII - Interpellanza: "Interventi di
ristrutturazione complessiva dell'immobile dell'ex maternità in
comune di Aosta".
Interpellanza
Verificato che sono in fase di ultimazione i lavori di
parziale ristrutturazione del Consultorio Aosta-Ovest situato al
primo piano dell'ex-maternità di cui ci eravamo occupati qualche
mese fa;
Ringraziando per l'intervento effettuato che va a beneficio
di una vasta fascia di utenti che utilizzano quotidianamente la
struttura consultoriale citata;
Ritenuto, tuttavia, davvero poco coerente tale intervento, se
non seguito da una sistemazione complessiva dell'immobile in cui
hanno sede il reparto di degenza psichiatrica, già oggetto di
ristrutturazioni nel corso degli ultimi anni e una seconda area
consultoriale giacente in stato di avanzato degrado, entrambi in
netta contrapposizione con l'ottima ristrutturazione avvenuta al
secondo piano (sede della Scuola di Formazione Universitaria per
Infermieri), ma soprattutto con l'abbandono completo del terzo
piano la cui ampia superficie (probabilmente più di 400 metri
quadrati) permetterebbe di sistemare servizi ora forniti da sedi
affittate da terzi con grave aggravio per le casse della sanità
regionale;
i sottoscritti Consiglieri regionali
Interpellano
l'Assessore competente per sapere:
1) se si intenda prevedere ulteriori interventi di
sistemazione dell'area ex-maternità, sia interni che di adeguamento
esterno, risultando l'immobile davvero fatiscente, compresa la zona
in cui i pazienti psichiatrici vengono portati a prendere "aria",
recintata e poco curata;
2) come si giustifica l'enorme sperpero di denaro pubblico
conseguente alla locazione di spazi presso terzi per l'erogazione
di prestazioni socio-sanitarie quando dentro l'immobile
ex-maternità esiste un'ampia superficie abbandonata che potrebbe
utilmente essere utilizzata per queste funzioni.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Verificato che sono in fase di ultimazione i lavori di parziale
ristrutturazione del Consultorio Aosta ovest situato al primo piano
dell'ex maternità di cui ci eravamo occupati qualche mese fa;
ringraziando per l'intervento effettuato che va a beneficio di una
vasta fascia di utenti che utilizzano quotidianamente la struttura
consultoriale citata; ritenuto, tuttavia, davvero poco coerente
tale intervento, se non seguito da una sistemazione complessiva
dell'immobile in cui hanno sede il reparto di degenza psichiatrica,
già oggetto di ristrutturazioni nel corso degli ultimi anni ed una
seconda area consultoriale giacente in stato di avanzato degrado,
entrambi in netta contrapposizione con l'ottima ristrutturazione
avvenuta al secondo piano, sede della Suola di Formazione
Universitaria per Infermieri, ma soprattutto con l'abbandono
completo del terzo piano la cui ampia superficie - probabilmente
più di 400 metri quadrati - permetterebbe di sistemare servizi ora
forniti da sedi affittate da terzi con grave aggravio per le casse
della sanità regionale, volevamo sapere dall'Assessore se si
intenda prevedere ulteriori interventi di sistemazione dell'area ex
maternità, sia interni che di adeguamento esterno, risultando
l'immobile davvero fatiscente, compresa la zona in cui i pazienti
psichiatrici vengono portati a prendere aria, recintata e poco
curata; come si giustifica l'enorme sperpero di denaro pubblico
conseguente alla locazione di spazi presso terzi per l'erogazione
di prestazioni socio-sanitarie, quando dentro l'immobile
ex-maternità esiste un'ampia superficie abbandonata che potrebbe
utilmente essere utilizzata per queste funzioni. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la struttura dell'ex maternità la collega ha
ricordato come siano in fase di ultimazione i lavori di
ristrutturazione di una parte del fabbricato; infatti negli ultimi
anni, in accordo con l'Azienda sanitaria locale ed il servizio
manutenzione regionale, sono stati effettuati una serie di
interventi, finalizzati alla messa in sicurezza della struttura ed
alla riqualificazione degli ambienti destinati all'erogazione dei
servizi socio-sanitari. A tale proposito, proprio nell'ottica di
una garanzia della sicurezza della struttura e di programmazione di
interventi minimi di manutenzione, si sono avviate recentemente le
gare per la realizzazione di due scale antincendio e per la
compartimentazione di alcuni locali, sempre per adeguare la
struttura alla normativa antincendio. Inoltre l'Azienda sanitaria
locale continuerà a programmare interventi minimi di manutenzione,
sicurezza e razionalizzazione delle strutture gestite in comodato
gratuito, inclusa la Psichiatria, nel rispetto, dei piani a medio
termine che coinvolgeranno l'intera struttura ospedaliera (Presidio
unico regionale).
Per quanto riguarda il punto due, la programmazione sanitaria
regionale prevede il trasferimento delle attività socio-sanitarie
attualmente presenti nello stabile ex maternità, in parte verso la
nuova sede del dipartimento di prevenzione in corso di costruzione,
ed in parte presso il Presidio unico ospedaliero regionale di viale
Ginevra, ampliato e messo a norma, in corso di progettazione e la
destinazione dello stabile ex maternità ad attività con
destinazione d'uso diversa da quella sanitaria. In questa ottica
non è stata presa in considerazione la ristrutturazione degli spazi
attualmente liberi, come il terzo piano, perché non risultano
idonei ad ospitare servizi sanitari, ed altri interventi di
ristrutturazione particolarmente onerosi non risulterebbero
giustificati rispetto alla programmazione citata. Infine, la
locazione presso terzi a cui si riferisce, che riguarda
presumibilmente gli ex locali del day hospital, ha una durata
triennale, periodo entro il quale si stima di completare la
ristrutturazione della palazzina di via Guido Rey n. 3, con oneri a
parziale carico dello Stato, per ospitare gli spazi dedicati alla
libera professione. La struttura dell'ex maternità sarà oggetto di
lavori per garantire la sicurezza. Interventi minimi, ma non fa più
parte della programmazione sanitaria per quanto riguarda le
strutture. Una volta terminato il dipartimento di prevenzione, la
ristrutturazione della palazzina centrale di via Guido Rey, parti
di locali presso la struttura ospedaliera di viale Ginevra e quando
ci sarà il completamento dell'ampliamento...sarà una struttura che
non sarà più struttura sanitaria da prendere in considerazione.
Quindi adesso si manterranno tutti i lavori che ho detto, per dare
un corredo degno possibile sia agli utenti che agli operatori che
vi lavorano. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per questo
chiarimento, ma non so se ho capito bene, cioè più avanti quando
sarà finito l'ospedale, quella struttura viene trasferita, mi
sembra di aver capito così...e allora tutti i soldi che stiamo
spendendo per i lavori che si stanno facendo di questa palazzina,
chi ne usufruirà dopo?
Lanièce A.
(fuori microfono)
- ...adesso dobbiamo
mantenere la sicurezza...
Fontana (PD)
- ... i tempi del trasferimento...me li
saprebbe dire, non si sa...
Presidente
- ...non funziona così...
Fontana (PD)
- ...ho capito, comunque faremo molta
attenzione perché questi lavori siano ultimati, per dare maggiore
vivibilità alle persone che sono dentro. Grazie.
