Classificazione
AGRICOLTURA
UNIONE EUROPEA E RAPPORTI INTERNAZIONALI



Oggetto del Consiglio n. 1622 del 9 febbraio 2011 - Resoconto
OGGETTO N. 1622/XIII - Interpellanza: "Interventi a sostegno
dello sviluppo rurale nelle regioni di montagna".
Interpellanza
Appreso dalle agenzie di stampa di un incontro tenutosi a
Bruxelles, l'11 gennaio 2011, in merito alla riforma della politica
agricola comunitaria, tra i collaboratori del commissario UE Dacian
Ciolos e i rappresentati dell'Alto Adige, del Tirolo, del
Vorarlberg e della Lombardia;
Tenuto conto che l'oggetto verteva sui contributi per le
misure attinenti allo sviluppo rurale nelle regioni di
montagna;
Evidenziata l'importanza che avrà la riforma della PAC a
decorrere dal 2013, dal momento che sono a rischio indispensabili
finanziamenti per il territorio regionale;
il sottoscritto Consigliere regionale
Interpella
gli Assessori competenti per sapere:
1) se la Valle d'Aosta intenda rafforzare lo spirito
collaborativo fra regioni di montagna europee o se si lasci ad
altre regioni condurre una battaglia a sostegno della montagna che
potrebbe non tener conto delle nostre specificità;
2) se vi siano, e quali siano le strategie e le linee guida
su cui condurre la nostra azione diplomatica a sostegno
dell'agricoltura di montagna.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, potrebbe
apparire una questione abbastanza tecnica, legata a quelli che sono
i rapporti difficili per una piccola regione come la nostra con
l'Unione europea, invece è una situazione che vuole mettere in
rilievo la gravissima situazione che sta vivendo il mondo degli
allevatori in questo momento. C'è da parte di questo settore un
senso di sconforto, perché le notizie che arrivano non sono quelle
attese, ci sono difficoltà enormi nella gestione, nell'erogazione
delle contribuzioni dei fondi europei, difficoltà che, anziché
diminuire, si acuiscono di anno in anno rendendo assolutamente
impossibile per questi allevatori gestire le loro aziende e,
dall'altra parte, arrivano minacce dall'Unione europea, per cui
sembrerebbe che con la nuova politica agricola comunitaria a
partire dal 2013 molti fondi destinati allo sviluppo rurale
potrebbero essere messi in discussione e venire meno. Avevamo avuto
occasione l'anno scorso di complimentarci con l'Assessore, perché,
in occasione di iniziative prese da varie Regioni di montagna,
avevamo visto presente la Valle d'Aosta, quindi l'avevamo
riconosciuto; è chiaro però che noi facciamo il nostro compito di
vigilanza e, quando invece vediamo che Regioni di montagna
partecipano ad iniziative che coinvolgono settori di montagna nei
confronti dell'Unione europea, iniziative come quella tenutasi a
Bruxelles l'11 gennaio 2001 che aveva l'intento di mettere in
chiaro alcuni punti, noi ci sorprendiamo se nell'elenco delle
Regioni non vediamo la Valle d'Aosta. Ci farebbe piacere che è
sfuggita la parola "Valle d'Aosta" al giornalista e che c'era anche
la nostra Regione insieme all'Alto Adige, al Tirolo, alle Regioni
dell'Austria, alla Lombardia a perorare una causa indispensabile
come quella di rendersi conto che, in un momento così difficile
come quello della globalizzazione, della crisi economica che
colpisce tutta l'Europa, sono davvero a rischio quelle attività,
come in particolare l'allevamento nei territori di montagna, che
sono sottoposti ad una concorrenza spietata da parte di Regioni che
hanno condizioni ambientali e climatiche profondamente diverse. Da
parte nostra quindi c'era l'esigenza di interrogare rispetto al
fatto se la Valle d'Aosta continuasse a rafforzare lo spirito
collaborativo con le altre Regioni alpine, ossia non ci muovessimo
da soli nel
mare magnum
dell'Unione europea, l'ho ribadito
più volte, oggi come oggi, solo facendo squadra fra territori di
montagna è possibile incidere sulle politiche dell'Unione europea
in modo che non ci troviamo nel 2013 di nuovo a piedi, come è
successo con i buoni di benzina, quindi se vi siano anche delle
linee guida da parte della Valle d'Aosta, perché comunque siamo un
territorio estremamente particolare, un territorio che ha delle
esigenze anche diverse rispetto agli altri territori di montagna,
quindi è importante che ci siamo per salvaguardare le nostre
specificità.
Una cosa che ci tenevo a ribadire è che spesso è girata la voce
che l'Unione europea fosse assolutamente insensibile ad alcune
esigenze, fra l'altro quelle proprie della Valle d'Aosta, di
riuscire ad erogare degli inventivi in forma diretta, che è la cosa
più spinosa che c'è in questo momento e mi ha fatto molto piacere
constatare che a sorpresa è stato il Commissario dell'Unione
europea che ha aperto la possibilità di assegnazione alle aziende
in maniera diretta. Naturalmente gli altoatesini hanno subito colto
l'importanza di questo fattore degli aiuti in forma diretta alle
aziende, perché - cito l'Assessore Berger -
"significherebbe
meno aiuti alle grandi aziende delle aree meglio localizzate e
maggiore sostegno alle zone svantaggiate"
, quindi una
sollecitazione ad avere le garanzie che... noi stiamo seguendo a
fondo questo percorso, qui probabilmente a questa riunione o il
giornalista si è sbagliato, o recupereremo al più presto il terreno
perduto, perché quello che emerge è che, entro la fine del 2011,
verranno emanate le nuove direttive e, vista la situazione
difficile, disperata delle aziende valdostane, sarebbe opportuno
che delle risposte positive arrivassero.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Ho colto il senso
sottile di ironia sul giornalista che si è sbagliato, io dico solo
che quando abbiamo avuto modo di presentare il lavoro che si stava
facendo... avevo già tutto illustrato il percorso che poi ha
portato alla presentazione di questo documento, in accordo totale
con noi, perché, come dalla documentazione che potrò fornire al
collega Donzel, risulterà che eravamo presenti in tutte le fasi di
lavoro, ma che nella delegazione che doveva andare a Bruxelles
erano previsti 2 o 3 rappresentanti per ogni Stato... però lo
illustrerò adesso, quindi non banalizziamo il lavoro che fa chi si
occupa di queste cose, come avevo modo di dire l'anno scorso.
Comunque fornirò tutta la documentazione necessaria al fine di
sgomberare il campo da facili ironie.
In premessa si coglie l'occasione per precisare che nel corso
del 2010 il dibattito sul futuro della PAC si è notevolmente
intensificato. Ad animare lo stesso è stato l'annuncio, sia a
livello comunitario che nazionale, del possibile spostamento dei
pagamenti per le zone svantaggiate, la cosiddetta "indennità
compensativa" relativa al sostegno dello sviluppo rurale, dal
secondo pilastro al primo pilastro riguardante i pagamenti diretti.
Tale scenario non è però stato condiviso dalle Regioni e Province
autonome dell'arco alpino, io stesso con una nota personale e gli
Assessori delle Province di Trento e Bolzano con una nota congiunta
abbiamo espresso al Ministero forte preoccupazione sull'ipotesi di
eliminare i premi compensativi della politica di sviluppo rurale,
considerata l'importanza di tale sostegno nelle zone montane, la
necessità di ponderare tali premi alle reali esigenze problematiche
del territorio quali le forti pendenze, la polverizzazione delle
proprietà e le difficoltà di accesso.
Sul fronte comunitario l'adesione e il supporto alle iniziative
della
lobby
delle Regioni dell'arco alpino sta proseguendo
attivamente: a tale iniziativa la Valle d'Aosta ha aderito fin dal
2009, presenziando ai Convegni internazionali di Garmisch e Alpbach
e alle riunioni tecnico-politiche preparatorie alla redazione dei
documenti ufficiali inviati alla commissione (ho tutta la
documentazione che fornirò in copia successivamente). In
particolare, con l'avvio definitivo della delicata fase di
revisione della PAC post 2013, lo scorso autunno ho condiviso con
il collega della Provincia di Bolzano Hans Berger l'esigenza di
intensificare l'azione comune a favore dell'agricoltura di montagna
e ho partecipato il 14 ottobre, assieme agli Assessori delle altre
Regioni dell'arco alpino, ad un incontro politico e tecnico per
elaborare una linea comune a supporto di un'efficace azione di
lobbying
nei confronti del Commissario europeo. A tale
incontro ha fatto seguito una riunione tecnica il 5 novembre, a cui
hanno partecipato due funzionari del Dipartimento agricoltura e un
referente di AREA VdA. In tale occasione sono state definite una
serie di richieste da presentare al Commissario Ciolo?, resosi
disponibile all'esame delle stesse. Con riferimento alle proposte
ricevute, l'Ufficio di Gabinetto del Commissario ha quindi promosso
l'incontro tecnico svoltosi a Bruxelles l'11 gennaio scorso, che è
quello a cui faceva riferimento il collega Donzel nelle premesse,
al quale hanno partecipato i referenti di Baviera, Lombardia,
Vorarlberg, Tirolo e Province di Trento e Bolzano in rappresentanza
dell'intero gruppo delle Regioni dell'arco alpino, seguendo
l'indicazione dello
staff
del Commissario europeo di poter
interloquire con un numero congruo di rappresentanti: due o tre per
ogni Stato membro. Si sottolinea che attualmente il suddetto gruppo
è costituito, oltre che dalla nostra Regione e da quelle
sopracitate che hanno partecipato all'incontro come da accordi, da:
Veneto, Piemonte, Friuli Venezia Giulia,
Baden
-
Württemberg
e Land Salisburgo,
quindi ci sono tutte queste Regioni. Recentemente sono stati
inoltre ripresi i contatti con i rappresentanti di Savoia, Alta
Savoia e Isère per condividere le linee strategiche elaborate negli
ultimi mesi e per valutare una loro eventuale adesione al gruppo.
Si sottolinea infine che sin dal 2009 il sostegno della nostra
Regione alle varie iniziative portate avanti è avvenuto sia sul
piano dei contenuti, come sopra riferito, sia sul piano pratico
attraverso la traduzione in lingua francese di tutti i documenti
ufficiali inviati alla Commissione europea.
"Se vi siano, e quali siano le strategie e le linee guida su
cui condurre la nostra azione diplomatica a sostegno
dell'agricoltura di montagna"
: come precisato nel punto
precedente, il gruppo delle Regioni dell'arco alpino nel corso del
mese di novembre ha elaborato e presentato alla Commissione europea
un documento, di questo posso poi farne copia al collega, recante
alcune linee strategiche ritenute prioritarie per l'agricoltura di
montagna, in vista della prossima programmazione, in riferimento
alle specificità della nostra regione.
Particolare rilevanza assumono le seguenti proposte: mantenere
l'indennità compensativa nell'ambito dello sviluppo rurale, secondo
pilastro, continuare ad erogare l'indennità anche agli agricoltori
di montagna a tempo parziale, introdurre un premio accoppiato per i
ruminanti al fine di garantire la sopravvivenza dell'attività di
allevamento, prevedere l'innalzamento al 75 percento dell'intensità
di aiuto per gli investimenti aziendali edilizi, prevedere un
contributo per i costi di raccolta dei prodotti agricoli più
elevati delle zone di montagna, questo è un aspetto molto
importante condiviso da tutte le Regioni. A seguito di tale
iniziativa, l'Ufficio di Gabinetto del Commissario ha chiesto di
integrare il documento presentato approfondendo i seguenti aspetti
(queste sono state le richieste che sono pervenute dagli uffici del
Commissario Ciolo?): individuare un possibile pacchetto di misure
per le zone montane, volte al raggiungimento dei tre obiettivi
individuati dal Commissario Ciolo? per la futura PAC, sicurezza
alimentare, utilizzo efficace delle risorse naturale, equilibrio
territoriale, semplificare e migliorare le attuali misure per lo
sviluppo rurale legate alla condizionalità, proporre misure di
carattere ambientale e migliorare i sistemi di consulenza
aziendale. In risposta alla richiesta della commissione, il gruppo
delle Regioni dell'arco alpino ha redatto un documento (copia di
questo documento la potrò consegnare al collega) nel quale sono
state ribadite le linee strategiche di cui sopra ed è stata fornita
una risposta condivisa alle tematiche suggerite che ho elencato
prima, in un'ottica di semplificazione e di sostegno
all'agricoltura di montagna.
Tale documento tradotto in lingua francese e inglese è stato
inviato allo
staff
del Commissario a fine gennaio, quindi
dopo la riunione dell'11; a titolo informativo si comunica che, in
previsione nei prossimi mesi un nuovo incontro internazionale sul
futuro dell'agricoltura di montagna a cui sarà invitato anche il
Commissario europeo Ciolo?, la conferenza promossa dal Ministro
federale tedesco all'agricoltura Aigner che aveva già partecipato a
Garmisch e a Alpbach, si svolgerà in Baviera l'11 aprile con la
partecipazione dei rappresentanti delle Regioni dell'arco alpino,
quindi ci saremo anche noi.
Tengo a dire che chi ha lavorato congiuntamente con i
rappresentanti delle altre Regioni anche a livello tecnico è giusto
che abbia il dovuto riconoscimento del lavoro che si sta facendo in
comune, senza farci le ironie, senza pensare che ci siano delle
dimenticanze; ci sono i motivi per cui era stata decisa una
partecipazione solo di alcuni rappresentanti, come concordato con
gli uffici europei, però questo è un lavoro che è stato fatto
congiuntamente e si stanno sostenendo tali punti che riteniamo
importanti anche per la nostra Regione. Fornirò copia di tutti
questi documenti.
Presidente
- La parola al Consigliere Donzel.
Donzel (PD)
- Ringrazio l'Assessore per questa risposta,
ma vorrei precisare - io le ribalto la facile ironia - non esiste
più un addetto stampa della regione in grado di fornire
informazione del prezioso lavoro che svolgono i tecnici... certo
lei mi dice... sì, ma devo interpellarla, perché lei faccia un
comunicato stampa e dica i tecnici della Valle d'Aosta hanno deciso
queste cose?
Isabellon
(fuori microfono)
- ...sono lavori in
corso...
Donzel (PD)
- ...sono lavori in corso, ma è molto
importante, qui di comunicati stampa della Giunta regionale ne
siamo soffocati, le pagine sono piene di tre o quattro
inaugurazioni dello stesso edificio che vengono ripetute più volte,
quindi è facile ironia ma, visto che stiamo lavorando su queste
cose, non è un male che la comunità sia informata se ci sono lei
lavori.
Mi rallegro invece che siamo parte di questo processo, sono
misure che sono ampiamente attese dal settore; ribadisco, tale
apertura da parte del Commissario europeo sulla questione degli
incentivi in forma diretta mi sembra davvero una cosa di estrema
importanza. Adesso però non so se nella foga della risposta le è
sfuggito un particolare che giudico di altrettanta importanza, che
viene messo negli elenchi di queste cose da fare e che è la
riduzione della burocrazia e la semplificazione delle procedure,
cosa che farebbe molto piacere sentire anche al nostro settore
locale, che invece di burocrazia sta morendo.
