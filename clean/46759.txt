Classificazione
TRASPORTI E VIABILITÀ
Impianti a fune



Oggetto del Consiglio n. 3138 del 10 gennaio 2024 - Resoconto
OGGETTO N. 3138/XVI - Interpellanza: "Motivi della tempistica
di adozione della DGR 1528/2023 volta al mantenimento della
concessione della funicolare di Saint-Vincent".
Sammaritani (Presidente) -
Su accordo anche degli
interpellanti, passeremmo al punto n. 40 all'ordine del giorno. Per
l'esposizione, la parola alla consigliera Minelli.
Minelli (PCP) -
Ringrazio per quest'inversione.
Qualche tempo fa, a ottobre, avevamo portato all'attenzione del
Consiglio il tema del rinnovo della concessione della funicolare di
Saint-Vincent, più correttamente dell'ascensore inclinato Fons
Salutis, che ci risultava scaduta ad aprile.
L'Assessore ci aveva risposto - leggo dal resoconto - "La
concessione non deve essere rinnovata in quanto vigente e non
decaduta. Noi approveremo con una delibera il rinnovo adesso che il
Comune ha fatto la richiesta per la revisione generale, tra l'altro
il contributo è in corso di erogazione. Non avendo dichiarato
decaduta la concessione, si procederà con apposita delibera, come è
successo già per un altro impianto", aggiungendo poi anche - e
leggo ancora dal resoconto pubblicato sul sito del Consiglio: "La
legge chiede, nei casi di inadempimento da parte del concessionario
indicati dal Comune all'articolo 16 della legge 20/2008, che il
medesimo decade dalla concessione solo se la Giunta decide di
deliberare la decadenza, quindi se non si delibera, rimane valida
fino alla sua naturale scadenza".
Una dichiarazione che io ho riletto bene e che a me risulta poco
chiara - come mi era già apparsa poco chiara sul momento, ma volevo
rileggerla e rivederla - perché l'articolo 16, al comma E, dice che
"La decadenza deve essere dichiarata qualora il concessionario
interrompa per più di tre anni l'esercizio, salvo giustificati
motivi. Se invece li esplicita, ma nei tempi stabiliti, allora si
procede al rinnovo".
Questa frase virgolettata, cioè "Il medesimo decade dalla
concessione solo se la Giunta delibera la decadenza", io non l'ho
trovata da nessuna parte nella legge.
Al di là di questo, nella delibera 1528 del 18 dicembre scorso,
il Governo riferisce che in data 12 aprile 2020 è scaduto il
termine della proroga per effettuare la revisione, con conseguente
decadenza dell'autorizzazione all'apertura del pubblico esercizio
ai sensi dell'articolo 2.3 comma 2 della delibera 1423/2016, ma al
contempo riconosce, ai sensi dell'articolo 16 comma 1 della legge
20/2008, i giustificati motivi per non procedere alla dichiarazione
di decadenza della concessione rilasciata al Comune nel 2003.
Nella delibera del 18 dicembre, con cui in sostanza si arriva
poi al rinnovo della concessione, viene citato un unico documento
del Comune di Saint-Vincent datato 3 aprile 2023, quindi prima
della scadenza dei tre anni; un documento di oltre nove mesi fa,
che presenta i giustificati motivi previsti dalla legge 20/2008 per
evitare la decadenza della concessione; però allora quello che noi
ci chiediamo, ma era già un tema che avevamo posto allora: "Come
mai si sono attesi, al momento della delibera, oltre otto mesi per
deliberare, visto che sarebbe stato possibile farlo subito come è
accaduto per il rinnovo della concessione degli impianti al Col de
Joux, per cui erano stati presentati i giustificati motivi?".
Questa è la prima domanda dell'interpellanza.
Nel caso del rinnovo di quella concessione a cui ho fatto
riferimento del Col de Joux, nella delibera della Giunta che è del
28 dicembre 2022 - quattro giorni correttamente prima della
scadenza - si riferisce, per concedere quei giustificati motivi,
che "Il Comune ha avviato i lavori di revisione generale degli
impianti che non sono ancora stati completati a causa di ritardi
nelle forniture, rendendo impossibile l'avvio di un bando di gara
per l'individuazione di un gestore. I lavori di revisione generale
degli impianti saranno a breve oggetto di collaudo".
Per l'ascensore, per la funicolare di Saint-Vincent, invece nel
documento di aprile il Comune mette in evidenza l'importanza
dell'impianto per il turismo e riferisce che le operazioni di
revisione, che dovevano prendere avvio nel 2020, sono state
obbligatoriamente sospese durante la pandemia per cause di forza
maggiore e che sulla procedura di revisione grava un aumento dei
prezzi dovuto alla crisi energetica causata dalla guerra in
Ucraina.
Si tratta comunque di una tipologia di ostacoli - quelli della
pandemia e quelli della guerra - che non hanno impedito invece la
revisione degli impianti al Col de Joux, che è iniziata con la gara
del 18 febbraio del 2022 e poi si è conclusa praticamente a fine
2022.
Quello che non sembra molto chiaro è come queste argomentazioni
possano essere ritenute dei giustificati motivi richiesti dalla
norma regionale per mantenere la concessione dell'ascensore.
Parrebbe che ci siano degli altri elementi che sono stati presi in
considerazione che però non si trovano nella deliberazione.
Sia chiaro che noi riteniamo positiva la decisione finale che è
stata assunta dalla delibera del 18 dicembre, a cui farà seguito la
revisione e il conseguente riutilizzo della storica funicolare di
Saint-Vincent, che è stata inaugurata nel 900 e che speriamo
continuerà a svolgere un importante servizio, però gli
interrogativi e le perplessità sulla procedura che è stata seguita
ci restano e soprattutto ci chiediamo come funzionerà, anche per
altre situazioni, perché per quello che riguarda le prescrizioni
che vediamo nella legge del 2008, ci sembra che non è stato seguito
esattamente il dettame di quella norma.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Partirei dalla domanda n. 3, poi
vado alla n. 2 e poi vado alla n. 1.
La domanda n. 3: evidentemente quando una deliberazione arriva
in Giunta è suffragata da tutti i pareri di legittimità e ha la sua
motivazione, poi come tutti gli atti può essere un atto pubblico e
quindi fa la sua parte, ma quello che noi abbiamo fatto è un atto
che è arrivato alla conclusione di un lavoro che è di tipo
tecnico-amministrativo ed è ovviamente approvato dall'organo
politico, quindi abbiamo ritenuto sufficienti quegli elementi e
capito anche tutto l'iter che ne è conseguito.
Sulla domanda n. 2: è vero che le motivazioni erano conosciute,
bisogna anche ricordare che la legge 8/2020 ha rinviato di un anno
le scadenze degli adempimenti tecnico-amministrativi relativi agli
impianti a fune, proprio perché c'era stata, sia a livello
nazionale che regionale, tutta una serie di validi motivi per
garantire un anno in più di lavoro agli impianti, ovviamente
suffragati dalle giuste valutazioni di tipo tecnico.
Il perché ci è voluto così tanto tempo: ovviamente avremmo
voluto tutti avere un iter più veloce; la struttura della quale
stiamo parlando, in questo anno, dalla primavera all'estate, ha
subito dei pesanti avvicendamenti. Su quattro persone in struttura
se ne sono andate due e lo storico dirigente della struttura degli
impianti a fune, nel corso della primavera, ha abbandonato
l'incarico e c'è voluto tutto un lavoro poi di reincarico di un
nuovo dirigente.
Questo cosa ha comportato? Che all'arrivo del nuovo dirigente e
dei nuovi funzionari si è cercato di dare un ordine di priorità al
lavoro da fare, non sto neanche a dirle: "Probabilmente ha ragione,
anche noi avremmo voluto fare prima", però poi c'è anche la
necessità di governare e si fa con quello che si può. È stata anche
lei assessore, e sa benissimo quante difficoltà ci sono a volte per
portare avanti il lavoro.
Nel settore degli impianti a fune la cosa più importante
nell'autunno è collaudare gli impianti per permettere alle società
di avviare la loro attività invernale e, rilevato che qui non ci
fosse un argomento urgente, si è ritenuto di poter portare questa
delibera nel momento in cui si è conclusa tutta la valutazione, e
si è data anche la possibilità alle strutture e al nuovo dirigente
di compiere il suo lavoro.
Non c'è null'altro che le grandi difficoltà che ogni tanto si
vivono nel fare il nostro lavoro e l'obiettivo, e anche l'impegno,
è sicuramente di essere più veloci e più efficaci in futuro, con la
speranza di avere sempre strutture e personale che possano
continuare, con le conoscenze e le competenze che hanno, a portare
avanti le iniziative che la Giunta si propone di raggiungere
insieme a tutti gli attori del territorio.
Io spero che nel valutare tutti positivamente la conclusione di
quest'iter, si possa lavorare convintamente e serenamente a far
ripartire un'infrastruttura importante per Saint-Vincent, ma direi
per tutta la regione.
Presidente -
Per la replica, la consigliera Minelli.
Minelli (PCP) -
Sicuramente, e l'ho detto anche durante
la mia illustrazione, l'obiettivo finale, che si ritiene positivo,
è quello di poter ripartire con l'attività della funicolare. Quello
che rilevo è che però - al di là di quanto lei ha evidenziato, cioè
il cambio di dirigente che c'è stato e che può ovviamente aver
inciso sulle tempistiche delle procedure - si è insediato a luglio,
sono comunque cinque mesi, ma soprattutto quel documento del Comune
è arrivato nei tempi corretti, è arrivato nel momento in cui si era
a qualche giorno dalla scadenza, così come era successo anche per
l'altro.
Noi pensavamo che ci fossero stati degli altri motivi, perché se
quelli lì erano quelli ritenuti validi, che però non sono stati
ritenuti validi per un'altra situazione... perché anche per l'altro
impianto eravamo in presenza di costi dovuti alla guerra e alle
difficoltà dovute alla pandemia.
A me sembra che sia stato fatto un po' un pasticcio e che poi si
sia arrivati alla delibera del mese di ottobre per mettere in
qualche modo una pezza, perché probabilmente l'unico sistema
tecnico e corretto per sistemare le cose avrebbe dovuto essere un
coinvolgimento del Consiglio regionale.
L'obiettivo, come dicevamo, è quello di riprendere però il modus
operandi che viene utilizzato: non dovrebbe essere quello, e
soprattutto non dovrebbe esserlo anche per una serie di altre
situazioni.
Ci sono delle normative: qui c'era la legge del 2008, in altre
situazioni ce ne sono altre che però vanno seguite; mi riferisco a
degli esempi di cui abbiamo discusso negli ultimi tempi più volte
in Consiglio, cioè alla normativa legata alle zone Natura 2000, mi
riferisco alla normativa per certe nomine e alle procedure che sono
state adottate.
L'invito quindi è a fare più attenzione, al di là della
comprensione che ci può essere per le difficoltà che si evidenziano
a livello di disponibilità di personale nei Dipartimenti.
