Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2639 del 26 febbraio 1987 - Resoconto
OGGETTO N. 2639/VIII - SITUAZIONE E RUOLO DELL'ISTITUTO
VALDOSTANO PER L'ARTIGIANATO TIPICO. (Interpellanza).
PRESIDENTE:
Do lettura dell'interpellanza presentata dai
Consiglieri Millet e Bajocco:
INTERPELLANZA
RICORDATA l'importanza che l'artigianato tipico riveste
nell'ambito dell'economia valdostana;
RAMMENTATA la discussione avvenuta nel corso dell'incontro del 5
novembre 1986 fra la Commissione regionale competente ed il
Presidente dell'I.V.A.T.;
CONSTATATO che, sorprendentemente, non risulta che l'I.V.A.T.
sia stato coinvolto direttamente nell'organizzazione della 987^
Fiera di Sant'Orso;
i sottoscritti Consiglieri regionali
INTERPELLANO
l'Assessore regionale competente per conoscere:
1)
quali sono le principali risultanze economiche e
patrimoniali del bilancio 1986 dell'I.V.A.T. e quali le previsioni
per il bilancio 1987;
2)
quali sono le difficoltà che l'I.V.A.T. sta
incontrando rispetto all'obiettivo di svolgere il ruolo previsto
dalla legge istitutiva;
3)
quali sono gli intendimenti della Giunta regionale
in materia di artigianato tipico e quali interventi, in
particolare, sono previsti per attribuire all'I.V.A.T. un ruolo
determinante in tale settore.
PRESIDENTE:
Ha chiesto di illustrare l'interpellanza il
Consigliere Millet, ne ha facoltà.
MILLET - (P.C.I.):
Questa interpellanza nasce da una
riflessione sull'incontro che si era svolto a novembre dello scorso
anno fra la Commissione competente e il Presidente dell'I.V.A.T.,
dalla relazione che è stata presentata a seguito dell'assemblea
degli operatori che è stata tenuta il 15 febbraio a Gignod, e dal
fatto che alla Fiera di S. Orso l'I.V.A.T. non si è vista.
Partendo da queste premesse, lo scopo dell'interpellanza era
quello di riproporre una discussione sul ruolo dell'I.V.A.T. Il
nostro Gruppo ritiene che questo istituto abbia una funzione
importante in questo settore dell'artigianato tipico, però rispetto
a quell'incontro avuto a novembre con il Presidente, rispetto a
questa relazione fatta dagli operatori, e rispetto a questo non
coinvolgimento dell'I.V.A.T. nella Fiera di S. Orso, riteniamo
giusto, dal momento che il Consiglio regionale stanzia mezzo
miliardo all'anno come fondo di dotazione, intervenire non quando
le cose vanno male, ma fin dall'inizio. Sappiamo bene che iniziare
questa attività dell'I.V.A.T. non era facile, dopo quello che era
successo con l'EVART, ma siamo preoccupati del suo andamento,
perchè se non si pongono alcune correzioni si rischia che faccia la
stessa fine, magari per motivi diversi.
Vorremmo conoscere qual è la situazione finanziaria dell'IVAT,
le sue entrate; da quell'incontro con il Presidente non è stato ben
chiarito cosa viene introitato dall'IVAT. Vorremmo sapere quali
sono state le entrate nel 1986, cioè del fatturato preso a carico,
del venduto, cosa rimane all'IVAT, perchè a me pare che dalla
relazione non sia ben chiaro questo. Nella legge si dice alla
lettera b), art. 9, che fra le varie entrate ci sono anche quelle
per la propria attività. Se in prospettiva non si pone in essere
una entrata autonoma dell'IVAT e la si basa solo sul fondo
regionale, il rischio è che questo organismo non assolva in futuro
il suo compito, perchè il mezzo miliardo di fondo stanziato dalla
Regione deve servire a finalità ben precise, e a fianco di questo
ci devono essere delle entrate nell'arco di un certo periodo per
coprire tutta una serie di spese.
Vorremmo sapere cosa si pensa di fare per il prossimo anno,
perchè in quell'incontro non ci sono riusciti ben chiari alcuni
passaggi.
Inoltre vorremmo porre la questione del marchio di tutela, in
quanto in quella sede è stato detto che tale marchio viene apposto
solo a quei prodotti venduti dall'IVAT; però la legge dà la
possibilità al Consiglio di Amministrazione (art. 7, 2° comma) di
marchiare i prodotti anche non venduti dell'IVAT. In merito a
questo, se l'IVAT vuole assolvere al suo compito di tutela del
prodotto dell'artigianato valdostano evolvendo la qualità, siamo
dell'idea che sarebbe bene approfondire questo aspetto, perchè se
l'IVAT si limita solo a marchiare prodotti che vende l'IVAT, limita
il suo ruolo.
Non voglio riproporre la questione dei prodotti multipli, è un
discorso che avevamo già fatto, ma ricordo che sarebbe bene
approfondire questo aspetto per vedere se l'IVAT, attraverso i
negozi che ha aperto, anche allo scopo di ammortizzare certe spese
di routine, lo può introdurre senza sminuire il suo ruolo
principale.
Per concludere, vogliamo affrontare la questione dei contratti,
che ci pare anche dalla lettura di questa relazione una cosa non
chiara. È opportuno che se ne discuta per meglio precisare.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Per evitare ulteriori confusioni,
diciamo che l'IVAT ha una sua autonomia e non è un ufficio della
Regione, questo anche perchè ognuno debba e possa assumere le
proprie responsabilità. Possiamo dire che tirare delle conclusioni
oggi quando l'IVAT ha poco più di un anno di vita forse è
prematuro; seguire con attenzione queste attività è altrettanto
legittimo, però ritengo non sia positivo pensare ad una
sostituzione di ruoli e di responsabilità tra la Regione e l'IVAT.
Quest'ultimo pur godendo di un certo particolare contributo in
funzione del compito che gli è stato assegnato, deve mantenere una
sua autonomia, un suo Consiglio di Amministrazione, ed il suo
compito è quello di rispondere al meglio a quanto la legge
istitutiva prevede che debba raggiungere.
Sulla Fiera di S. Orso, non so cosa voglia dire "coinvolgere
direttamente". La Fiera di S. Orso è direttamente organizzata dalla
Regione; appare la presenza dell'IVAT, vi è una collaborazione fra
Assessorato e IVAT, finora si è visto un successo di questa
iniziativa, la si può migliorare dal punto di vista organizzativo,
ma per il momento non abbiamo problemi sotto questo aspetto, né
possiamo dire che l'IVAT non sia stata coinvolta in questa
iniziativa, come nelle altre che l'Assessorato gestisce
direttamente.
Per quanto riguarda le domande poste direttamente dagli
interpellanti, sinteticamente dirò delle parti che sono già
previste nella relazione che il Presidente dell'IVAT ha presentato
in quell'ultimo incontro con gli artigiani. Per il 1986 era
prevista l'apertura di otto punti di vendita, di cui cinque sono
stati già attivati ad Aosta, Gressoney-La-Trinité (22.3.1986),
Valtournenche (26.6.1986), Antagnod (1.7.1986) e Cogne
(11.7.1986).
L'IVAT si è inoltre dotata di locali per il conferimento dei
prodotti, sono locali presi in affitto in via Chambery ad Aosta. La
contabilità ordinaria è stata meccanizzata, i tabulati riproducenti
per ogni articolo i seguenti elementi sono stati inviati ogni due
mesi ai conferitori, e qui non sto a ripetere cose che sono già
nella relazione.
I conferitori al 31.12.1986 erano in numero di 46 e utilizzano,
a seconda che il prezzo sia sopra o sotto le 300 mila lire, il
contratto in conto commissioni o il conto vendita. L'IVAT si è
anche dotato di un mezzo di trasporto per lo smistamento dei
prodotti. Sul relativamente ridotto numero dei conferitori - e qui
si presenta un problema che non credo sia facilmente superabile né
dalla Regione né dall'IVAT - che riguarda la condizione degli
artigiani tipici che è molto variegata: abbiamo gli hobbisti che si
presentano solo alle fiere, abbiamo invece una seconda categoria di
persone che è la più consistente che integra il proprio reddito
economico ad un'altra attività lavorativa prevalente con
lavorazioni di questo tipo, e poi abbiamo un numero molto più
ridotto di artigiani che possono essere catalogati o elencati sotto
la voce "Artigiani tipici". Il problema arduo da superare è del
tipo: condizione fiscale, e cioè i rapporti fra singolo artigiano e
l'IVAT, quindi il discorso di essere messi in regola, di dover
affrontare problemi di tipo fiscale, l'opportunità o meno da parte
degli interessati di entrare in certe categorie. È un problema
grosso che non interessa solo la Valle d'Aosta.
Per quanto riguarda gli artigiani tipici, non esiste questo
problema, così come non esiste più da poco tempo la condizione del
produttore che espone alle fiere, perchè vi è stata una direttiva
comunicata a queste persone da parte della Direzione del Ministero
delle Finanze, per cui queste presenze occasionali limitatissime
nel corso dell'anno non comportano nessun problema di tipo
fiscale.
Il problema più grande riguarda il numero piuttosto consistente
di artigiani che si trova nella condizione di "part-time", cioè del
lavoro artigianale inteso come integrazione di una attività
economica primaria. Questo è per interpretare il numero dei
conferitori. Diciamo che i conferitori sono le persone che a tempo
pieno e come attività primaria hanno questo tipo di attività.
Per quanto riguarda una serie di domande che gli interpellati mi
hanno posto, non sono in grado di rispondere perchè il conto
consuntivo per il 1986 non è ancora stato presentato ed ha come
termine ultimo il 30.6.1987, in base alla stessa legge istitutiva,
cioè la possibilità di presentare il bilancio consuntivo entro il
30 giugno dell'anno successivo. Altre notizie, se possono essere
utili: i conferimenti hanno avuto inizio l'11 novembre 1985,
avvengono il martedì e mercoledì di ogni mese, le modalità del
conferimento sono concordate con la Commissione.
Altro punto: uno degli obiettivi dell'IVAT non è di giungere o
di avere degli utili dal punto di vista gestionale, ma di
contribuire a mantenere un livello qualitativo della produzione
tale da esercitare indirettamente un influsso benefico su tutta la
produzione artigianale in Valle d'Aosta. L'innovazione introdotta
con la legge dell'IVAT è proprio con questa Commissione di qualità
che dovrebbe tendere ad un miglioramento qualitativo della
produzione, senza il quale l'intero comparto dell'artigianato
tipico rischia di diminuire.
Nel periodo 11.11.1985 - 31.12.1986 sono stati conferiti
prodotti in conto vendita per 281 milioni di lire, IVA esclusa. In
conto Commissioni sono stati conferiti prodotti per 70 milioni di
lire. Le vendite complessivamente considerate aumentano al 60% dei
prodotti conferiti nei tredici mesi di attività presi a
riferimento.
Per quanto riguarda il 1987, gli obiettivi esplicitati dall'IVAT
sono: completare la rete dei punti vendita con le tre località del
primo programma e cioè con l'apertura di un centro a Courmayeur, a
Saint-Vincent e a Gressoney-Saint-Jean; sviluppare attività di
promozione e di orientamento e altre forme di interventi per
incrementare la produzione e i conferimenti, e in questa logica si
situa anche l'incontro di Gignod, per vedere di superare o delle
diffidenze o delle incomprensioni e giungere ad un rapporto più
stretto fra IVAT e artigiani, e, come dico, questo è un compito
dell'IVAT e non della Regione; istituire il museo dell'artigianato
tipico valdostano.
Per quanto riguarda il bilancio di previsione del 1987, già
approvato dal Consiglio di Amministrazione e controllato con
regolare visto dalla CO.RE.CO., il conto preventivo 1987 pareggia
sulla cifra di 2 miliardi 126 milioni di lire.
Se vogliamo parlare di difficoltà, sottolineando che siamo al
primo anno di esperienza, un dato che può apparire è il
relativamente ridotto numero di conferitori (46), quindi è su
questo dato che forse, tenendo conto degli altri aspetti, cioè dei
problemi di tipo fiscale per l'altra categoria di persone,
bisognerà lavorare.
I giudizi sono anche espressi in quella relazione: è stato
notato che i prodotti di ottima qualità hanno trovato buon
collocamento, il venduto per alcuni prodotti ha raggiunto il 100%;
la produzione, se rifinita, anche ripetitiva, ha un buon mercato;
anche i prezzi unici, anche di grosso valore, hanno trovato buona
collocazione sul mercato. Ci sono dei collezionisti che, purchè il
pezzo sia di qualità, non badano alla cifra. I pezzi unici
decorativi hanno fatto registrare delle vendite interessanti.
L'altro aspetto su cui bisognerà lavorare e che pare interessante è
il discorso della presenza di mobili che sembrano avere un mercato
positivo.
L'ultimo punto dell'interpellanza si riferisce agli intendimenti
della Giunta regionale in materia di artigianato tipico e quali
siano gli interventi per attribuire all'IVAT un ruolo determinante
in tale settore. I compiti dell'IVAT sono stabiliti con legge
regionale; il compito della Regione è di creare le condizioni e di
offrire i supporti e gli strumenti perchè l'IVAT possa raggiungere
i suoi obiettivi. In questo caso penso che l'IVAT abbia rispettato
il suo ruolo, non ci dovrebbero essere problemi. Per quanto
riguarda l'Amministrazione regionale, quest'ultima non solo intende
affiancare l'IVAT per i suoi compiti istituzionali, ma migliorare
se possibile e incrementare le iniziative che ha già in animo di
portare avanti. Voglio ricordare la costruzione dell'opificio per i
drap di Valgrisenche, voglio ricordare la sede espositiva per i
pizzi di Cogne, le iniziative organizzate dall'Amministrazione
regionale quale quella invernale di S. Orso e le estive; non solo,
la partecipazione della Regione, direttamente o in accordo con
l'IVAT, a mostre, esposizioni nazionali e internazionali, oltre ad
un notevole impegno pubblicitario.
Accanto a questa vi è una attività più minuta che pochi
sottolineano ed è il sostegno che l'Amministrazione dà per numerosi
corsi di intaglio di legno, che vengono direttamente seguiti dagli
artigiani e che sono diffusi su tutto il territorio regionale.
Forse gli sforzi più consistenti oggi devono essere rivolti alla
razionalizzazione di questa attività formativa, senza con questo
voler tendere alla uniformità, e dall'altra parte alla
commercializzazione. Oggi uno dei problemi grandi è di avere una
base produttiva sufficiente alla commercializzazione.
L'altro aspetto accennato è il rapporto fra questa produzione
che trova la sua valorizzazione con l'attività dell'IVAT e una
attività che non possiamo definire come attività artigianale tipica
della Valle d'Aosta, ma pur sempre attività artigianale collegata a
questa. È questo un problema aperto, per il quale dobbiamo pensare
a soluzioni non in termini alternativi, ma collaborativi.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Sono d'accordo con l'Assessore che non
dobbiamo interferire nell'autonomia dell'IVAT, però penso che
avendo la Regione istituito questo ente con una legge e avendo dato
un fondo di dotazione, il Consiglio ha tutto il diritto di
modificarla e cambiarla.
Pertanto nell'ambito delle proprie responsabilità penso sia
opportuno che la Regione segua l'evolversi di questa attività,
dando una mano per risolvere i problemi che sorgono. Altrimenti il
rischio è che fra quattro o cinque anni, dopo che la Regione ha
tirato fuori miliardi, siamo "punto e a capo". Il problema del
marchio bisogna discuterlo, dico che nella legge c'è la possibilità
di allargarlo, però deve decidere il Consiglio di Amministrazione.
Se invece come Regione riteniamo che questo sia da fare, si deve
modificare la legge.
La cosa che mi preoccupa è che l'Assessore non ha il bilancio, e
cioè che rispetto al Consiglio regionale l'IVAT non sia stato in
grado, a due mesi dalla chiusura del bilancio, di fornire i dati.
Inviterei l'Assessore a venire in Commissione con quei dati e
discuterne in quella sede. Ho l'impressione che da questo anno
forse alcuni campanelli possono uscire, altrimenti il rischio è che
questi 500 milioni che devono servire per avere un fondo per
acquistare, vanno invece a pagare le spese di gestione
ordinaria.
Concludendo, sulla questione della Fiera di S. Orso se ho capito
bene c'è stata una collaborazione, però chi ha visitato la Fiera di
S. Orso, l'IVAT non l'ha vista. Non dico che non sia stato fatto
niente, però ritengo che sarebbe bene dal prossimo anno trovare una
collaborazione, in modo che chi partecipa alla Fiera sappia che c'è
anche l'IVAT nei suoi vari aspetti. Chiederei all'Assessore in
seguito, se fosse possibile, di fare una discussione intorno a
questi problemi.
