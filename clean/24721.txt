Classificazione
COMMERCIO



Oggetto del Consiglio n. 106 del 1° ottobre 2008 - Resoconto
OGGETTO N. 106/XIII - Interpellanza: "Intendimenti per un
concreto sviluppo commerciale della galleria Les Corbeilles di
Pollein".
Interpellanza
Premesso che:
-
la galleria commerciale Les Corbeilles, presso l'area ex
autoportuale di Pollein, ha evidenziato sin da subito numerose
criticità che sono ricadute a danno degli esercenti ubicati nella
medesima;
-
da settembre 2004 ad oggi non è mai stata saturata oltre la
metà degli spazi disponibili, causando una comprensibile
diminuzione dell'attrattività commerciale del sito e una
progressiva chiusura delle attività insediate;
-
la situazione sta peggiorando tanto che, nei due piani di
galleria, sopravvivono oggi a stento solo poche attività;
-
le problematiche sopra evidenziate sono state segnalate a
più riprese ad amministratori regionali e rappresentanti politici
nel corso di incontri specifici;
Visti l'articolo 5 della L.R. 28 giugno 1982, n. 16 e
successive modificazioni, la deliberazione della Giunta regionale
n. 7874 del 17 settembre 1993 e la deliberazione del Consiglio
regionale n. 3142/XI del 2 aprile 2003, provvedimenti dai quali si
evince chiaramente la funzione di controllo della Regione (tramite
Finaosta S.p.a.) sulla Autoporto S.p.a., società preposta alla
gestione del sito;
ciò premesso, i sottoscritti Consiglieri regionali
Interpellano
il Presidente della Regione per sapere se - a differenza dei
suoi predecessori - intende interessarsi di quanto enunciato in
Premessa e, possibilmente, adottare qualche iniziativa (o esortare
la controllata Autoporto S.p.a.
a farlo) al fine di avviare
un corretto e concreto sviluppo commerciale della galleria Les
Corbeilles.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Amministratori nuovi, problemi vecchi.
Speriamo che questa Giunta almeno abbia focalizzato una questione
se vogliamo importante, se non volete, chiamatela anche marginale,
ma che esiste dal 2004 e che non è mai stata risolta né sotto il
profilo politico, né sotto il profilo amministrativo: stiamo
parlando della galleria commerciale Les Corbeilles, che è
un'appendice del Serpentone, ovvero di uno dei tre edifici che
compongono l'area ex autoportuale secondo la riconversione avvenuta
nel decennio scorso. La galleria Les Corbeilles avrebbe dovuto
ospitare un certo numero di attività commerciali, ma questa
attrattività commerciale di fatto non l'ha mai dimostrata, né
conseguita a causa di tutto un insieme di fattori che sono
innanzitutto di carattere gestionale, di
marketing
, di
capacità da parte dell'Autoporto S.p.a., società controllata dalla
Regione tramite Finaosta, di implementare questo sito e dargli
quella dimensione commerciale che tutti quanti auspicavano. Qui
interpelliamo il Presidente della Regione, in quanto sappiamo avere
la delega alle partecipate regionale, come è Autoporto S.p.a., per
sapere se, a differenza dei suoi predecessori, ha qualche buona
intenzione in merito. Sappiamo che - questa è una notizia recente
che fa parte anche della cronaca giornalistica - ormai i
sopravvissuti (come vengono definiti) sono solo più sei a Les
Corbeilles, al pianterreno resistono solo tre attività commerciali,
altrettante al piano superiore, con i titolari del bar che provano
ad attirare i clienti aprendo uno spazio per i bimbi. Penso che
nessuno degli amministratori regionali che c'erano in passato,
tanto meno quelli che attualmente hanno la responsabilità di
governo della Regione pensavano di avere un'appendice commerciale
così malmessa. Presidente, quindi, chiediamo a lei o a chi
rappresenta le volontà regionali in seno all'autoporto se ci sono
delle novità, almeno a livello di intenzioni. Nella scorsa
legislatura si è detto più volte: "facciamo" e non si è mai fatto,
si sono dette tante cose e alla fine dei conti sono rimaste lettera
morta o, meglio, palestra di esercizio oratorio all'interno di
quest'aula o in Commissione, sappiamo che lei ha, per quanto
riguarda Autoporto S.p.a., dato un input politico importante
cambiando i vertici, quindi i vertici che oggi governano
l'Autoporto S.p.a. hanno vissuto in prima persona questi momenti,
perché conoscono i problemi, di conseguenza hanno gli strumenti per
poterli affrontare. Visto che questa situazione sta peggiorando,
aspettiamo da lei, Presidente, immaginando che abbia le idee chiare
in merito, una manifestazione di intenzioni e soprattutto di
interesse per trovare una soluzione a tale problema.
Président
- La parole au Président de la Région,
Rollandin.
Rollandin (UV)
- Per quanto riguarda l'oggetto
dell'interpellanza, credo vi siano dei dati di fatto inequivocabili
sulla situazione commerciale della zona, che devo dire hanno da
sempre fatto oggetto di interesse. Ritengo che oggi l'importanza di
questa ulteriore sollecitazione sia quella di attivare delle misure
che possano tener conto di una situazione che ha delle criticità.
Non va dimenticato che tutto il complesso dell'autoporto, in cui si
inserisce anche la galleria Les Corbeilles, è legato ad un progetto
che a suo tempo ha avuto dei finanziamenti europei, quindi è legato
ad alcune regole piuttosto strette sotto questo profilo. Credo che
uno dei punti critici sia il canone di affitto che in un momento di
criticità commerciale risulta di difficile contenimento, quindi
bisogna vedere quali misure sono possibili per prevedere in questo
periodo e tenendo conto della situazione più generale un intervento
nel merito. Sotto questo profilo, abbiamo già sensibilizzato i
nuovi amministratori affinché si facciano carico di questo problema
per evidenziare le possibilità di interventi sia direttamente come
Autoporto, sia a livello di Amministrazione regionale. L'unico
punto che ci sembra non voglio dire in controtendenza, ma
peggiorativo della situazione è che ultimamente ci sono state
richieste, sempre a Les Corbeilles, due delle strutture esistenti
per utilizzare meglio i locali che sono stati lasciati da due altre
iniziative. Lo dico come notizia, non è certo con questo che voglio
dire che è cambiato tutto.
Per ora è inutile che vado oltre, perché credo sia giusto
aspettare gli interventi che possono avere un effetto pratico,
altrimenti continuiamo a dire delle buone intenzioni, ma i
risultati non vengono. Spero di poter quanto prima illustrare o
dare notizia nel merito anche senza sollecitazioni sul tema.
Président
- La parole au Conseiller Secrétaire
Tibaldi.
Tibaldi (PdL)
- Presidente, guardi, noi abbiamo ascoltato
questo suo breve intervento in risposta ad una domanda che le
lasciava spazio per dirci qualcosa di più. Ci permettiamo di dire
che ci aspettavamo qualcosa di più concreto. Come prima frase
significativa ha detto: "dobbiamo attivare le misure"; quali
misure, entro quando? Forse avrebbe riempito di contenuto quella
che era una nostra aspettativa e non solo, un'aspettativa di
persone che lì hanno insediato la loro attività, che l'hanno vista
esaurire in maniera preoccupante a causa di alcuni difetti che sono
stati alimentati anche da un'incapacità gestionale. Quali sono le
misure ed entro quando vogliamo attivarle... un Presidente della
Regione che ha un controllo su una partecipata come Autoporto...
potevamo saperlo, non è un segreto d'ufficio o professionale. Lei
sa che la questione porta la data del 2004 e dal momento in cui è
stato tagliato il nastro, a parte un'euforia iniziale, sono
iniziati poi i veri e propri problemi che hanno visto questa moria
ed estinzione di attività. Il canone di locazione è uno dei tanti
problemi che hanno riguardato e che riguardano... ma non è l'unico.
C'è tutto un riassetto logistico che era stato previsto, annunciato
anche dalla Giunta precedente e che è rimasto sulla carta; tutta
un'interlocuzione con la Carrefour per quanto riguarda l'accesso al
supermercato e quindi dei passaggi più o meno obbligati per far sì
che questa appendice restasse non marginale, ma diventasse più
importante. Abbiamo notato, il Presidente ne è testimone, che per
un altro edificio dell'Autoporto S.p.a., la torre delle
comunicazioni che verrà utilizzata per INVA (società a
partecipazione pubblica), le decisioni sono state prese la sera e
attivate il mattino dopo; allora, se c'è una celerità di intervento
per una s.p.a. pubblica che lì avrà la sua sede, come INVA, perché
anche per Les Corbeilles non c'è stata altrettanta celerità?
Lei ha detto:
"abbiamo già sensibilizzato i nuovi
amministratori"
, ci fa piacere, sono lì da tre mesi anche i
nuovi amministratori; i Consiglieri Stacchetti e Praduroux
conoscono il problema, perché erano entrambi in IV Commissione
peraltro, quindi hanno convissuto con questo problema e con le
legittime doglianze di chi lo ha vissuto sulla propria pelle o,
meglio, sulle proprie tasche; quindi INVA, pubblica, ha la corsia
privilegiata, questi "poveri cristi" sono lì che continuano a
remare in attesa di... Presidente, le sollecitazioni pratiche non
sono più necessarie, è il momento di intervenire, decidete
qualcosa! Un anno fa il Consiglio regionale, con il provvedimento
n. 2883 dell'11 luglio 2007, decise a maggioranza di ampliare le
tipologie insediabili nei vari spazi modulari, perché l'ipotesi
iniziale non aveva permesso l'ottimizzazione della saturazione
degli spazi, non solo della galleria Les Corbeilles, ma di tutto
l'insediamento serpentone, centro direzionale e torre delle
comunicazioni. La torre delle comunicazioni, ci venne anticipato
allora, diventerà la sede di INVA e così è stato e così si sta
completando questo processo. Presidente, per favore, prenda a cuore
anche questo caso, anche lei conosce i gestori, anche lei si è
recato a Les Corbeilles, non solo immagino in campagna elettorale,
ma anche prima e forse anche dopo, o forse dopo è stato travolto da
altre questioni decisamente più importanti, ma qui si tratta di
attività private che hanno confidato in determinate intenzioni e
impostazioni della società a governo pubblico, Autoporto S.p.a.,
che via via si sono dimostrate evanescenti, non rispettate né dagli
amministratori precedenti, lì abbiamo un ex Assessore alle
partecipazioni regionali che ne è testimone, forse "fa orecchie da
mercante", perché gli conviene così... ma di fatto la situazione è
questa e sta peggiorando, è grave; quindi, anche se marginale,
questo problema è costato, è sulla pelle di certi cittadini e certi
imprenditori. Abbiamo a cuore l'imprenditoria locale? Bene, non
solo quella pubblica, quella targata INVA o Cervino S.p.a., o con
tutti i nomi possibili della
holding
pubblica, ma ci sono
anche persone che hanno investito i loro risparmi qui e non hanno
mai avuto risposte precise dalla pubblica amministrazione.
Con questa interpellanza - e l'ha capito dal quesito che abbiamo
posto - abbiamo non riaperto l'attenzione, perché l'attenzione c'è
sempre stata, però l'abbiamo sollecitata e pensiamo di averlo fatto
- era doveroso farlo anche alla luce della sua risposta - alla
nuova Giunta da lei presieduta. Lei oggi ci dice: "attiveremo delle
misure", una Giunta che si rispetti ha già in testa quali misure
attivare e quali tempi di percorrenza dovranno essere intrapresi
per portarla a compimento. Non crediamo nel solito giochino del
labirinto tortuoso, dove alla fine si fanno tante chiacchiere, ma
questa piccola grande questione rimane assolutamente inascoltata e
comunque dimostra un fallimento non solo degli imprenditori che si
sono cimentati con le loro risorse in questa attività, ma anche di
un'impostazione pubblica che ha dimostrato tutti i suoi limiti. Le
diamo una carta da giocare, ma nel giro di poco tempo anche qui ci
porti delle risposte, penso che lo stesso Presidente della IV
Commissione che ha competenza in merito possa anche lui diventare
insieme alla Commissione un motore attivo, propositivo per far sì
che per questa situazione si trovi una soluzione.
