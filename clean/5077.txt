Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 656 del 27 giugno 1984 - Resoconto
OGGETTO N. 656/VIII - ENTRATA IN FUNZIONE DEL NUOVO COMPLESSO
OSPEDALIERO DEL BEAUREGARD E UTILIZZAZIONE FUTURA DELL'ATTUALE
"MATERNITA' " (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
RICORDATO
che l'Assessore regionale alla Sanità ed
Assistenza Sociale, rispondendo ad una interrogazione presentata
dal sottoscritto Consigliere in data 27 gennaio 1984, aveva
preannunciato per la fine di marzo 1984 l'ultimazione del
Beauregard ed il conseguente trasferimento nel nuovo complesso
ospedaliero dei reparti ospitati nell'attuale "maternità";
VISTA
la deliberazione n. 3247 dell'1.6.1984 con cui
la Giunta ha approvato nuovi lavori al Beauregard per un ammontare
di lire 252.700.000 ed una proroga della ultimazione delle
opere;
AL FINE
di avere notizie precise in merito alla data
di entrata in funzione del Beauregard ed alla sua
utilizzazione;
il sottoscritto Consigliere regionale
INTERROGA
l'Assessore alla Sanità ed Assistenza Sociale per
sapere:
quando entrerà in funzione il complesso ospedaliero del
Beauregard;
quali servizi o
reparti verranno trasferiti al
Beauregard;
come verrà utilizzata l'attuale "maternità" dopo l'entrata in
funzione del Beauregard.
PRESIDENTE:
Ha chiesto la parola l'Assessore alla Sanità
ed Assistenza Sociale Marcoz; ne ha facoltà.
MARCOZ (U.V.)
: L'interrogazione del Consigliere Riccarand
mi da modo di annunciare al Consiglio che, finalmente, in questi
giorni verrà consegnata definitivamente la Piastra. I lavori erano
ultimati, sotto l'aspetto strutturale, già dal mese di dicembre
dell'anno scorso; purtroppo, per l'acquisto degli arredi e per lo
spostamento dei macchinari ci sono voluti sei mesi.
Ricollegandomi al discorso del Beauregard, ricordo che nel mese
di marzo il Consigliere Riccarand aveva presentato una
interrogazione e la mia risposta era stata forse un po' avventata,
perché avevo affermato che i lavori sarebbero stati ultimati nel
mese di marzo. Purtroppo, come succede in questi casi, ci sono
stati dei problemi che riguardano in modo particolare la telefonia,
le cucine, i parcheggi, il deposito dei gas e l'inceneritore, che
hanno ulteriormente procrastinato i lavori. I lavori strutturali,
anche per il Beauregard, sono definitivamente ultimati e gli uffici
in questo momento stanno predisponendo gli acquisti degli arredi e
gli spostamenti per quanto riguarda le attrezzature. Quindi, pur
non volendo fissare una data precisa per l'apertura del Beauregard,
è indubbio che la Giunta si augura che entri in funzione entro
quest'anno.
Il Consigliere Riccarand sa che al Beauregard verranno
trasferite la geriatria, la pediatria, l'ostetricia e la
ginecologia. Il centro trasfusionale, che attualmente è presso la
maternità, verrà spostato in Viale Ginevra presso l'attuale
farmacia dell'Ospedale; il progetto è già all'esame del Comune di
Aosta, dal quale aspettiamo il permesso edilizio. Rimarrà quindi da
risolvere soltanto il delicato problema della psichiatria. Tutti
siamo al corrente dell'evoluzione della legge 180 in questo
periodo, quindi io non voglio anticipare soluzioni. Come ufficio,
con quel poco personale che abbiamo a disposizione, stiamo
rilevando tutta la maternità in quanto è stata assoggettata a
diversi ampliamenti e mancavano addirittura le planimetrie esatte.
Nel momento in cui si tratterà di sceglierne la destinazione sarà
mio dovere portare la soluzione in questo Consiglio regionale.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Ringrazio l'Assessore per la risposta e
mi auguro che entro quest'anno il nuovo presidio entri
effettivamente in funzione.
