Classificazione
ASSISTENZA SOCIALE
Politiche giovanili


Resoconto integrale del dibattito dell'aula
Oggetto del Consiglio n. 1567 del 4 ottobre 2000 - Resoconto
OGGETTO N. 1567/XI Iniziative per combattere il fenomeno
della diffusione di sostanze stupefacenti. (Interpellanza)
Interpellanza
A conoscenza dei progetti presentati per
accedere ai finanziamenti previsti dal Fondo Nazionale Droga la cui
gestione dello Stato è stata demandata alla Regione;
Preso atto che detti progetti non coprono e non fanno fronte al
disagio giovanile esistente sull’intero territorio
della Valle d’Aosta;
Constatata la situazione di spaccio e di mercato della droga
scaturita dalle inchieste condotte dalle forze
dell’ordine in Valle d’Aosta;
Ravvisata la necessità di rafforzare l’azione di
prevenzione e di educazione da parte delle istituzioni
regionali;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se non ritiene riprendere una forte azione di prevenzione che
coinvolga nuovamente la scuola, nonché la famiglia, il territorio
tramite le autonomie locali, gli ambienti di lavoro, la
cultura;
2) se esiste, o intende realizzare, un programma che guardi al
disagio giovanile e alle devianze giovanili, che intervenga sui
problemi dei giovani, alla luce anche delle finalità concernenti la
legge in vigore a livello regionale;
3) quali iniziative intende intraprendere per potenziare,
unitamente alle forze dell’ordine, la lotta al
traffico e allo spaccio di stupefacenti che avviene in Valle
d’Aosta.
F.to: Beneforti
Président La parole au Conseiller Beneforti.
Beneforti (PVA-cU) I motivi che ci hanno indotto a presentare
questa interpellanza sono quelli indicati nella premessa. Alla luce
di quanto accade a livello nazionale e regionale non possiamo non
porci con forza il problema delle tossicodipendenze.
Su questo problema in Valle è stato fatto molto, e si continua a
fare, ma a nostro avviso dobbiamo rilanciare una forte azione di
prevenzione e di educazione da parte di enti e di istituzioni
regionali.
Ultimamente un forte contributo è venuto dal Fondo regionale
della droga, con il finanziamento dei progetti che sono stati
presentati tramite i centri che abbiamo nella nostra regione e che
sono stati istituiti per combattere questo fenomeno e il disagio
giovanile, ma questo non è sufficiente di fronte ad avvenimenti che
ci preoccupano.
Riconosciamo che il traffico della droga non tende a diminuire,
basta seguire le inchieste condotte dalle forze dell'ordine, basta
seguire le denunce di alcuni sindaci espresse tramite gli organi di
informazione, basta seguire le denunce di certe situazioni che
provengono dalle famiglie e dagli operatori della scuola. Tutto ciò
ci induce a muoverci per porre in essere tutte quelle iniziative
capaci di coinvolgere tutte le componenti della Comunità valdostana
nella lotta alla droga.
Noi riteniamo che la lotta al disagio giovanile, la prevenzione,
la cura, il reinserimento nella vita lavorativa siano compiti che
non possono essere delegati ai pochi centri che da tempo si fanno
carico del fenomeno droga o che vengono aperti nei quartieri a
rischio. Occorre allargare l'azione di prevenzione sull'intero
territorio e potenziare il servizio pubblico reso dal SERT.
Riteniamo che il SERT debba essere organizzato ed efficiente perché
è il punto di riferimento della lotta alla droga come lo è anche
dell'alcolismo.
Inoltre riteniamo che sia necessario che al progetto ponte in
atto per la prevenzione nella scuola, che si sta realizzando dopo
il vecchio "Progetto Arianna", venga data la massima estensione e
collaborazione da tutti gli operatori della scuola perché in molte
occasioni così non è. È necessario garantire la preparazione e la
formazione degli operatori in modo che gli interventi siano
efficienti e di qualità più che di quantità perché nella situazione
in cui oggi ci troviamo ci vogliono operatori preparati per
affrontare il problema in modo adeguato. Nello stesso tempo è
necessario coinvolgere le famiglie in modo che esse si rendano
partecipi e svolgano il ruolo che loro compete, anche le famiglie
devono comprendere che non possono delegare ad altri i loro compiti
e non possono delegare tutto all'ente pubblico.
È necessario infine coinvolgere le autonomie locali, comuni e
comunità montane affinché manifestino anche in questo campo una
presenza più attiva che oggi non c'è, perché, oltre che a scuola e
nella famiglia, riteniamo che anche sul territorio debbano essere
cercati tutti i canali possibili di colloquio con i giovani laddove
batte maggiormente la droga, come occorre prevenire la vendita di
sostanze stupefacenti tramite la sempre più marcata repressione che
devono esercitare le forze dell'ordine.
Le forse dell'ordine sono chiamate a combattere tutto ciò che fa
male e uccide, ad arrestare gli spacciatori locali e stranieri che
operano anche in Valle d'Aosta dove il mercato in certe zone si
presenta aperto e libero ventiquattro ore su ventiquattro.
Dopo aver fatto questa esposizione termino e resto in attesa di
una risposta, ma mi permetta l'Assessore di fare un'ultima
riflessione: nella lotta contro la droga come contro l'alcolismo la
Valle d'Aosta, come dicevo, non è certo rimasta indietro, si è data
leggi e provvedimenti, ma le iniziative si realizzano in base anche
ai finanziamenti che vengono previsti nel bilancio. Molto si fa
tramite il fondo nazionale, ma se non è sufficiente, si deve
provvedere perché non si può risparmiare in un campo così delicato,
ricordiamoci sempre che prevenire costa meno che curare.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV) Ringrazio il Consigliere Beneforti per aver posto
questo problema delle tossicodipendenze all'attenzione del
Consiglio perché mi permette di fare il punto della situazione su
una tematica rispetto alla quale negli ultimi anni abbiamo
investito moltissimo e dirò in che modo.
Sul piano culturale innanzitutto si fa torto alle cooperative,
alle associazioni, alle strutture, ai servizi pubblici e agli enti
locali, che hanno presentato progetti da finanziare con il fondo
nazionale, se si afferma come afferma l'interpellanza che il loro
impegno sembrerebbe non far fronte al disagio giovanile esistente
sull'intero territorio.
Assodato infatti che quello della tossicodipendenza è solo uno
degli aspetti del disagio e della devianza giovanile, si deve
osservare che i progetti finanziati sono mirati ad intervenire in
zone geografiche specifiche individuate fra quelle maggiormente a
rischio e che sono rivolti ciascuno a target ben definiti coprendo
complessivamente una buona parte del territorio.
Comunque nelle premesse di tutti i progetti, che illustrerò
dopo, è stato espresso chiaramente l'intento di intervenire in
alcune aree soltanto della problematica, le sole del resto
finanziabili, quelle riferite alla prevenzione, al recupero e al
reinserimento lavorativo. Il problema vero, quindi, è quello
dell'efficacia dei progetti che da soli non potrebbero certo
bastare ad affrontare seriamente i problemi della devianza e del
disagio.
Del resto l'ambizione di far fronte al disagio giovanile è per
molti versi velleitaria in quanto il problema purtroppo non è stato
risolto neppure altrove, il che significa che gli interventi sono
indispensabili, ma che non sono mai risolutivi al 100 percento e
anche questa è una considerazione di carattere culturale.
Sul piano amministrativo invece si tratta di considerare che se
il problema è quello dell'efficacia degli interventi, la necessità
culturale di definire quello di cui stiamo parlando risulta ancora
più chiara e allora dobbiamo cominciare con l'esaminare le ragioni
del disagio e già qui entriamo in un campo vastissimo e per questo
quasi insondabile nella sua complessità, poi comunque dobbiamo
arrivare ad indicare le forme con cui il disagio e la devianza si
presentano: la tossicodipendenza, l'alcolismo, i disturbi del
comportamento alimentare, l'abuso di farmaci ansiolitici,
antidepressivi che sta crescendo enormemente anche in Valle
d'Aosta, il suicidio e via dicendo.
Fatto ciò, non ci sarà difficile constatare anche che fenomeni
come l'aumento del consumo di tabacco fra la popolazione giovanile
della Valle d'Aosta è un dato reale, per certi versi inspiegabile
perché tutti sanno bene quali irreparabili danni il fumo provochi
alla salute. Questo aumento è preoccupante anche se si finge di non
sapere che il tabagismo è una dipendenza. Chiarito tutto ciò,
dobbiamo giungere ad alcune considerazioni di carattere culturale e
di carattere amministrativo rispondendo puntualmente
all'interpellanza.
C'è indubbiamente bisogno di una coerente azione di prevenzione,
ma questa azione è difficile poiché è diffusa la tendenza, anche da
parte delle famiglie, a delegare alle istituzioni pubbliche, siano
esse la scuola, siano esse la pubblica amministrazione, tutta una
serie di interventi primari che dovrebbero invece essere assicurati
dalla famiglia stessa, pertanto un'azione di prevenzione, che è la
più importante, prendendo avvio da un fatto culturale qual è il
ruolo della famiglia, dovrebbe essere svolta in ambito
familiare.
Da questo principio deriva la scelta amministrativa di porre in
essere iniziative atte a favorire e ad aiutare la famiglia affinché
le situazioni di disagio economico e lavorativo prima di tutto non
siano troppo gravose e possano diventare l'alibi che spiega perché
la famiglia non svolga appieno il proprio ruolo.
L'efficacia di tali interventi, quando viene delegata ad altri:
la scuola o le istituzioni appunto, è minore anche se il loro
intervento è puntuale e ben strutturato perché il ruolo della
famiglia è insostituibile. Non sto a citare gli interventi della
legge sulla famiglia e quelli relativi all'assistenza educativa
familiare perché abbiamo già avuto modo di parlarne in questa
Assemblea. Si ritiene quindi che non ci sia bisogno di iniziative
straordinarie che si concludono quando si esauriscono o la spinta
emozionale legata al prodursi di fatti inconsueti o la
disponibilità di fondi stanziati per l'intervento urgente e
straordinario, mentre siano indispensabili la continuità e la
serietà degli interventi e che ci sia bisogno di tempo per valutare
l'efficacia dell'intervento.
Prima di chiedere la realizzazione di un programma straordinario
allora bisogna prendere in esame i risultati di quanto viene
effettivamente già svolto, anche se questo, come è il caso del SERT
che da tempo realizza incontri e attività di prevenzione in tutte
le scuole di ogni ordine e grado, organo che è stato ultimamente
potenziato ed è alla pienezza dell'organico sia per quanto riguarda
le tossicodipendenze, sia per quanto riguarda l'aspetto più
specifico all'interno della tossicodipendenza e
dell'alcooldipendenza, anche se questo - dicevo - non è
mediatizzato e quindi ha ottenuto poco clamore.
Si tratta tuttavia di decidere se si debba curare la sostanza o
l'immagine e solo se si vuole dire che una buona immagine migliora
l'efficacia degli interventi, ci si può impegnare a migliorare la
comunicazione relativa a ciò che il servizio pubblico realizza in
modo positivo nella quotidianità. In ogni caso è bene prendere in
considerazione il fatto che l'applicazione della legge n. 285/97 ha
portato complessivamente all'approvazione e al finanziamento solo
per l'anno 2000 di ben 16 progetti da attuare in zone diverse dalla
Valle d'Aosta e con un target individuato per lo più negli
adolescenti.
I progetti approvati sono per la fascia di età che va
generalmente dai 6 ai 15 anni: "L'alveare", presentato dal
distretto scolastico n. 1, per un ammontare di 131.500.000 lire;
"Tutti insieme", il Comune di Hône, per 84 milioni; "Baby Club
Grand Paradis", Comunità montana Grand Paradis, per 81.500.000
lire; "Après-midi à la carte", Comunità montana Grand Combin, per
66 milioni; "Centro educativo con ludoteca", Comune di Courmayeur,
per 124.500.000 lire; "C'entro anch'io", Comune di Sarre, per
123.500.000 lire; "Ragazzi e adulti insieme nel tempo libero",
Scuole medie Einaudi e Saint-Roch, per 37.500.000 lire; "L'albero
dei mille colori", Comunità montana Grand Paradis, per 12.500.000
lire; "Garderie", Comune di Charvensod, per 147.500.000 lire;
"Tempo vivo per l'adolescenza", Istituto magistrale Binel di
Verrès, per 32 milioni; "Centro educativo e aggregativo per minori
e famiglie", Comune di Aosta, per 180.500.000 lire; "Mont Rose
Enfants", Comunità montana Monte Rosa, per 75 milioni; "Insieme
per", Comune di Valtournenche, per 68 milioni; "Spazio infanzia",
Comunità montana Evançon, per 140 milioni; "Sperimentazione di un
servizio per le famiglie e la prima infanzia", Comune di La Thuile,
per 73 milioni; "Garderie d'enfance", per 78.620.000 lire, per un
totale solo per questa legge di 1.455.620.000 lire.
In applicazione inoltre della legge regionale n. 8/97 è stata
istituita la Consulta giovanile e già sono stati attuati programmi
e progetti relativi al disagio giovanile mirati a prevenire
percorsi di devianza favorendo l'aggregazione e la cooperazione,
l'informazione e gli scambi socio-culturali.
Sono stati attivati 6 centri giovani: un centro giovani ad Aosta
e un centro informazioni al Comune di Aosta, a Nus, a Hône, a
Pont-Saint-Martin e alla Comunità montana Grand Paradis per un
impegno di spesa del bilancio regionale di 800 milioni nel 1999 e
800 milioni nel 2000. È attivo da poche settimane un consultorio
adolescenti che ha fra i suoi compiti specifici anche la
prevenzione del disagio e della devianza.
È in fase di definizione l'attivazione di un servizio specifico
concernente i disturbi del comportamento alimentare presso
l'Ospedale di Aosta che vede coinvolte l'Unità operativa di
Pediatria e di Psichiatria nonché l'Unità operativa che fa capo al
Servizio di alimentazione, riguardante l'anoressia e la bulimia
che, come è noto, colpiscono in misura prevalente gli adolescenti e
sono un chiaro sintomo di disagio.
Un riassunto in lire: il Fondo nazionale droga, relativamente al
triennio 1997-1999, ha portato al finanziamento di 1.095.290.000
lire, per l'attuazione di progetti, ai sensi della legge n. 2/85,
relativi all'anno 2000 è stato stanziato 1.445.620.000, per
l'applicazione della legge n. 8/97 nel triennio 1997-1999 sono
stati stanziati circa 2 miliardi, per l'attuazione del "Progetto
Ponte" negli esercizi finanziari 1995-1996 sono stati destinati
794.238.400 lire.
Rispetto ai progetti finanziati con il Fondo nazionale droga si
tratta dei seguenti progetti: "Progetto insieme" dell'Oratorio
parrocchiale Frère Gilles per un centro diurno di socializzazione
di Verrès per 94 milioni; "Pronto aiuto Centro crisi", "il Punto"
della Cooperativa San Grato di Aosta per 140 milioni; "Domani si
lavora", Cooperativa La Svolta-Le Virage di Sarre, per 97.810.000
lire; "Health salute, uno spazio per il cambiamento", presentato
dall'USL SERT per la riduzione del danno ai malati cronici, per 100
milioni; "Arco: educare la salute", presentato dal SERT, che
interessa l'alta Valle, per un importo di 199.186.500 lire; "Quelli
che cambiano", presentato dal SERT per il quartiere Cogne di Aosta,
un laboratorio di intervento e di prevenzione primaria e
secondaria, per un importo di 300 milioni; "Progetto CIC",
presentato dall'Assessorato Istruzione e Cultura, Sovrintendenza
agli studi, concernente la formazione e l'informazione a livello
scolastico rivolta ai docenti, per 74.293.500 lire; "Opere
insieme", presentato dall'Assessorato della sanità per la
formazione integrata degli operatori del SERT e degli enti del
privato sociale, per 90 milioni.
Sono cifre importantissime, mai, ripeto, mai stanziate nel
bilancio regionale negli ultimi anni.
Per quanto concerne il terzo punto dell'interpellanza, quali
iniziative si intende intraprendere, anche questo specifico quesito
dimostra quanto sia diffusa la tendenza a delegare tutto alla
Pubblica amministrazione, anche ciò che non è di sua stretta o
diretta pertinenza. La lotta al traffico e allo spaccio di
stupefacenti è prima di tutto competenza delle forze dell'ordine,
il fatto che queste agiscano e debbano agire in sintonia con la
Regione è chiaro e conclamato in considerazione tra l'altro che al
Presidente della Giunta regionale sono attribuite funzioni
prefettizie.
Rispetto alle forze dell'ordine possiamo solo esprimere un
plauso per il loro lavoro; ultimamente le abbiamo viste sempre più
impegnate in azioni di vigilanza e prevenzione davanti alle scuole,
la polizia stradale sta partecipando alla campagna di prevenzione
dell'abuso di bevande alcoliche, in particolare intervenendo negli
appositi incontri realizzati nelle scuole guide e negli istituti
scolastici.
Grande è l'attenzione e l'opera di vigilanza rispetto alle
droghe sintetiche, perfino le organizzazioni sindacali delle forze
di polizia hanno promosso iniziative di sensibilizzazione della
cittadinanza. Ci sarebbe altro da dire, ma si ritiene che questi
esempi possano bastare a dimostrazione che, benché tutto sia
perfettibile, ci sono già sintonia e collaborazione fra le
istituzioni regionali e le forze dell'ordine.
Se si deve quindi dare una risposta puntuale ai tre quesiti
dell'interpellanza, si può affermare che rispetto alla prima
domanda non si ritiene necessaria una nuova azione di prevenzione
perché diverse e articolate e puntuali sono le iniziative già in
atto e complesso e importante è l'operato quotidiano che mira a
sempre meglio coordinarle; non si ritiene necessario finanziare un
nuovo "Progetto Arianna".
Rispetto alla seconda domanda esiste già un programma che guarda
al disagio giovanile e alle devianze e questo programma consiste
nel lavoro quotidiano dei servizi pubblici e nella sinergia con il
privato sociale, con gli enti locali, con le forze dell'ordine, con
le forze sindacali, eccetera.
In ogni caso ciò che può essere utile è individuare strumenti di
valutazione della qualità di questi interventi perché l'efficacia
degli interventi è il problema dei problemi. Alla domanda se è vero
che a fronte di tanti miliardi che spendiamo riusciamo ad ottenere
risultati concreti, la risposta è come minimo un grosso punto
interrogativo. Sotto questo punto di vista penso che ci troviamo in
perfetta sintonia con il Consigliere Beneforti. Però
dall'interpellanza del collega Beneforti giungono stimoli positivi
e si possono trarre in particolare due considerazioni che possono
essere accettate e assunte come impegno amministrativo: è opportuno
perfezionare l'azione di sinergia fra tutti coloro che operano
sulle problematiche oggetto di questa discussione affinché le
iniziative si sviluppino in modo armonico su tutto il territorio e
assumano nuova efficacia ed è in secondo luogo opportuno migliorare
la comunicazione relativa a ciò che complessivamente viene fatto
per combattere il fenomeno della diffusione delle sostanze
stupefacenti, del disagio e della devianza giovanile per non
lasciare l'opinione disinformata di fronte a fatti che si producono
con un certo clamore, seminano preoccupazione e determinano il
sospetto che le istituzioni siano disarmate o impreparate.
Président
La parole au Conseiller Beneforti.
Beneforti (PVA-cU) Ringrazio l'Assessore per la risposta che ha
dato e prendo atto di quanto la Regione sta facendo e intende fare,
ma credo che il tenore dell'interpellanza non fosse un tenore né di
critica né di accusa.
Abbiamo inteso presentare questa interpellanza per rimarcare la
necessità di portare avanti un'azione di prevenzione nella nostra
Regione, questo è il punto fondamentale, e per cercare di estendere
la prevenzione il più possibile sull'intero territorio della
regione perché ci sono ancora zone nel nostro territorio che sono
scoperte anche perché le autonomie locali non si pongono il
problema come dovrebbero e l'Assessore lo sa.
Se lei convoca i sindaci, quanti si presentano per discutere
questi problemi? Quanti se ne sono presentati nei diversi convegni
e riunioni che sono state fatte? Il problema è questo: far
comprendere alle autonomie locali che anche in questo campo devono
svolgere il loro ruolo.
L'interpellanza è stata presentata altresì per richiamare
l'attenzione dell'Assessorato e della Giunta su quello che in
positivo si sta facendo al quale non deve mancare il sostegno
politico, economico e finanziario, altrimenti tutta l'azione di
prevenzione non si può realizzare. Non ho voluto criticare le forze
dell'ordine; ho voluto dire che si deve coordinare maggiormente
l'intervento delle forze dell'ordine in modo che ci sia un servizio
ventiquattrore su ventiquattro perché lo spaccio della droga è un
mercato aperto che si protrae nella nostra regione ventiquattrore
su ventiquattro, basta vedere i punti dove avviene questo spaccio
al quale tutti possiamo assistere di giorno e di notte.
Prendo atto della risposta dell'Assessore; l'invito che gli
rinnovo è quello di estendere il più possibile questa azione e
riconfermo che la Regione fino ad oggi ha fatto il possibile, ma
dobbiamo cercare di fare ancora di più. Voglio richiamare
l'attenzione dell'Assessore sulle conclusioni tratte da parte dei
500 delegati di 72 paesi che hanno partecipato alla terza
Conferenza mondiale sulla prevenzione dell'uso della droga che si è
svolta a Palermo in questi giorni.
Le conclusioni sono state nette e precise in quel convegno e
rafforzano la validità di quanto abbiamo sempre sostenuto in questa
sede e che sostenete anche voi mettendo in atto quei provvedimenti.
Nel documento finale approvato dalla conferenza è stata condannata
qualsiasi legalizzazione o liberalizzazione della droga, perché -
cito -:
"? l'uso delle droghe illegali soffoca le aspirazioni
umane, condanna corpo ed anima, corrompe la società?".
Nel
documento si legge ancora che:
"? La prevenzione è la pietra
miliare di tutte le strategie volte alla soluzione della crisi
mondiale provocata dalla diffusione degli stupefacenti, occorre
pertanto dare sostegno ai tre pilastri della politica contro la
droga che sono: prevenzione, terapia e rispetto delle
leggi?"
.
Questo è quanto è emerso dalla conferenza di Palermo alla quale
hanno partecipato 500 delegati in rappresentanza di 72 paesi, ma i
partecipanti a quella conferenza hanno altresì invitato i Governi
degli Stati a mettere in atto e a rispettare le convenzioni
dell'ONU esistenti nel settore dei narcotici e delle sostanze
equivalenti.
Come ho detto, condividiamo quanto è stato deciso e abbiamo
presentato l'interpellanza proprio per richiamare l'attenzione
dell'Assessore e della Giunta su questo problema. Ci auguriamo che
quanto è stato scritto a Palermo divenga punto di riferimento per
tutti anche nella nostra Regione.
La Valle d'Aosta deve continuare a dare il suo sostegno alla
linea politica volta alla prevenzione se si vuole ostacolare la
disponibilità di droghe nella nostra Comunità.
Occorre tenere presente che la prevenzione è la promozione della
vita senza abuso di droghe e deve essere il fulcro di qualsiasi
politica e strategia sull'argomento.
Il nostro ruolo deve essere questo, se siamo dei buoni
amministratori, come lo deve essere per i docenti, i presidi e gli
studenti nella scuola, come lo deve essere per i genitori nelle
famiglie, come lo deve essere per i sindaci sul territorio, come lo
deve essere per le forze dell'ordine contro il mercato e lo spaccio
della droga.
Termino qui il mio intervento, Assessore, dopo averle ricordato
quanto è emerso dalla conferenza di Palermo. In più da quella
conferenza è venuto fuori un altro aspetto importante che abbiamo
ricordato anche noi che è il reinserimento nella vita pubblica,
sociale e lavorativa, perché bisogna guardare al mondo del lavoro e
dare ai giovani un posto di lavoro per evitare che restino
disoccupati.
Teniamo presente sempre che il dramma del tossicodipendente è un
dramma sociale e come tale va combattuto, bisogna affrontarlo
incidendo sulle cause del disagio giovanile per cui occorre dare ai
giovani occasioni di lavoro, forti motivazioni etiche, una cultura
che soddisfi le loro esigenze e le loro ambizioni. Se ci manteniamo
su questa strada, renderemo un grande servizio ai nostri giovani e
all'intera Comunità della Valle d'Aosta.
