Classificazione
TRASPORTI E VIABILITÀ



Oggetto del Consiglio n. 3296 del 15 marzo 2018 - Resoconto
OGGETTO N. 3296/XIV - Interpellanza: "Richiesta di
regolarizzazione delle concessioni relative agli accessi
carrai".
Grosjean (Président) -
Point n° 10 de l'ordre du jour. La
parole au Conseiller Gerandin pour l'illustration.
Gerandin (CC-MOUV) -
La mia interpellanza è a seguito
delle lettere che sono state inviate da parte delle strutture
dell'Assessorato dei lavori pubblici, quelle che stanno inviando ai
cittadini di richiesta di pagamento del canone per la
regolarizzazione delle concessioni relative agli accessi carrai. La
sorpresa è che per anni da parte dell'Amministrazione regionale non
ci sono state richieste di pagamenti di canoni, che peraltro sono
dovuti, e improvvisamente questi cittadini si vedono recapitare
delle richieste in cui questi canoni arretrati fino al 2007 vengono
maggiorati del 10 percento rispetto ai canoni dovuti e tutto questo
in base ad una legge che lo prevede - mi dirà lei - Assessore.
Effettivamente è così, c'è una legge (la legge n. 11 del 21 luglio
2016), che prevede all'articolo 5, comma 6, che "per le concessioni
e le autorizzazioni assentite e non ancora scadute alla data del 1°
gennaio 2017, per le quali non sia stato versato alcun canone..."
si richiede "un importo corrispondente alla minore somma tra
l'indennità forfettaria di cui all'allegato B maggiorata del 10
percento e il canone dovuto e non pagato, anch'esso maggiorato del
10 percento per le annualità fino al 2016 compreso".
Non è la richiesta di non applicare una legge, probabilmente,
quando si è approvata questa legge, non si avevano chiare le
conseguenze, perché ad un primo esame appare del tutto
incomprensibile che a dei cittadini comuni - che regolarmente hanno
pagato il canone quando veniva loro chiesto il pagamento - ai quali
per anni non è stato chiesto il pagamento del canone degli accessi
carrai, adesso si applichino delle sanzioni per il mancato
pagamento.
Non è colpa dei cittadini se nessuno mai ha loro chiesto nulla
in questi anni, pertanto la nostra domanda è molto chiara su
questo: noi chiediamo se è nelle intenzioni del Governo - o
comunque dare almeno indicazioni agli uffici - "soprassedere al
momento alla richiesta di regolarizzazione dei canoni arretrati e
presentare con urgenza una proposta di modifica di legge...".
Sappiamo che ormai i tempi sono scaduti, non riusciremo a farlo in
questa legislatura, ma almeno, Assessore, che rimanga traccia di
questo e tutto ciò al fine di evitare ai cittadini canoni
maggiorati per ritardi di cui non hanno nessuna colpa. A questo
punto, al di là dei contenuti della legge, mi pare davvero una
sorta di sanzione spropositata per una colpa che non hanno, e
potrebbero anche partire una serie di ricorsi, perché
obiettivamente se a me cittadino comune che ho sempre pagato
regolarmente non mi viene chiesto il pagamento, dopodiché mi
vengono chiesti gli arretrati maggiorati del 10 percento, mi sento
quanto mai leso. Questo è quanto, per cui vorrei capire se
l'intenzione per il momento sia quella di soprassedere in attesa di
una modifica di una normativa che ritengo sicuramente penalizzante
e non nello spirito di far pagare il giusto, ma nello spirito di
applicare delle sanzioni che non sono, a mio parere, del tutto
giustificabili.
Président -
La parole à l'Assesseur Baccega pour la
réponse.
Baccega (EPAV) -
Collega Gerandin, lei nella sua
introduzione all'interpellanza ha un po' aggiustato il tiro
rispetto a quanto lei ci chiede nella sua iniziativa. Lei ci sta
chiedendo se, pur in presenza di una legge regionale che ha
introdotto un canone nel lontano 2007, ovvero ben 11 anni fa, se lo
riteniamo corretto. Noi diciamo che c'è una legge, va applicata e i
canoni sono dovuti.
Va sottolineato che per il cittadino titolare di concessione
l'importo che viene richiesto per la regolarizzazione del pregresso
risulta in generale inferiore a quanto dovuto, applicando la
delibera n. 1243/2007. In effetti la richiesta di regolarizzazione
dei pagamenti inviata dall'Ufficio concessioni stradali a cui fa
riferimento riguarda i titolari di concessioni di autorizzazioni
per accessi carrai rilasciati a decorrere dal 2002 e che, avendo
validità per 15 anni, alla data del 1° gennaio 2017 risultano non
ancora scadute e per le quali non è stato versato alcun canone, o è
stato versato un canone inferiore a quanto effettivamente dovuto.
La regolarizzazione di queste situazioni, che si deve effettuare
entro il 31 dicembre 2018, è imposta dalla legge regionale n.
11/2016, poi modificata dall'articolo 30 della legge regionale 22
dicembre 2017, n. 23. Ribadisco che il canone concessorio è stato
istituito a decorrere dal maggio 2007 e pertanto solo i titolari di
quella concessione rilasciata tra il 2002 e l'11 maggio 2007
possono essere all'oscuro di tale obbligo. Pertanto, a decorrere
dal maggio 2007 nelle concessioni e autorizzazioni rilasciate
l'importo del canone è dovuto ed è stato inserito nell'atto stesso
di concessione. In realtà l'importo richiesto corrisponde, come lei
ha già anticipato, alla minore somma tra l'indennità forfettaria
prevista dalla legge n. 11, maggiorata del 10 percento, e il canone
dovuto ai sensi della deliberazione n. 1243/2007, in particolare
per le concessioni rilasciate prima del maggio 2017 ove non era
riportato il canone nel disciplinare di concessione, l'importo
dovuto per la regolarizzazione del canone pregresso, nonostante la
maggiorazione del 10 percento, risulta comunque di importo
inferiore a quanto l'utente avrebbe versato se avesse pagato
regolarmente il canone, perché abbiamo abbassato pesantemente le
tariffe.
Lei poi ci chiede anche se è intenzione del Governo
soprassedere, eccetera. A seguito dell'applicazione dell'articolo 5
della legge regionale n. 11/2016, poi modificata nel 2017 con la n.
23, l'Ufficio concessioni stradali ha provveduto ad inviare le
comunicazioni a tutti per la regolarizzazione del canone pregresso
e a tutti gli utenti titolari di concessioni non scadute alla data
del 1° gennaio 2017. Sono state infatti inviate 1180 lettere ai
concessionari non in regola e circa la metà di essi ha già
provveduto al relativo pagamento. Pertanto, visto che l'iter per la
richiesta di regolarizzazione risulta concluso e che un numero
considerevole di utenti ha provveduto al pagamento delle somme
dovute, non mi sembra più possibile e comunque inopportuno
provvedere ad eventuali modifiche in tal senso della legge
regionale n. 11, come modificata dalla legge regionale n. 23.
Riteniamo quindi iniquo soprassedere, soprattutto per quei
cittadini che hanno già pagato i canoni e che si sono messi in
regola. Ribadisco ancora che, per il cittadino titolare di
concessione, in generale l'importo è comunque inferiore a quanto
dovuto in applicazione dei canoni previsti. Abbiamo anche valutato,
come indica lei nella sua interpellanza, situazioni che possono
essere di difficoltà economica e gli uffici sono a disposizione per
raccogliere le domande di dilazione del canone previste in
ulteriori tre rate, quindi con una semplice richiesta l'importo
dovuto si può tranquillamente dilazionare.
Président -
La parole au collègue Gerandin pour la
réplique.
Gerandin (CC-MOUV) -
Grazie Assessore. Secondo me, lei ha
fatto un po' di confusione, io non ho mai chiesto di soprassedere
al diritto del pagamento di quanto previsto nella legge regionale
n. 26/2006, io la legge non l'ho neanche citata, per cui è
legittimo che ci sia un canone, nessuno chiede di non farlo pagare.
Quello che io le ho citato, per cui penso che abbia fatto magari un
po' di confusione, è che l'articolo 18 della legge regionale n. 26
che parla delle disposizioni finanziarie, vale a dire quello in cui
comunque vengono modificati i criteri nelle disposizioni
transitorie con cui vengono pagati questi arretrati... io le ho
semplicemente detto che mi pare e sono ancora convinto di
valutare... le avevo chiesto se riteneva corretto che dei comuni
cittadini che, per non volontà loro, non hanno pagato questi canoni
arretrati e che non ne erano a conoscenza... per cui, se ad uno non
si chiede il pagamento, viene molto difficile presentarsi con un
versamento in un conto corrente neanche sapendo qual è l'importo...
a questi cittadini viene applicata una sanzione del 10 percento per
il canone dovuto e un 10 percento per le annualità fino al 2016
compreso. Io non sto mettendo in discussione che poi lei mi dice
che questi importi sono addirittura leggermente diminuiti, bene. È
una scelta, per cui io non ho dubbi su questo. Io, Assessore, le
sto semplicemente dicendo che, a mio parere, quando nessuno ha mai
avuto comunicazione da anni e anni sul dovuto e sulla necessità di
avere i pagamenti dei canoni degli accessi carrai, mi pare uno
sproposito che vengano applicate delle sanzioni. Se il canone
deciso è quello, si applichi il canone. Non è colpa loro se non
l'hanno pagato. Io sto mettendo in discussione il 10 percento della
sanzione della maggiorazione, dove viene chiesto questo importo,
quando non ne sono a conoscenza. Non potevano pagare questi. Lei
poi mi dice che gli ultimi ne sono a conoscenza, pertanto hanno
sicuramente la possibilità e sanno quanto è dovuto. Questi non
avevano la possibilità. Ora viene chiesto loro di pagare il giusto
canone arretrato, ma la sanzione... Quello che io le sto dicendo e
mettendo in discussione non è il fatto che debba essere pagato un
canone, non è l'importo del canone: io le sto mettendo in
discussione la sanzione che viene applicata, quando queste persone
non ne erano a conoscenza e non potevano pagare. Io ritengo che ci
siano dei vizi di illegittimità su questo, abbia pazienza!
Quando lei mi dice che sarebbe iniquo verso chi ha pagato, penso
che, se si vuole rivedere questa sanzione che non ha nessun senso,
esiste anche il rimborso, rimborsate quanto hanno pagato di
sanzione. Io penso che sarebbe un gesto di responsabilità. Voi mi
dite che sono 1180 le persone che non potevano pagare, perché
nessuno ha mai comunicato loro nulla. Adesso chiedete loro il
canone più la sanzione, non mi sembra che sia un buon approccio. Io
le chiedevo se c'era l'intenzione di rivedere e dare indicazioni in
questo senso. Al limite pertanto si riveda il discorso della
sanzione, il canone è dovuto, nessuno lo mette in discussione, ma
mi spieghi lei che senso ha chiedere una sanzione a persone che non
erano a conoscenza e non potevano pagare neanche volendo! E noi
maggioriamo del 10 percento? Pare davvero uno sproposito, per cui
la invito di nuovo a valutare quanto proposto, che non è mettere in
discussione né il discorso di pagare gli accessi, né quanto dovuto
di canone: il discorso è solo relativo alla sanzione che qualcuno
deve pagare quando non è colpevole di nulla. Io pago le sanzioni
quando compio un'infrazione, ma se nessuno mi comunica niente, mi
spiega perché devo pagare una sanzione?
