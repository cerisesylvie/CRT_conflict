Classificazione
SPORT E TEMPO LIBERO
TRASPORTI E VIABILITÀ
Aeroporti


Resoconto integrale del dibattito dell'aula
Oggetto del Consiglio n. 2687 del 26 giugno 2002 - Resoconto
OGGETTO N. 2687/XI Rispetto delle normative vigenti in materia
di "eliski". (Interrogazione)
Interrogazione Richiamate le precedenti iniziative in materia di
"eliski" ed, in particolare, l'interpellanza n. 1855/XI
(Applicazione della normativa vigente in materia di "eliski");
Preso atto che vengono segnalate frequenti infrazioni alla
normativa vigente, specie da parte di elicotteri provenienti dal
territorio francese o svizzero;
Sottolineato che le attuali forme di prevenzione del fenomeno
(se ci sono) ed i successivi controlli appaiono insufficienti ed
inadeguati;
il sottoscritto Consigliere regionale
Interroga
l'Assessore competente per sapere:
1) se sono state adottate misure preventive per evitare gli
abusi in materia di "eliski", prendendo in particolare contatti con
le competenti autorità francesi e/o svizzere;
2) se ritiene che gli attuali sistemi di controllo e di
repressione delle infrazioni siano adeguati e quali sono i
risultati raggiunti.
F.to: Curtaz
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
In risposta al primo quesito, penso sia
importante definire quali sono, nello specifico, le nostre
competenze. Il Corpo forestale valdostano, infatti, in applicazione
all'articolo 4 della legge regionale n. 15/1988, legge che
disciplina le attività di volo alpino ai fini della tutela
ambientale, svolge, con il personale impegnato sul territorio,
controlli preventivi sull'attività di eliski, in concomitanza con
lo svolgimento dei propri compiti di istituto, volti alla tutela
generale del territorio.
Nei casi di violazione rilevate, in particolare, nella zona di
confine francese del Piccolo S. Bernardo e del Ruitor da parte di
elicotteri e aerei francesi, sono stati debitamente informati gli
organi competenti al controllo aereo, l'ENAV e l'ENAC, nonché le
varie autorità locali e qui, se l'interrogante vorrà avere copia
delle lettere, posso fornirgliela. In queste segnalazioni di abusi
sono state anche individuate alcune sigle di velivoli, e in quel
caso si possono comminare le sanzioni; vi sono invece abusi dove
non si sono potuti identificare i velivoli, che non sempre sono
atterrati e, a volte, hanno solo "sforato" il confine. In base alla
normativa aeronautica, le ditte affidatarie del servizio di
"eliski" hanno l'obbligo di comunicare alla direzione
circoscrizionale e aeroportuale di Torino l'apertura periodica
delle aviosuperfici, con la definizione dei punti di decollo e
atterraggio, e l'assenso del proprietario del fondo
interessato.
Tale comunicazione è inviata anche alle locali stazioni dei
Carabinieri e di Polizia; alle locali stazioni forestali sono
invece trasmessi i dati relativi all'applicazione della normativa
regionale, vale a dire i periodi di attività e i percorsi di
discesa effettuabili nelle oasi di protezione faunistica.
La contestazione delle eventuali infrazioni alle disposizioni di
cui sopra è di competenza dei soprarichiamati organi di polizia,
che si ritiene siano in grado di svolgere tali funzioni. Le
conseguenti azioni repressive risultano comunque possibili
essenzialmente a seguito di una diretta constatazione e
verbalizzazione di fatti che risultino in contrasto con la
normativa vigente.
Per evitare che mi si dica che non rispondo ai quesiti, volevo
però fare alcune considerazioni sugli aspetti delle misure
preventive. Vedo che la Consigliera Squarzino sorride, ma un conto
è rispondere nel modo in cui auspica l'interrogante, altro è dire
che non si è risposto; poi l'interrogante può replicare e dire che
non è soddisfatto, ma non deve dire che non ho risposto ai quesiti!
Risulta infatti difficile adottare delle misure preventive di abusi
o di violazioni della normativa in materia, per quanto attiene la
prevenzione; è difficile individuare misure diverse o più efficaci
rispetto a quelle esistenti, a meno di non disporre delle batterie
antiaeree sulla linea di confine, ma penso che non sia il caso. Il
Corpo forestale valdostano e le Forze dell'ordine operanti in Valle
d'Aosta evidentemente conoscono e applicano la vigente normativa
aeronautica statale e quella regionale sulla disciplina del volo
alpino al fine della tutela ambientale, e accertano le eventuali
infrazioni, quando sono in grado di rilevarlo. Il problema - come è
facilmente immaginabile - consiste nella particolare tipologia
delle infrazioni in questione, che avvengono in zone di alta
montagna.
L'accertamento di queste infrazioni e l'avvio del conseguente
procedimento sanzionatorio, che ha rilevanza amministrativa e, in
taluni casi, anche penale, risulta quindi difficile. Inoltre, in
particolare le autorità francesi, dato che le violazioni sono
segnalate soprattutto nella zona del Piccolo S. Bernardo e del
Ruitor, sono già state portate a conoscenza dei contenuti della
legge regionale n. 15/1988, e sensibilizzate affinché svolgano,
anche per conto loro, i necessari interventi di informazione e
controllo sugli operatori aventi basi sul loro territorio. Anche
qui esiste un problema, legato al fatto che gli autori di queste
infrazioni non presentano certo un piano di volo, indicando di
voler atterrare sul ghiacciaio del Ruitor e trasportare sciatori
per discese fuori pista. Nei casi in cui è possibile identificare i
velivoli dalle sigle riportate sui velivoli stessi, le misure per
sanzionare la violazione della legge regionale n. 15 vengono
ovviamente messe in atto a cura del Corpo forestale valdostano,
anche al fine della sicurezza delle autorizzazioni attive di
"eliski".
Sono in corso, ad esempio, gli accertamenti per stabilire la
nazionalità e la provenienza di tre velivoli ad ala fissa,
identificati nel territorio del Comune di La Thuile nel mese di
aprile 2002, al fine della contestazione ai piloti dell'illecito
compiuto.
Président
La parole au Conseiller Curtaz.
Curtaz (PVA-cU)
Sono abbastanza soddisfatto della
risposta dell'Assessore - assai meno della situazione - perché, mi
rendo conto, è un'analisi di buon senso quella svolta
dall'Assessore. È pressoché impossibile adottare misure di
prevenzione su un elicottero che decolla da un eliporto
sconosciuto, arriva sul Ruitor o su qualche altra parte della Valle
d'Aosta, ai confini con la Francia piuttosto che con la Svizzera,
che deposita gli sciatori e che se ne vanno nel giro di 2-3 minuti;
è pressoché impossibile riuscire ad identificarlo, se non nel caso
in cui sia presente, in loco ed in quel momento, una guardia
forestale che usi il binocolo. Diversamente, questo atteggiamento
illecito rimane non punito e non c'è possibilità di eliminare
questo fenomeno abusivo.
Mi permetto di dare un suggerimento ulteriore all'autorità
regionale: credo che si debba fare uno sforzo maggiore rispetto a
quello fatto finora, per sensibilizzare anche le autorità di
provenienza di queste problematiche, questo è il discorso. Tali
elicotteri vanno fermati in Francia o in Svizzera, da dove partono.
Probabilmente, i velivoli violano dei piani di volo, però può anche
darsi - non conosco la disciplina aeronautica, quindi rischio di
dire delle inesattezze - che per le autorità francesi sia
irrilevante quello che succede oltre confine.
Occorre che si instauri una forma di collaborazione fra autorità
regionali, valdostane e savoiarde, in modo da arginare questi
abusi, che sono più frequenti di quanto non si creda. Personalmente
rimango dell'opinione che "l'eliski" sia una disciplina che non
andrebbe fatta in Valle d'Aosta e che quasi solo noi consentiamo,
che comporta tanti problemi e pochissimi benefici.
Il mio invito quindi è a una riflessione ulteriore rispetto a
questa normativa, affinché anche la Valle d'Aosta si allinei alle
regioni che sono più avanti rispetto a queste problematiche, e che
da tempo hanno vietato sul loro territorio "l'eliski".
