Classificazione
AGRICOLTURA



Oggetto del Consiglio n. 2473 del 21 giugno 2012 - Resoconto
OGGETTO N. 2473/XIII - Interrogazione a risposta immediata:
"Situazione dei pagamenti del "verde agricolo" relativi agli anni
dal 2007 al 2011".
Interrogazione a risposta immediata
Preso atto delle dichiarazioni dell'Assessore all'agricoltura
e risorse naturali, secondo cui si va verso la normalizzazione dei
pagamenti del "Verde agricolo", come riportato da La Vallée Notizie
del 9 giugno 2012, con il roboante titolo "Sono in arrivo cinque
milioni e mezzo di euro";
Ribadito che questi contributi alle aziende del settore
agricolo sono per la maggior parte relativi all'"Indennità
compensativa" e che si tratta di Fondi europei legati al corretto
utilizzo del territorio e non di elargizioni dell'Amministrazione
regionale;
i sottoscritti Consiglieri regionali
Interrogano
l'Assessore competente per sapere se sia vero che sono state
completamente evase le domande del 2007-2008 e 2009 e si stanno per
evadere tutte le domande relative alle annualità 2010 e 2011
(ricordando tra parentesi che si avvicina la scadenza autunnale del
2012).
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi,
sicuramente i giornalisti de
La Vallée Notizie
quando hanno
riportato la notizia:
"Verde agricolo, sono in arrivo cinque
milioni e mezzo di euro"
, non hanno fatto altro che riferire
notizie che arrivavano dalla fonte dell'Assessore. Allora, siccome
questi soldi sono promessi ogni volta e sono sempre gli stessi, la
percezione che ha la comunità valdostana è: qui continuano ad
arrivare soldi a pioggia agli agricoltori, 5.000.000 di euro, c'è
la crisi economica, eccetera. Si tratta di soldi dovuti, che
vengono da fondi europei e che sono erogati con straordinario
ritardo da parte dell'Amministrazione regionale: questo è il punto,
quindi basta slogan, basta titoli che danno l'idea che piovono
montagne di denaro sull'agricoltura valdostana, quando invece ci
sono aziende che non hanno risolto la situazione degli anni 2007,
2008, 2009.
Si chiede finalmente di fare chiarezza su questo punto, di non
fare più annunci slogan da parte dell'Assessorato. Fra l'altro,
proprio lei aveva rivendicato che non voleva più slogan, né
annunci, e che voleva rispondere con i fatti concreti...questi
regolarmente smentiti, perché questi sono i titoloni dei giornali!
Quindi si va avanti a spot, quando invece la realtà delle aziende è
profondamente diversa e le promesse fatte nelle riunioni pubbliche
sono disattese.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Nel merito, sicuramente molto curiosa è la premessa che è stata
ribadita nell'illustrazione, in quanto mi si attribuiscono dei
poteri che non sono alla mia portata. Sulle scelte editoriali, le
titolazioni redazionali, queste fanno capo al direttore di una
testata e non al sottoscritto. Fosse così, che avessi tutto questo
potere, dovrei smentire anche l'amico e collega Consigliere "Turi"
Agostino, che sovente mi fa notare che, in particolare su quel
settimanale che lei ha citato, non rischio sicuramente la
sovraesposizione mediatica e questo lo posso dire
tranquillamente!
In merito alla sostanza, qui il riferimento a somme cofinanziate
dall'Unione europea, ma finanziate dalla Regione con fondi propri,
va precisato; il giornale ha interpellato non il sottoscritto, ma
il direttore di AREA VdA per delle informazioni in merito ai
pagamenti. Quindi non ho avuto né la volontà, né l'intenzione di
andare a predisporre queste notizie nel modo da lei citato. Tale
dotazione supplementare fu portata a casa nel negoziato bilaterale
con Bruxelles nel 2006 ed ha permesso di mantenere al massimo
livello europeo l'entità dei premi riservati agli agricoltori
valdostani. Accanto all'evasione dell'annualità 2010-2011 prevista
nelle prossime settimane, sono in fase di completamento anche le
annualità 2008-2009, per le quali sono attualmente rimaste inevase
le domande sottoposte al controllo a campione e quelle che dovranno
essere sanzionate (l'ho già detto in occasione di un Consiglio
precedente).
Infine, per quanto riguarda il suo riferimento all'autunno 2012,
lei probabilmente si riferisce alla precedente programmazione. Oggi
saremo in grado di erogare le anticipazioni 2012 in relazione alle
demonticazioni degli alpeggi, cioè a fine autunno. È prevista, per
il 2013, la possibilità di automatizzare alcune fasi istruttorie e
di erogare a fine estate, e questo è quello che già avevo detto in
occasione di precedenti interrogazioni ed interpellanze, quindi non
mi si attribuiscano dei poteri che non ho!
Presidente
- La parola al Consigliere Donzel.
Donzel (PD)
- La colpa poi finisce sempre sui giornalisti
che capiscono male e sui dirigenti che hanno raccontato peggio, ma
la sostanza della risposta è: ad oggi non sono evase ancora le
annualità 2008-2009, c'è sempre una parte, seppure limitata, ma
siamo nel 2012 e ci sono delle persone che devono prendere ancora i
soldi del 2008! Quindi non è che c'è questa pioggia di milionate di
euro, qui la gente che lavora ritira regolarmente gli stipendi
mensilmente, come in quasi tutti i posti di lavoro; per quanto
riguarda il settore agricolo in generale questi soldi ritardano dal
2008...immaginate cosa vuol dire gestire queste realtà! Per quanto
riguarda il 2010-2011, ad oggi non è stato erogato quello che
doveva essere erogato, e per il futuro ci saranno eventualmente dei
miglioramenti.
Noi vogliamo uno scatto maggiore su questo tema, perché è da
anni che ne parliamo e le promesse sono state disattese.
