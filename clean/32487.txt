Classificazione
ASSISTENZA SOCIALE
Associazionismo - volontariato



Oggetto del Consiglio n. 1194 del 12 maggio 2010 - Resoconto
OGGETTO N. 1194/XIII - Approvazione di mozione:
"Partecipazione della Regione autonoma Valle d'Aosta all'Anno
Europeo del volontariato".
Mozione
Ricordato che il Consiglio Europeo ha proclamato il 2011 Anno
Europeo delle attività di volontariato;
Evidenziato che tale decisione ha l'obiettivo di incoraggiare
e sostenere attraverso lo scambio di esperienze, gli sforzi della
comunità, degli stati membri, delle autorità locali e regionali per
creare per la società civile condizioni favorevoli al volontariato
nell'Unione Europea e per aumentare la visibilità delle attività di
volontariato;
Sottolineato che la Valle d'Aosta è da sempre un fertile
terreno di sviluppo del volontariato, risorsa di rilevante valore
sociale;
Considerato che sicuramente saranno organizzate in Valle
d'Aosta numerose iniziative promosse, anche autonomamente, da enti
pubblici, dalle organizzazioni del volontariato e dalle diverse
espressioni della società civile;
Evidenziata la necessità di predisporre un programma
strategico di indirizzo che sappia valorizzare gli obiettivi
specifici dell'Anno europeo
Il Consiglio regionale
Impegna
il Governo regionale a promuovere un organismo regionale di
coordinamento con il compito di definire la strategia di intervento
e gli obiettivi da perseguire nonché di organizzare la
partecipazione della Regione Autonoma della Valle d'Aosta all'Anno
Europeo del volontariato.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
-
"Il volontariato è una delle dimensioni
fondamentali della cittadinanza attiva e della democrazia, nella
quale assumono forma concreta valori europei quali la solidarietà e
la non discriminazione e in tal senso contribuirà allo sviluppo
armonioso delle società europee"
: così recita la decisione del
Consiglio dell'Unione europea, pubblicata sulla Gazzetta ufficiale
del 22 gennaio 2010, che formalizza la programmazione del 2011,
Anno europeo delle attività di volontariato che promuovono una
cittadinanza attiva. Quattro colori, quattro mani che si
intrecciano, un cuore che si forma al centro è il logo scelto;
"volontari fate la differenza" è lo slogan ufficiale. L'Anno avrà
un sostegno finanziario di 3.000.000 di euro per la preparazione e
8.000.000 di euro per attività proposte nel 2011, per creare una
rete transeuropea del volontariato e per riconoscere lo statuto dei
volontari. La decisione ha l'obiettivo di incoraggiare e sostenere,
attraverso lo scambio di esperienze, gli sforzi della comunità,
degli Stati membri, delle autorità locali e regionali per creare
nella società civile condizioni favorevoli al volontariato
nell'Unione europea e per aumentare la visibilità delle attività di
volontariato. L'anno 2011 poi coinciderà con il decimo anniversario
dell'Anno internazionale dei volontari, promosso dalle Nazioni
Unite nel 2001 e sarà un'occasione importante per promuovere scambi
di informazione a livello transnazionale e per diffondere le buone
pratiche su scala comunitaria. Il volontariato, come si sa, è
un'azione gratuita che nasce da motivazioni diverse e questo lo
contraddistingue dalle altre componenti del Terzo settore. È
l'espressione dei valori fondamentali della solidarietà, della
sussidiarietà e della socialità; promuove la conoscenza e
l'esigibilità dei diritti, la dignità umana, tutelandone
l'esercizio concreto con la presenza e l'azione. Opera in un'ottica
che pone in primo piano la crescita della comunità e quindi ha
anche, e non sempre lo svolge, un ruolo politico e una funzione
culturale, perché presta l'attenzione ai bisogni emergenti e, se
stimolato, riesce a promuovere riflessioni ed analisi relative ai
fattori di degrado e di emarginazione presenti nel territorio.
Queste sono azioni peculiari, indispensabili per la crescita di un
sistema democratico e solidale; il volontariato, quando riesce a
porsi come elemento attivo nella rappresentazione dei bisogni di
chi non riesce ad esprimerli, diventa stimolo e garanzia
dell'operato delle istituzioni. Per questo sarebbe utile accrescere
la consapevolezza riguardo al valore e all'impatto del
volontariato, ma servirebbe anche un miglioramento delle capacità
organizzative, una maggiore diffusione delle migliori pratiche e
strutture di supporto adeguate.
L'Anno europeo ha il compito di spronare i governi a collaborare
più attivamente e ad adottare un'azione precisa su questo piano. Il
2011 potrebbe essere l'anno per puntare tanto all'eliminazione
definitiva di falsi luoghi comuni, quanto alla concretizzazione di
una strategia ancora assente sul piano europeo, che impegni, oltre
alle associazioni di settore, i governi, i grandi apparati
economici del mondo delle imprese operanti ad ogni livello: dal
locale al regionale, dal nazionale al continentale. La crisi di
questi giorni sta dimostrando che il ruolo dell'Europa non può
essere centrale solo quando esplodono i problemi; anche l'Anno
europeo può e deve essere occasione per far dialogare non solo i
governi, ma i popoli. Gli obiettivi specifici dell'Anno europeo
sono: lavorare per la creazione di un ambiente per il volontario,
per trasformare il volontariato in elemento di promozione della
partecipazione civica e delle attività di scambio fra cittadini
dell'Unione europea; spronare le organizzazioni di volontariato e
migliorare la qualità del volontariato stesso per agevolare le
attività di volontariato e incoraggiare il lavoro di rete, la
mobilità, la cooperazione e le sinergie fra organizzazioni di
volontariato e altri settori nel contesto dell'Unione; evidenziare
e riconoscere il valore delle attività di volontariato per
incoraggiare incentivi adeguati per gli individui, le aziende, le
organizzazioni di sviluppo del volontariato e guadagnare il
riconoscimento sistematico da parte dei legislatori, delle
organizzazioni civili e dei dipendenti per le abilità e le
competenze sviluppate attraverso il volontariato; sensibilizzare
sul valore e l'importanza del volontariato come espressione di
partecipazione civile ed esempio di scambio fra le persone che
contribuisce a risolvere problematiche di interesse comune a tutti
gli Stati membri.
La Valle d'Aosta è da sempre un fertile terreno di sviluppo del
volontariato, una storia e uno sviluppo anche originale ed allora
perché non utilizzare la loro esperienza maturata sul campo per la
preparazione di un piano regionale specifico. Coinvolgere, da
subito quindi, tutte le organizzazioni di volontariato e le
associazioni di promozione sociale a dare il proprio contributo per
la programmazione di iniziative pubbliche, di seminari formativi e
dibattiti. Tutto ciò perché, a nostro avviso, è fondamentale che le
attività e le iniziative che saranno promosse ai vari livelli
abbiano il maggiore impatto possibile, grazie anche ad un'azione di
coordinamento, che è alla base della missione del volontariato: la
solidarietà, la collaborazione, l'interesse generale rispettoso di
ogni autonomia. In una parola l'essenza della sussidiarietà.
Spesso, quando si parla di federalismo, l'accento è posto sulla
dimensione verticale della sussidiarietà, ossia sull'assetto delle
funzioni di governo e delle istituzioni rappresentative. Se ne
trascura, invece, la dimensione orizzontale: là dove si esprime la
dinamica dei corpi intermedi che strutturano la società civile.
Eppure questa dimensione si rivela sempre più decisiva per un
rinnovamento della rappresentanza e per promuovere la cittadinanza
attiva. È qui, infatti, che agiscono i diversi soggetti: sindacati,
associazionismo di interesse, associazionismo di volontariato e di
promozione sociale, terzo settore. L'attuale sistema politico in
generale è in crisi, anche perché sono in crisi le classiche forme
di democrazia economica e sociale e allora l'Anno europeo potrebbe
anche aiutare la politica ad essere più in sintonia con la società
civile.
Nella mozione chiediamo al Governo regionale di farsi garante di
una cabina di regia, ossia definire d'intesa con le organizzazioni
alcuni obiettivi specifici, in linea con quelli europei:
programmare gli eventi più importanti, fatta salva ovviamente
l'autonoma iniziativa di ogni singola associazione. Lavorare
insieme, affinché il messaggio sia chiaro, condiviso e uniforme su
tutta la regione.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Naturalmente condivido
tutta la prefazione che ha fatto il Consigliere Rigo
sull'importanza del volontariato nella nostra regione.
Per scendere nello specifico dell'impegno della mozione, ossia
"impegna il Governo regionale a promuovere un organismo
regionale di coordinamento..."
, ricordo come nella legge n.
16/2005: "Disciplina del volontariato e dell'associazionismo di
promozione sociale" vi sia all'articolo 9 l'istituzione della
Consulta regionale del volontariato e dell'associazionismo di
promozione sociale quale strumento di partecipazione consultiva
delle organizzazioni. Alla Consulta, che ha fra i suoi compiti
quello di esprimersi sugli atti programmatori regionali relativi
all'attività di volontariato e di promozione sociale e che si
riunisce almeno una volta l'anno, partecipano le organizzazioni
iscritte al registro regionale del volontariato e
dell'associazionismo di promozione sociale e possono partecipare,
senza diritto di voto, le organizzazioni non iscritte al registro.
All'articolo 10 è prevista l'istituzione del Comitato tecnico
composto dal Dirigente della Direzione politiche sociali, dal
Presidente del Comitato di gestione del Fondo speciale di
volontariato, dal Presidente del Centro di servizio per il
volontariato, da 6 rappresentanti delle organizzazioni iscritte al
registro regionale delle organizzazioni di volontariato e delle
associazioni di promozione sociale. Fra i compiti del Comitato
tecnico è prevista la formulazione alla consulta di indicazioni e
proposte per priorità e contenuti da realizzare nei piani di
attività e nei bandi promossi dal Centro servizio del volontariato.
L'articolo 11 prevede l'istituzione della Conferenza regionale del
volontariato e dell'associazionismo, che si riunisce ogni 3 anni e
alla quale aderiscono i rappresentanti delle organizzazioni
presenti sul territorio iscritte e non iscritte nel registro
regionale, i rappresentanti degli enti locali, i rappresentanti
dell'Azienda USL, i patronati. Esiste quindi già ai sensi di questa
legge tutta una serie di istituzioni, all'interno delle quali
sicuramente ci sarà - e la volontà del Governo regionale è in tal
senso - l'organizzazione di una serie di iniziative nell'ambito di
questo importante avvenimento voluto dall'Unione europea nel
2011.
Sono sicuro che ci sarà da parte del Governo regionale la
sollecitazione all'interno di questi organi ma, come sottolineato
dal collega Rigo, ci saranno anche le associazioni che proporranno
una serie di iniziative. Riteniamo quindi che, alla luce di queste
istituzioni, ci sia già qui il luogo ideale per portare avanti e
soprattutto coordinare una serie di iniziative per l'Anno europeo
del volontariato nel 2011. Si chiede pertanto il ritiro della
mozione e, se non avverrà, ci asterremo.
Président
- La parole au Conseiller Rigo.
Rigo (PD)
- Grazie, Presidente. Raccogliamo ben
volentieri l'osservazione fatta dall'Assessore Lanièce relativa
alla Consulta come organismo che meglio può essere tavolo di
coordinamento dell'azione della nostra Regione nella campagna
dedicata all'Anno europeo 2011 del volontariato. A noi premeva
evitare improduttive dispersioni, doppioni nelle diverse
iniziative, che sicuramente saranno promosse e che verranno
organizzate anche dalla stessa Amministrazione regionale. Ci
premeva evitare iniziative che, più che diffondere il messaggio
europeo, fossero incentrate solo nel propagandare la propria
attività solidaristica. A noi premeva, Assessore, evitare la
ricerca affannosa di finanziamenti, invece di ottimizzare le
risorse disponibili. Questo è lo scopo della mozione, quindi va
benissimo la Consulta, ma vorremmo che ufficialmente tale organismo
fosse chiamato a definire obiettivi chiari e precisi, in linea con
quelli indicati dall'Europa. Accogliamo quindi molto volentieri
l'indicazione del Governo regionale e per questo modificherei la
mozione; ho provato a formulare velocemente le modifiche, ...
"il Consiglio regionale, individuando nella Consulta per il
volontariato
- avevo problemi circa la dizione esatta di questa
Consulta -
la cabina di regia ottimale della campagna per l'Anno
europeo 2011 per il volontariato; impegna il Governo regionale a
definire, con l'apporto della Consulta stessa, la strategia di
intervento e gli obiettivi da perseguire, nonché ad organizzare la
partecipazione..."
e via di questo passo. Se mi dà due secondi
di tempo, Presidente, cerco di scrivere le modifiche in maniera più
leggibile.
Presidente
- Vi leggo il testo della mozione così come
risulta a seguito degli emendamenti formulati dal Consigliere
Rigo:
Mozione
Il Consiglio regionale
individuando nella Consulta regionale del volontariato la
cabina di regia della campagna per l'Anno Europeo 2011 del
volontariato;
impegna
il Governo regionale a definire, con l'apporto della Consulta
stessa, la strategia di intervento e gli obiettivi da perseguire
nonché ad organizzare la partecipazione della Regione Autonoma
della Valle d'Aosta all'Anno Europeo del volontariato
.
La parola all'Assessore alla sanità, salute e politiche sociali,
Albert Lanièce.
Lanièce A.
- Va bene, accogliamo la mozione.
Président
- Je soumets au vote la motion comme je viens
de la lire:
Conseillers présents et votants: 31
Pour: 31
Le Conseil approuve à l'unanimité.
