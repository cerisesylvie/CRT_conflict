Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
TRASPORTI E VIABILITÀ
Autostrade e trafori alpini



Oggetto del Consiglio n. 2723 del 9 maggio 2017 - Resoconto
OGGETTO N. 2723/XIV - Interrogazione: "Valutazione delle
condizioni di inconferibilità o incompatibilità relative alla
nomina di un rappresentante della Regione nel Consiglio di
amministrazione della società SAV".
Rosset (Presidente) -
Punto n. 10 all'ordine del giorno.
Ha chiesto la parola il Presidente della Regione, ne ha
facoltà.
Marquis (SA) -
Per quanto concerne la prima domanda, "se
all'atto della nomina siano state valutate le condizioni di
inconferibilità/incompatibilità previste dallo Statuto della SAV e
dalle norme vigenti", si riferisce quanto segue. Gli uffici
competenti dell'Amministrazione regionale hanno previamente
verificato il rispetto, in capo a tutti i candidati elencati nella
deliberazione della Giunta regionale n. 502 del 21 aprile scorso,
delle condizioni previste dalla legge regionale n. 11 del 1997 e
dalle altre normative vigenti per la designazione dei componenti
dei consigli d'amministrazione delle società a partecipazione
pubblica. Per quanto invece riguarda i requisiti previsti dallo
statuto della società, le valutazioni sono fatte dagli azionisti a
seguito del conferimento dell'incarico e il confronto istruttorio
su questi aspetti è in corso.
Per quanto concerne la seconda domanda: " se la condizione di
dipendente dell'azienda e di rappresentante sindacale è condizione
tale da rendere quantomeno inopportuna la nomina del Signor
(omissis)
in seno al CdA della Società Autostrade
Valdostane S.P.A.". Credo che qui, come è stato evidenziato, si
parli di opportunità e questo è un argomento di carattere
prettamente soggettivo sul quale ci possono essere distinte
visioni. Da questo punto di vista, il consiglio d'amministrazione
della SAV presenta delle peculiarità rispetto a quello di altre
società partecipate regionali, perché in questo Consiglio è anche
presente la figura di un dirigente della società, presenza che noi
abbiamo ritenuto sin dall'inizio che rappresentasse un valore
aggiunto per l'agire sociale, così come è stato ritenuto al momento
della nomina del rappresentante regionale
(omissis)
,
che è dipendente della società, pur con ruoli diversi. Comunque, al
di là di tutto, la volontà del Governo regionale è di procedere
attenendosi al rispetto delle normative vigenti, e così sarà anche
nel caso in questione.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Immaginavo una risposta in tal
senso. Non avevo dubbi che avreste difeso questa nomina tutta
politica, tutta connotata da logiche spartitorie di schieramento,
di partito. Non avevo dubbi che avreste anche invocato la mancanza
di motivi di incompatibilità, così marchiani, e di inconferibilità;
che non avreste sfiorato, se non marginalmente e forse un
po'strumentalmente, le questioni di opportunità che noi abbiamo
sollevato con la nostra iniziativa. Siete purtroppo prevedibili e
questo conferma quanto diciamo da mesi riguardo alla originalità
del vostro progetto politico, che avete venduto ai valdostani come
diverso, anche da un punto di vista etico. Un progetto che, alla
luce anche degli eventi e delle prime avvisaglie, riassumerei nel
detto "parlare bene e razzolare male", che è un po' la cifra della
vostra azione politica di questa prima fase di legislatura.
Ho accumulato qualche esperienza in questi mesi sul tema delle
nomine nei consigli d'amministrazione, essendo stato, in qualità di
capogruppo, dentro la maggioranza, anche se il nostro gruppo ha
volutamente evitato di occupare i vari consigli d'amministrazione,
lasciando che fossero altri a esprimere i nominativi. Noi, come
noto, abbiamo ritenuto di inserire un nostro rappresentante solo
nel Cda della Compagnia Valdostana delle Acque, allo scopo di
seguire e vigilare la delicata fase della quotazione in Borsa della
società, di cui poi credo sarà opportuno magari dire qualcosa.
Come ho scritto in qualche occasione e forse anche detto
pubblicamente, non mi scandalizza che il Governo regionale metta
persone di sua fiducia dentro gli organi di amministrazione delle
società a partecipazione o a totale controllo regionale. Anzi, io
penso addirittura che le nomine dovrebbero decadere a ogni cambio
di governo, quando vengono meno le condizioni fiduciarie. Il
rapporto di fiducia tra nominato e nominante, secondo me, è alla
base dell'azione di rappresentanza in seno agli organi delle
società partecipate e controllate. Rende esplicite, colleghi, anche
le responsabilità dei politici che nominano e in qualche modo evita
anche le fughe in avanti di alcuni soggetti, che non appena
annusano un cambio di indirizzo politico, diventano dei veri e
propri camaleonti. Anzi, mi voglio ancora di più allargare. Io
credo che si dovrebbe addirittura sapere chi nomina chi, a quale
movimento o a quale politico fa riferimento il singolo nominato,
perché - diciamocelo, colleghi - non sempre si fanno valutazioni
così attente alle competenze, quando si nominano i rappresentanti
negli organi di amministrazione. Non ho alcuna difficoltà a dire
che vi sono degli amministratori nominati per motivi politici e non
per le loro competenze. Basterebbe però che i cittadini sapessero
che il tale presidente, il tale consigliere non è lì perché
particolarmente esperto in quel settore, ma piuttosto perché ben
inserito in strutture partitiche e politiche. Non so se lei,
collega, fu nominato consigliere della SAV e presidente della RAV
per le sue competenze autostradali, o perché era un elemento di
primo piano della Stella Alpina. Bisognerebbe interrogarsi anche su
questo.
Ora, nel caso specifico del signor
(omissis)
,
credo che non si possa negare che allo stato attuale lo stesso
ricopra un ruolo di primo piano nel movimento maggiormente
rappresentativo all'interno della maggioranza regionale, e che
quindi la sua nomina potrebbe essere anche stata condizionata da
questa sua appartenenza politica. È un'ipotesi, ovviamente. Ma ho
detto che la cosa non mi scandalizza più di tanto. Piuttosto mi
preoccupa che il signore in questione sia anche un lavoratore della
SAV. Mi dicono che si occupa di sgombero neve e lui, sul suo
profilo
Linkedln
, dice di essere un
HR
Organization Manager
, che non so cosa voglia dire, e di
essere anche un sindacalista, forse ex da qualche giorno. Ciò mi
inquieta, anche perché per esperienza guardo sempre con sospetto a
queste commistioni tra sindacalisti, lavoratori e amministratori. È
una cosa che ho sempre considerata anomala nel privato, figuriamoci
nel parapubblico o nel privato pubblico, dove a nominare è
direttamente il politico.
Non conosco il signor
(omissis)
, se non per alcune
battute che scrive su
Facebook
, però vorrei capire, colleghi
della rinnovata maggioranza, se non siete preoccupati che un
lavoratore, ex sindacalista, attivo politicamente, possa usare il
suo potere di controllo amministrativo contro un collega, solo
perché non è iscritto al suo sindacato o perché è di un'altra
opinione politica, o più semplicemente perché gli sta sulle scatole
in quanto collega. Siete così sicuri - lo chiedo anche ai colleghi
Padovani e Bertin, le persone generalmente più sensibili a questo
argomento - che questa scelta garantisca la necessaria terzietà e
direi quel necessario distacco che dovrebbe connotare l'azione e la
figura dell'amministratore? Attenzione, perché in un Cda si
decidono anche le politiche premiali e gli incentivi per i singoli
lavoratori. Si trattano casi individuali, casi anche disciplinari.
Non conosco a sufficienza il personaggio, ma io credo che la
sommatoria di fattori incompatibili tra loro porti a pensare che
avete fatto una topica mondiale. Vi consiglio davvero di rivedere
questa nomina.
Dalle ore 10:25 assume la presidenza il vicepresidente
Fosson
.
