Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 605 del 12 novembre 1982 - Resoconto
OGGETTO N. 605/VII - IMPEGNI PER IL PAGAMENTO DI SPETTANZE
ARRETRATE AI LAVORATORI DELLA FORTUNA WEST DI ARNAD. (Reiezione di
mozione).
PRESIDENTE:
Do lettura del testo della mozione presentata
dal Consigliere Carlassare:
MOZIONE
In data 6 ottobre c.m., mentre era in corso la seduta del
Consiglio, una delegazione di lavoratrici della Fortuna West di
Arnad ha presidiato l'ufficio dell'Assessore all'Industria,
Commercio, Artigianato e Trasporti Guido Chabod.
Scopo di questa azione era quello di ottenere un maggiore
impegno della Giunta e del Presidente Andrione ad affrontare e
risolvere la drammatica situazione che vede 145 lavoratori senza
stipendio dal novembre 1981. Situazione aggravata dal fatto che
nonostante questi lavoratori vengano considerati ufficialmente in
Cassa Integrazione Guadagni dal 1° febbraio 1982, a tuttora non
sono pervenuti all'INPS di Aosta i mandati di pagamento. Pertanto
dal novembre scorso non hanno più percepito una lira.
Tra le altre cose, i lavoratori della Fortuna West hanno
richiesto un deciso intervento del Presidente della Giunta
regionale presso i competenti organi ministeriali, affinché si
sblocchino sollecitamente le pratiche burocratiche che impediscono
il pagamento della Cassa Integrazione Guadagni. Inoltre, vista la
insostenibile situazione economica in cui parecchi di loro si sono
venuti a trovare, hanno avanzato la richiesta di ottenere da parte
dell'Amministrazione regionale un anticipo sulle spettanze di Cassa
Integrazione Guadagni maturate.
CONSIDERANDO più che necessario accogliere le giuste richieste
di questi lavoratori:
IL CONSIGLIO REGIONALE
DELIBERA
di impegnare il Presidente della Giunta regionale ad
intervenire con decisione presso i competenti uffici ministeriali,
affinché si sblocchino celermente le pratiche burocratiche che
impediscono il pagamento, presso la sede INPS di Aosta, delle
spettanze di Cassa Integrazione Guadagni maturate dai lavoratori
della Fortuna West di Arnad.
In attesa che ciò avvenga
IMPEGNA
la Giunta regionale a predisporre un piano di intervento che
consenta alla Amministrazione regionale di anticipare quote sulle
spettanze di Cassa Integrazione Guadagni, in via del tutto
eccezionale, vista l'insostenibile situazione economica di molti
lavoratori con relative famiglie.
PRESIDENTE:
Ha chiesto di illustrare la mozione il
Consigliere Carassare; ne ha facoltà.
CARLASSARE - (Dem. Prol. - Nuova Sin.):
Più che
illustrare la mozione, poiché si tratta di un residuo della passata
seduta consiliare, vorrei sapere con precisione a che punto è
questa pratica, essendomi giunte notizie abbastanza confuse sul
fatto che la pratica è assai avanzata per cui i lavoratori
starebbero per percepire i soldi della Cassa Integrazione. Se è
così ritiro la mozione.
Rivolgo la domanda al Presidente della Giunta, che probabilmente
è informato sulla questione, dal momento che è assente l'Assessore
all'Industria, Commercio, Artigianato e Trasporti Chabod.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Sono esattamente nella stessa situazione
del Consigliere Carlassare. Mi è stato assicurato che queste
spettanze della Cassa Integrazione Guadagni ai lavoratori della
Fortuna West dovrebbero essere poste in pagamento oggi o al massimo
lunedì prossimo, quindi con notevole ritardo. Però a queste
promesse, com'è nostra abitudine, crediamo solo dopo che sono
mantenute, perché ogni volta che si fanno delle pressioni ci viene
detto che sono pronti a pagare, poi passano i mesi senza che questo
avvenga.
Se il Consigliere Carlassare ritiene di aspettare per avere
queste conferme, può sospendere la mozione fino al prossimo
Consiglio dove in un senso o nell'altro il caso dovrebbe essere
risolto; diversamente possiamo discutere già da adesso il contenuto
della mozione, anche perché non cambieremo la nostra opinione
nemmeno nel caso che al prossimo Consiglio risultasse che queste
indennità non sono state versate.
PRESIDENTE:
Ha chiesto di parare il Consigliere
Carlassare; ne ha facoltà.
CARLASSARE - (Dem. Prol. - Nuova Sin.):
Stando così le
cose, ritengo che su questo argomento, al di là del fattore
contingente - ovvero a che punto si trova la pratica - possiamo
anche discutere su quella che è una mozione di principio. In
effetti, ci troviamo di fronte a dei lavoratori che, al di là di
ogni altra considerazione, da un anno non percepiscono nessuna
forma di sovvenzione o di stipendio. Ci troviamo di fronte ad un
tipico imprenditore di importazione che ha dimostrato un
comportamento quanto meno poco corretto lasciando in pratica
l'amministrazione, oltre che la conduzione produttiva dello
stabilimento, in condizioni di totale abbandono.
Ci sono enormi ritardi da parte degli uffici interessati nello
svolgimento di queste pratiche, aggravati dal fatto che non sono
stati ancora trasmessi gli elenchi dei lavoratori aventi diritto
alla Cassa Integrazione.
In seguito a ciò, per alcuni mesi, i lavoratori di questa
azienda non hanno ricevuto lo stipendio e successivamente non hanno
avuto la possibilità di ricevere quanto la legge prevede per loro,
cioè la Cassa Integrazione Guadagni.
Questa è la situazione, nelle linee generali. Capisco che la
Regione non sia favorevole ad intervenire in quanto questo caso
potrebbe creare un precedente; ritengo però, vista la situazione,
che non sarebbe male che si cercasse di avviare dei meccanismi per
consentire un'accelerazione del percepimento delle somme spettanti
della Cassa Integrazione.
Proposte in tal senso sono state avanzate anche da altri
lavoratori che sono interessati purtroppo da una situazione di
liquidazione dell'azienda; l'intervento della Regione dovrebbe
pertanto essere quello di prendere accordi con le banche perché
anticipino queste cifre ai lavoratori, i quali le restituirebbero
una volta che le pratiche si sono sbloccate.
Pertanto l'elemento di volontà politica che si deve esprimere su
questa mozione, deve essere diretto non tanto ad un caso singolo,
che probabilmente è in via di risoluzione, anche se con enorme
ritardo e con tutti i disagi cui sono stati sottoposti questi
lavoratori che da un anno non percepiscono una lira, quanto a dare
un indirizzo ed un'indicazione politica regionale alla Giunta, così
sensibile in molti altri casi ad esigenze finanziarie di tutta una
serie di categorie, affinché si applichi su quei meccanismi di cui
parlavo prima, con i quali si può intervenire senza incidere
pesantemente sulla bilancia della Regione.
PRESIDENTE:
Ha chiesto di parlare il Consigliere De
Grandis; ne ha facoltà.
DE GRANDIS - (PRI):
La mozione certamente vuole
rispondere ad una esigenza di carattere sociale di non scarso
significato; tuttavia il tipo di intervento richiesto suscita un
notevole numero di perplessità, richiamate opportunamente dal
Presidente.
Ritengo che sarebbe opportuno richiamare l'attenzione
dell'Assessore all'Industria perché con un intervento specifico
veda di sbloccare la situazione che si concreta poi nel semplice
fatto di carattere burocratico che non vengono inviati gli elenchi
dei lavoratori posti in Cassa Integrazione.
Se il nostro Assessore prende contatto con il Direttore
dell'Ufficio del Lavoro e con l'Ispettorato del Lavoro, attraverso
un Ispettore del Lavoro ed un Ufficiale di Polizia Giudiziaria è
possibile accedere a tutta la documentazione dell'azienda,
acquisirla e quindi provvedere alla redazione degli elenchi che non
sono stati ancora compilati; con questo sistema si può sbloccare la
situazione che è di carattere burocratico.
Se questi elenchi pervengono alla Previdenza Sociale, scatta
automaticamente la possibilità dell'erogazione della Cassa
Integrazione, che è già stata concessa.
A mio avviso, questa dovrebbe essere la strada da seguire,
evitando interventi regionali che, al di là del contenuto sociale
che possono avere, rappresentano sotto il profilo del principio,
dei rischi notevolissimi.
Sappiamo bene qual è la crisi attuale dell'economia e delle
aziende e quale sarà la crisi nell'anno 1983, per cui la Regione si
metterebbe in condizione di non poter intervenire o di fare delle
discriminazioni del tutto ingiustificate.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (PCI):
Riteniamo che la mozione sia valida
perché affronta un problema effettivo. Abbiamo già discusso in
Commissione con le lavoratrici della Fortuna West e già allora ci
eravamo detti favorevoli a questo tipo di intervento.
Credo si debba rilevare come forse una maggiore attenzione della
Giunta avrebbe potuto accorciare i tempi.
Risulta che per la SIV di Arnad l'intervento della Regione
Lombardia abbia favorito un più rapido accoglimento in sede
centrale delle domande, mentre per la Fortuna West i tempi sono
stati molto dilatati.
Quello che proponiamo è che si intervenga, vista l'eccezionalità
della situazione, con forme da studiare; ne erano state proposte
alcune di interessanti, in altra occasione, che probabilmente
varrebbe la pena di approfondire.
Si era parlato di un intervento della Regione per anticipare e
poi rivalersi su questi fondi quando verranno, e far pagare ai
lavoratori una parte degli interessi.
Lo svantaggio della Regione potrebbe essere quello di
contribuire con una parte degli interessi sul valore di questo
denaro anticipato. Riteniamo che la cosa sia possibile proprio
perché non si possono lasciare dei lavoratori per dieci mesi senza
stipendio con problemi evidenti a tutti, quindi oltre agli altri
impegni che istituzionalmente la Regione deve affrontare, pensiamo
che in via del tutto eccezionale possa anche essere studiata una
forma di intervento per questo caso.
PRESIDENTE:
Ha chiesto di parlare il Consigliere Minuzzo;
ne ha facoltà.
MINUZZO - (PSDI):
Come avevo già detto in Commissione,
ritengo che non si possano prendere provvedimenti caso per caso,
per il semplice fatto che adesso abbiamo sotto gli occhi la
questione IN.TE.VA., appena iniziata, dove vi sono settanta
lavoratrici che potrebbero trovarsi nelle stesse condizioni delle
lavoratrici della Fortuna West, per cui fra 10-12 mesi può essere
che ci troveremo a discutere una mozione con la quale chiediamo le
stesse cose che si stanno chiedendo oggi per la Fortuna West.
Se è intenzione di questo Governo intraprendere tale via, ebbene
questa via deve essere intrapresa e deve essere presentato un
progetto ben articolato di interventi della Regione, perché
chiaramente non si possono fare delle discriminazioni fra categorie
di lavoratori; diversamente, procedendo caso per caso, non ci
sentiamo di votare la mozione.
Concordo, ed era già stato detto in Commissione, che potremmo
aprire un precedente nella situazione attuale in cui tutte le
imprese tendono a ridurre le maestranze, per cui non vorrei che
dovesse essere la Regione a farsi carico di retribuire i ritardi
che certo non le spettano.
Prima di dare un parere per quanto concerne questa mozione,
aspetto di sentire la risposta del Presidente della Giunta.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
A noi non sembra che la mozione possa
essere accolta e questo per una serie di motivi che cercherò di
spiegare.
La prima questione è che non ci sembra opportuno fare una
confusione di ruoli istituzionali. E' vero, e sono pronto a
riconoscerlo, che in certi casi la Regione è costretta a
sostituirsi alla latitanza totale dello Stato, ma in certe
situazioni dove la nostra Regione rivendica ugualmente delle
specifiche competenze.
Abbiamo recentemente parlato del Parco Nazionale del Gran
Paradiso, dove il Ministero dell'Agricoltura e Foreste da un lato
si sforza nella legge-quadro dei Parchi Nazionali di non permettere
che vi sia una rappresentanza delle Regioni, dall'altro, al
Presidente del Consiglio di Amministrazione del Parco si dice per
quanto riguarda i soldi, di rivolgersi alle Regioni Piemonte e
Valle d'Aosta.
In questi casi la Regione Autonoma Valle d'Aosta, rivendicando
una competenza specifica, anche se contestata, afferma la sua
competenza e quindi può sostituirsi - o, se preferite, lo deve
fare. Ma, nel caso specifico, questo Istituto della Cassa
Integrazione Guadagni sta scricchiolando in tutto il paese sotto il
peso di continue messe in Cassa Integrazione che non sono
sostenibili con le risorse attuali e si assiste al fenomeno di
pagamenti ritardati non solo in Valle d'Aosta, ma in tutto il sud -
salvo forse in certi casi - per la Fortuna West è stata
effettivamente la Regione che è intervenuta perché venisse firmata
la richiesta di Cassa Integrazione Guadagni, che non si voleva
firmare, ed è questa una delle tante piccole armi che vengono usate
qualche volta contro la Regione per obbligarla a scendere in campo
in difesa dei lavoratori.
Un secondo argomento che forse è ancora più decisivo in questa
materia, è il fatto che, se è vero che questi lavoratori si trovano
in una situazione particolarmente disagiata, è altrettanto vero che
abbiamo una larghissima parte di giovani, specie diplomati,
disoccupati.
O la competenza in materia di lavoro, di ufficio della massima
occupazione, di disoccupazione generale, è una delle competenze
regionali, o diversamente non si vede per quale motivo la Regione,
anche con delle difficoltà pratiche, debba intervenire in questo
campo.
Terzo argomento, di ordine logico, non c'è niente di più
relativo in questa materia che l'eccezionalità, perché tutto può
essere dichiarato eccezionale: può essere eccezionale rimanere
dieci mesi senza i versamenti della Cassa Integrazione Guadagni, ma
potrebbe esserlo in certe altre situazioni rimanere senza
sovvenzioni per tre mesi.
Ora, di fronte ad un funzionamento di questo istituto affidato
all'INPS, che accusa 16.000 miliardi di buco che non sono coperti
né dal bilancio dello Stato, né da versamenti dei lavoratori e
delle imprese, per far fronte a queste voragini si vorrebbe che la
Regione studiasse un piano, ma di che genere? Con quali finalità?
Quelle di sostituirsi ai compiti dell'INPS?
A me questo non sembra possibile e ribadisco al Consigliere De
Grandis che quanto ha detto lui è già stato fatto e che il ritardo
che si lamenta rispetto a quello effettivo, non rappresenta credo
nemmeno un decimo perché sarà un ritardo di una ventina di giorni;
il punto è che la Cassa Integrazione in questo momento è
completamente scoperta rispetto a quelle che dovrebbero essere le
erogazioni e che nel bilancio dello Stato sono previsti solo 6.000
miliardi di integrazione contro una necessità che supera i 16 mila
miliardi.
E' chiaro che questi 10.000 miliardi da qualche parte, con
qualche taglio, dovranno essere trovati, ma non ci sembra che
questa sia la strada che ci porti ad una soluzione del problema,
per cui voteremo contro.
PRESIDENTE:
Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin.):
So che altre
Regioni o Province autonome hanno studiato delle forme di
intervento che consentono all'Amministrazione regionale di
intervenire, non regalando niente, ma semplicemente per alleviare
con un minimo di spesa tutta una serie di disagi che alcuni
lavoratori subiscono, non per colpa loro.
Si dice che la Regione non ha specifiche competenze per quanto
riguarda le vertenze di lavoro e siamo d'accordo, però mi pare che
sotto certi aspetti la Regione rivendichi giustamente il diritto di
intervenire, poi magari nel merito non siamo d'accordo, per quanto
riguarda lo sviluppo economico ed industriale per favorire
l'occupazione.
Ci sono interventi di notevole portata in favore di imprenditori
che purtroppo in molti casi si sono dimostrati fasulli o poco
onesti.
Vorrei solo ricordare l'ultimo caso molto controverso, dove si
sono dati, attraverso un finto corso di formazione, centinaia di
milioni ad un piccolo imprenditore artigiano che sta diventando un
piccolo industriale - il Sig. Buzzi dei maglioni - quando abbiamo
una legge sulla formazione professionale che sta per essere
presentata e che dovrebbe regolamentare tutto il problema.
Come dicevo, in questo caso probabilmente la mozione arriva in
ritardo perché la questione si sblocca, ma a me pare che non ci sia
stata da parte del Presidente solo una volontà contraria alla
risoluzione di questo caso, quanto piuttosto una mancata volontà a
raccogliere e dare organicità a dei suggerimenti che sono arrivati
dai lavoratori, dove l'intervento regionale dovrebbe essere un
intervento soprattutto di struttura, in grado di formulare bene una
proposta che deve diventare legge della Regione, mentre dal punto
di vista finanziario si tratterebbe semplicemente di coprire con un
esborso di non molti milioni, soprattutto se confrontati con la
massa di soldi che vengono dati ai vari settori con sovvenzioni e
contributi un po' a tutti.
Intervenire anticipando, dare la possibilità ai lavoratori che
stanno perdendo il posto di lavoro di ricevere con molto più
anticipo le spettanze che in ogni caso per legge devono ricevere:
dal discorso del Presidente della Giunta non c'è questa volontà che
si traduce in un discapito dei lavoratori che stanno perdendo il
posto di lavoro.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (PCI):
Il discorso fatto dal Presidente della
Giunta sull'INPS ha messo a fuoco un problema reale; credo però che
si debbano vedere le ragioni per cui l'INPS accumula dei deficit
così enormi.
Innanzi tutto c'è il problema della previdenza connesso con
quello dell'assistenza: i lavoratori dipendenti pagano delle quote
sotto forma di previdenze future, di salario differito, ed invece
da parte dello Stato vengono finanziati con gli stessi fondi
interventi di carattere assistenziale. In una riforma all'INPS
bisognerebbe cominciare a distinguere su questa materia.
Occorre poi vedere di quali spese è fatto carico all'INPS. Credo
che i compiti che questo Istituto ha la disavventura di dover far
fronte non riguardino solo i dipendenti che versano i contributi
all'INPS, per cui occorrerebbe operare una riforma delle pensioni
che è invece bloccata da interessi di diversi partiti al
Governo.
Non è più tollerabile, per fare un esempio concreto, che possano
andare in pensione dopo dieci anni e sei mesi di servizio alcuni
lavoratori dello Stato, in particolar modo gli insegnanti, con due
terzi della pensione massima che spetta ai dipendenti che hanno
fatto 40 anni di servizio.
La stessa Cassa Integrazione, che era sorta per intervenire in
particolari situazioni di ristrutturazione, è diventata anch'essa
in larga parte, per responsabilità delle aziende, una forma di
assistenza. Per queste cose occorre senz'altro un intervento più
complessivo dello Stato e non può essere la Regione a risolvere
tali problemi.
Noi pensiamo che invece la Regione possa dare un proprio
contributo attraverso un intervento, che poi era quello formulato
dal Consigliere Carlassare ed a cui faceva riferimento il
Consigliere Minuzzo, che si esplichi in una sorta di fondo sociale
a rotazione in cui la Regione paga una parte degli interessi; fondo
che viene via via ricostituito quando arrivano da parte dell'INPS
queste somme la Regione anticipa.
Quindi siamo favorevoli a questa mozione, soprattutto perché ha
sollevato un problema che sarà necessario affrontare perché le
situazioni simili sono molte, per cui voteremo a favore.
PRESIDENTE:
Metto in approvazione la mozione in
oggetto:
ESITO DELLA VOTAZIONE
Presenti: 21; votanti: 20; astenuto: 1 (Minuzzo); favorevoli: 8;
contrari: 12
Il Consiglio non approva.
