Classificazione
TRASPORTI E VIABILITÀ
Trasporti



Oggetto del Consiglio n. 2151 del 21 settembre 2006 - Resoconto
OGGETTO N. 2151/XII - Impegno a predisporre una relazione
sullo stato di avanzamento dei lavori di realizzazione della
ferrovia Chare­moz/Cogne e un sommario "Business Plan". (Ritiro di
mozione)
Président
- Je rappelle que nous étions en discussion
générale de la motion dont au point n° 32 de l'ordre du jour. Il y
a un amendement qui vient d'être présenté par M. Sandri, qui
récite:
Emendamento
Il punto 3 è soppresso.
La parole au Conseiller Sandri.
Sandri (GV-DS-PSE)
- Qualche piccola parola a commento
della presentazione dell'emendamento in cui diciamo che prendiamo
atto degli impegni presi dall'Assessore, che stamani ha voluto
approfonditamente affrontare il problema. Propongo di togliere il
punto n. 3 della parte impegnativa e mantengo i punti n. 1 e n. 2.
Occorre però fare qualche piccola valutazione su quanto è stato
detto, perché l'Assessore ha fatto delle conclusioni condivisibili,
ma nelle premesse ha fatto troppo il politico, perché è vero che i
dati che dice lui portano alla cifra di 33,985 milioni di euro, che
sono già 34, ma si riferiscono esclusivamente ai lavori e
all'acquisto del materiale rotabile. Si è dimenticato l'acquisto
del terreno, l'acquisto delle infrastrutture, tutti i lavori di
ripristino fatti durante l'alluvione e soprattutto si è dimenticato
che i soldi non si possono sommare per quello che sono, ma bisogna
attualizzarli per il dato storico a cui si riferiscono, per cui
nella tabella che lei mi ha fatto inviare i 249,9 milioni del 1993
non possono essere considerati anche in euro di oggi, perché dal
1993 ad oggi l'inflazione ha comportato un aumento di circa 40% del
valore dell'euro, quindi bisogna attualizzare tutti questi conti.
Credo che la cifra non la conosca nessuno, ma è molto più vicina
alla cifra che ho ricostruito io rispetto a quella che ha proposto
lei, proprio perché lei ha dimenticato questi 3 fattori
fondamentali.
Il secondo punto di cui bisogna tener conto è che ci sono dietro
questa vicenda 2 considerazioni da fare... mi fa piacere che abbia
accettato di arrivare a relazionare sul "business plan"... la prima
è togliere questo mito del trenino di Pila/Cogne, innanzitutto
perché è molto poco un treno... è una cosa assolutamente fuori da
ogni logica e da ogni esperienza, perché è poco più che un
giocattolino e soprattutto perché oggi si ritrova, dopo 25 anni, a
non rispondere ad alcuna delle motivazioni per cui era nata. La
seconda cosa è che ci troviamo di fronte a un problema molto
rilevante rispetto non solo agli sprechi che sono stati fatti, ma
agli sprechi che potremmo andare a fare. Già lei mi ha illuminato
sul fatto che da un "résumé" molto sintetico che ha messo in opera
si pensa che la gestione nei primi anni possa anche sforare di
quasi 2 miliardi di lire di passivo all'anno. Mi chiedo allora se
non sia meglio pensare a favorire trasporti di tipo diverso fra
Cogne e Pila, magari anche con l'elicottero e vedere se la cosa
costa meno o di più.
Al di là delle battute, la motivazione principale per cui questa
mozione è stata presentata, per cui accetto il consiglio
dell'Assessore di togliere il terzo punto e invito la maggioranza
ad approvare tale mozione, è che a me è dispiaciuto constatare che
un'intera classe politica - ma in questa classe politica dicevo che
l'"Union Valdôtaine" non ha avuto un ruolo così determinante in
tale fatto negativo - ha perso un sacco di tempo e sprecato un
sacco di soldi in una cosiddetta "ferrovia" che, se avesse
utilizzato quei soldi e quell'impegno nell'altra ferrovia, quella
di Aosta/Torino, non saremmo alle notizie di oggi per cui non solo
il doppio binario per il quale non si trovano i 25 milioni di
euro... molto meno di quello che abbiamo speso per il trenino di
Cogne..., ma non si farà neppure il famoso peduncolo di montanaro,
perché non ci sono i soldi neanche per quello!
Se la Valle d'Aosta si impegnasse d'ora in avanti sulla
ferrovia, quella vera - non il giocattolino che è mancato nella
storia personale di qualcuno -, quella che collega Aosta con Torino
e che ci consente di avere un legame forte con una realtà viva
com'è il capoluogo piemontese, forse il destino e lo sviluppo della
nostra Regione potrebbero cambiare! Sicuramente lo sviluppo della
nostra Regione non cambierà se si apre o se non si apre il trenino
di Cogne. Cominciamo a dire, con serenità, che il trenino di Cogne
si potrebbe anche non aprire, che è un'ipotesi possibile. Spero che
alla fine delle discussioni che faremo in Commissione, del
"business plan" che l'Assessore porterà, questa ipotesi possa
finalmente essere fra quelle plausibili.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- La confusione sotto il "cielo" è grande e
mi pare che anche in questo Consiglio non abbiamo un modo troppo
chiaro di procedere; lo dico perché stamani il collega Sandri
voleva ritirare questa iniziativa sulla base dell'impegno che avevo
preso a venire in Commissione, un impegno che non ho alcun problema
a mantenere, mentre ora si presenta un emendamento chiedendo di
sopprimere il punto n. 3, che fa parte dell'iniziativa che era
stata presentata, per chiedere di andare al voto su questa
mozione... con l'intento di modificare quello che avevo
preannunciato come l'atteggiamento da parte della maggioranza: di
astensione. Mi va tutto bene, a parte il fatto che vorrei spendere
una parola sulla logica matematica dell'attualizzazione che non mi
appartiene, ma credo che andare a votare tale mozione con questo
punto n. 3 modificato potrebbe anche avere una sua logica se il
contenuto che è esplicitato in tutte le premesse non fosse di un
certo genere e non portasse poi a delle conclusioni che si
troverebbero monche nell'eliminazione del terzo punto, ma declinate
con una prolusione che indicherebbe un'ipotetica volontà di seguire
la strada che il collega Sandri ci indicava al punto n. 3, tenuto
anche conto che questi dati che ci sono qui, pur con tutta la buona
volontà del collega Sandri, non sono esatti. Cito un dato per
tutti: la legge regionale n. 9/1999 portava un'indicazione di spesa
di 8 miliardi e non di 16 miliardi di lire, ma a parte questo,
seppure mi sbagliassi, credo sia bene tornare su tale discussione
partendo da un presupposto di dati che possano essere condivisi: è
questa la ragione per cui l'emendamento non mi convince... nel caso
fosse soppresso tale punto, di andare ad un voto di accoglimento di
tale mozione... per cui mantengo la mia proposta di astensione su
questa iniziativa.
Président
- La parole au Conseiller Lattanzi.
Lattanzi (CdL)
- Prendiamo atto della dichiarazione
dell'Assessore, della sua astensione e di questo impegno, che
peraltro aveva già anticipato, in termini di disponibilità politica
a relazionare.
Vorrei partire dalla lettura di un capoverso di tale mozione per
introdurre la nostra posizione. Sull'ultimo "sottolineato":
"Sottolineata la necessità di fare tesoro del clamoroso errore
di valutazione collettivo, che ha interessato tutte le forze
politiche per oltre 25 anni..."
, questa è disonestà politica,
perché non è vero che è stato un errore collettivo di tutte le
forze politiche: è stata una scelta politica di una maggioranza di
cui il Consigliere Sandri ha fatto parte fino a qualche mese fa!
Onestà intellettuale vorrebbe che dopo che per 14 anni i
"Democratici di Sinistra" hanno sostenuto questo progetto in
Giunta, in maggioranza, stanziando tutti i miliardi che lui dice
essere stati buttati, facessero un "mea culpa": "abbiamo sbagliato
e adesso chiediamo al Consiglio di rivedere quell'errore". Perché
noi c'eravamo, caro Consigliere Sandri, quando il Presidente Viérin
Dino spingeva questa soluzione e quando noi chiedevamo il "business
plan" di gestione, dicendo che spendere 70-80 miliardi per
costruire quella roba era una follia, perché sotto l'aspetto
dell'impatto turistico era insignificante e sotto l'aspetto dei
costi era devastante. Se poi la scelta era quella di fare
investimenti per utilizzare quella galleria come via di fuga, di
sicurezza della popolazione di Cogne, perché la strada di Cogne è
particolarmente disagiata, questo era tutto un altro ragionamento,
ma che rientrava nella serie degli investimenti della protezione
civile della popolazione. Per 14 anni voi dei "Democratici di
Sinistra" avete sostenuto questo sforzo, quindi credo che questa
mozione sia incompatibile con la vostra posizione, a meno che voi
non facciate un pubblico "mea culpa".
Visto che a conquistare le pagine dei giornali siete bravi,
dovreste essere altrettanto bravi, prima di presentare una mozione
di questo tipo, a fare una conferenza stampa e dire: "abbiamo fatto
un'attenta analisi, abbiamo sperperato decine di miliardi, ce ne
assumiamo la responsabilità politica, cioè la condividiamo con chi
in quegli anni portava avanti quel progetto", perché dire tutte le
forze politiche è disonesto nei confronti di chi, come noi e molti
altri in questo Consiglio, si è battuto perché prima di mettere i
miliardi si venisse qui con un "business plan" non tanto sulla
costruzione, ma sulla futura gestione, che è noto a tutti è un
costo. Se si vuole utilizzare quel trenino per sostenere il turismo
fra Cogne e Pila, è di 3-4 milioni di euro, perché nel momento in
cui si mette in azione quella struttura... già sappiamo perché un
"business plan" è stato presentato, mi ricordo che il Presidente
Viérin presentò un "business plan" di costi di gestione
dell'utilizzo del trenino di Cogne e si parlava all'epoca di 2-3
milioni di euro; è il motivo per cui è ancora fermo! A questo fra
l'altro si sono aggiunti anche altri motivi: ricordo Caveri che da
Assessore al turismo ci informò che c'erano delle problematiche
legate a trovare i locomotori di quel particolare piccolo trenino
perché la società che li produceva era fallita. Me le ricordo
queste cose, perché noi, caro Consigliere Sandri, non c'eravamo qui
a battagliare per non fare quell'investimento senza una chiara
destinazione d'uso con un chiaro "business plan" d'impatto di costi
di gestione, con una chiara scelta politica! Adesso vedere
presentata questa mozione in maniera così strumentale... posso
condividere la necessità di "rimetterci la testa sopra", ma non può
venire dai banchi dei "Democratici di Sinistra" la lezione di
moralità, di correttezza delle scelte politiche quando voi avete
condiviso i disastri fino a ieri! E questa cosa ve la portate
ancora avanti per qualche anno, purtroppo per voi, ma non si
possono cancellare 14 anni di maggioranza in 4 mesi di acquisita
"verginità" per voi e per quelli di "Renouveau Valdôtain" che ieri
erano Presidenti di Giunta, Presidenti di Consiglio, "Vallée
d'Aoste Vive" e oggi vengono qui a fare i santi moralizzatori della
politica valdostana; scusate, ma questa cosa non è accettabile! Il
"business plan", caro Giovanni, c'è già; è sufficiente che dai
banchi della maggioranza si vada in qualche cassetto, ce lo aveva
già anticipato il Presidente Viérin Dino e c'è già ed è proprio il
motivo per cui questa cosa non decolla. È un debito di gestione, è
inutilizzabile, oltre al fatto che con una portata di 150
persone/ora, se ci sono 300 persone che vogliono andare a Pila,
devono fare 2 ore di coda!
Considerate queste premesse così strumentali, non voteremo tale
mozione: questo non significa che non vogliamo il "business plan",
quest'ultimo c'è già, è infilato nei cassetti della Giunta. Quella
è stata una delle grandi opere inutilizzate che si portano dietro
la maggioranza, l'"Union Valdôtaine" e i "Democratici di Sinistra",
che hanno governato questa Regione con disastri e sprecato danaro
per 14 anni.
Président
- La parole au Conseiller Comé.
Comé (SA)
- Alcune riflessioni sulla mozione presentata
dal collega Sandri. Riconosco al collega una sua correttezza, anche
perché ha voluto "mettere le mani avanti", altrimenti non poteva
presentare questa mozione; quindi ritengo anch'io che, al di là del
gruppo "La Casa delle Libertà", tutte le altre forze politiche di
questo Consiglio abbiano dato un loro contributo affinché questo
trenino fosse finanziato e più volte integrato con degli impegni
finanziari cospicui. Oggi però il Consigliere Sandri, a conclusione
di questo iter durato 25 anni, chiede di presentare un "business
plan"; il Consigliere Lattanzi prima diceva che lo aveva chiesto
già nell'altra legislatura... ebbene, mi sono preso i resoconti e
devo dire che già nel 1993-1994 il nostro gruppo, che allora non si
chiamava "Stella Alpina" - alcuni rappresentanti oggi siedono qui,
in Consiglio -, chiedeva all'allora Assessore Riccarand di
presentare un prospetto delle spese di gestione prima di andare ad
integrare con altri interventi finanziari per coprire le spese che
aumentano in maniera esponenziale.
Ritengo che questo "business plan", che è già stato presentato
dal Presidente Viérin, sia tuttavia oggi in forte ritardo, anche
perché tale opera è nella sua fase conclusiva e assolutamente non
siamo d'accordo soprattutto sul punto n. 3, dove si dice di
sospendere ogni iniziativa, perché non avrebbe senso. Oggi l'opera
è conclusa, manca una finestra, cioè significherebbe rinunciare a
tutto quando siamo alla conclusione dei lavori e poi l'Assessore ha
ricordato tutti gli accordi contrattuali che sono in essere, quindi
il nostro gruppo non darà voto favorevole alla mozione.
Président
- La parole au Conseiller Venturella.
Venturella (Arc-VA)
- Il contenuto di questa mozione,
nella cui parte impegnativa si chiede alla Giunta di relazionare
entro 2 mesi alla Commissione competente, ricalca fedelmente ciò
che da anni tutte le forze politiche hanno richiesto alle varie
Giunte che si sono succedute riguardo i ritardi dei lavori della
tramvia Pila/Cogne. È un impegno che l'Assessore ha preso, anche i
suoi predecessori lo avevano fatto. Ricordo che sul primo punto e
sul secondo punto dell'impegnativa, se il collega Sandri fosse
stato presente in Commissione quando è stato portato il progetto
definitivo, forse le risposte le avrebbe avuto direttamente.
Non condividiamo lo spirito, il contenuto, l'obiettivo di questa
mozione che non abbiamo capito, perché crediamo che in montagna, se
dovessimo basare tutti gli interventi per la difesa della montagna
su una questione meramente di beneficio finanziario, non dovremmo
più fare nulla, non ci dovremmo muovere, perché sappiamo che
esistono delle opere che possono essere classificate di pubblica
utilità o di prevenzione, soccorso o protezione civile che hanno
solo costi di gestione. Faccio un esempio concreto: le strade di
Pila, quella che da Pont-Suaz collega Pila e la strada che
dall'abitato di Gressan arriva fino a Chacot, abbiamo anche una
funivia: la funivia Aosta/Pila... secondo questo criterio si
dovrebbe chiudere almeno una strada e una funivia, perché le vie di
comunicazione ci sono già, quindi anche questo concetto espresso
nella mozione mi pare alquanto lacunoso.
Per quanto riguarda il contenuto della mozione, dove si dice che
non si è realizzata alcuna valorizzazione della miniera di Cogne,
questo lo avevamo detto anche in Commissione, è chiaro che ad un
esame parziale della storia della tramvia, soprattutto nei suoi
scopi, balzano agli occhi dell'osservatore solo 2 obiettivi: quello
di rompere l'isolamento degli abitanti di Cogne - che giustamente
in alcuni casi può essere stato superato - e quello di costruire
una via di comunicazione fra il Comprensorio sciistico di Pila e
quello di Cogne, ma quello che abbiamo detto in Commissione, su cui
hanno convenuto quasi tutti i Commissari, è che il trenino di Cogne
può essere parte fondamentale di un percorso turistico-culturale
che non riguarda solo la porzione Pila/Acque Fredde/Charemoz,
assolutamente no! Ricordo che con il Presidente della Commissione
avevamo fatto un esempio pratico: durante i mesi di non occupazione
turistica e di non funzionamento degli impianti esiste un turismo
scolastico che percorre quel tratto con il pullman - se ne può
vedere una media di 12-13 pullman solo a Valnontey -, esiste un
bacino di utenza di turismo, attenzione, un turismo particolare,
che non è il turista che è concentrato nelle vacanze estive o nelle
settimane bianche, ma un turismo che è diluito nel tempo e che
potrebbe essere una soluzione al problema della ricettività
alberghiera, della convenienza di tenere aperti ristoranti e
alberghi anche durante i cosiddetti "mesi di bassa stagione".
Questo turismo scolastico potrebbe essere attratto da un pacchetto
turistico culturale naturalistico che prevede quanto segue: il
pullman si ferma nella piazza della funivia, prende la funivia, fa
il pezzo di trenino storico in cui si vive tutta la storia della
miniera e della società nazionale "Cogne" e arriva a Cogne, visita
il Museo minerario e il villaggio e poi compie l'escursione, o
quello che vogliamo.
Se si calcola solamente il fatto che ci saranno 150, o 300, o
320 turisti - come diceva l'Ing. Devoti - che possono viaggiare in
un'ora avanti e indietro, è chiaro che ciò che dice il Consigliere
Sandri è parzialmente accettabile, ma se si guarda in prospettiva
senza pensare alla mera economicità dell'investimento, alle
"palanche", ma si guarda ad uno sviluppo turistico e al beneficio
che potrebbe avere il comparto turistico alberghiero e non solo,
anche le attività indotte, forse la tramvia Pila/Cogne non è da
gettare, anzi è un'opportunità da cogliere. In questa prospettiva,
dato che credo che il collega Sandri non abbia più intenzione di
ritirare la mozione, non ho capito se la ritira o la emenda... non
lo sa, collega Sandri? Se ha presentato l'emendamento, vuol dire
che la mozione non viene ritirata e il nostro gruppo si asterrà.
Una notazione personale: avrei, invece, tanta voglia di votare
contro!
Presidente
- La parola al Consigliere Sandri.
Sandri (GV-DS-PSE)
- Penso che la volontà di collaborare
per dare un'inversione di tendenza alla percezione collettiva su
questo tema debba partire un po' da tutti. Allora faccio questa
proposta se l'Assessore è d'accordo: se c'è la disponibilità oltre
a quello su cui si impegnato, cioè relazionare sull'avanzamento
dell'opera, anche di relazionare su tutti i costi pregressi in modo
da avere un terreno comune da cui partire per le varie valutazioni
che le forze politiche potranno dare, sono disponibile al ritiro
della mozione.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Je remercie le collègue Sandri pour être
arrivé à cette conclusion. Aucune difficulté à venir en Commission
pour relater sur les 2 points de la motion que j'avais déjà retenus
ce matin et aussi pour faire un approfondissement sur les coûts et
sur tout ce qui a été fait et sur les travaux qui ont été réalisés.
Je suis disponible à relater en Commission sur les coûts et sur le
"business plan", qui existe déjà, mais pour remettre à l'attention
de la Commission tous les éléments liés aux coûts de fonctionnement
aussi et pas seulement ceux d'investissement.
Président
- La parole au Conseiller Frassy.
Frassy (CdL)
- Ha detto bene il collega Sandri quando ha
esordito dicendo che questa definizione di trenino somigliava a un
giocattolino e penso che il collega abbia voluto giocare prima di
pranzo e abbia finito il suo "divertissement" dopo pranzo. Anche
perché è difficile capire quale sia la logica di un documento sul
quale pensavamo che il collega Sandri avesse fatto approfondimenti,
che peraltro erano sintetizzati nelle premesse della mozione,
invece adesso scopriamo che si accontenta dell'impegno
dell'Assessore Pastoret, ultimo arrivato su questa vicenda, a
relazionare su quei costi pregressi che avrebbe dovuto conoscere il
collega Sandri nell'intervista che ha rilasciato alla stampa.
Sarebbe importante che l'informazione locale, più che dare ampio
spazio ai dati di retrospettiva, desse ampio spazio all'incoerenza
di un'azione politica, perché abbiamo perso più di qualche mezz'ora
per discutere del niente. La vicenda del trenino è una vicenda
nota, dibattuta quasi in maniera monotona in questo Consiglio,
perché il gruppo "Arcobaleno" ogni mese e mezzo chiedeva lo "stato
dell'arte", perché nelle Commissioni ogni 6 mesi c'era modo di
approfondirlo, allora dov'è la novità? Si parlava di gioco, ma a me
viene in mente anche la barzelletta dei matti che decidono la fuga
dal manicomio, hanno 10 muri da superare, arrivano al nono muro
esausti e dicono: "basta, torniamo indietro". Il modo in cui è
stata impostata la mozione fa venire in mente questa storiella.
Prendiamo perciò atto che la mozione viene ritirata, non abbiamo la
possibilità di applicare l'articolo 107, ma ci piacerebbe
applicarlo in questo caso, ma non è stato un modo serio per
apportare elementi propositivi e ulteriori rispetto a una vicenda;
anzi devo dire che il collega Sandri - fra l'altro, è sintomatico
che questa mozione abbia una sola firma, perché su un argomento
così importante il gruppo dei "Democratici di Sinistra" ha ritenuto
di non seguire tale impostazione - si è incanalato su quella strada
poco seria che ci ha portato per 25 anni a buttare via più di 70
miliardi. Penso che il trenino sia su un binario morto, mi auguro
che l'azione politica del collega Sandri possa mettersi su un
binario di opposizione che porti degli elementi propositivi, perché
questa non è né un'opposizione di controllo, né un'opposizione
propositiva. È stato un gioco, probabilmente sul tema del trenino
ben si prestava.
Président
- La motion est donc retirée.
Il Consiglio prende atto del ritiro della mozione.
