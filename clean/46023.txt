Classificazione
ASSISTENZA SANITARIA E OSPEDALIERA



Oggetto del Consiglio n. 2589 del 8 giugno 2023 - Resoconto
OGGETTO N. 2589/XVI - Interpellanza: "Organizzazione dei
nuclei RSA e UAP nella struttura di Variney".
Bertin (Presidente) -
Punto n. 59. Illustra la
consigliera Erika Guichardaz.
Guichardaz E. (PCP) -
È ormai dal gennaio 2023 che a ogni
seduta del Consiglio chiediamo aggiornamenti rispetto alla
situazione del G.B. Festaz e dell'ospedale di comunità e ad oggi
molte risposte sono state vaghe sia rispetto alla questione del
personale, sia rispetto alla questione del trasferimento dei
pazienti, quindi anche in questo Consiglio vi sono due iniziative:
una che era nello scorso Consiglio e una di questo, che affrontiamo
con l'Assessore. Questa volta riporto anche la sbobinatura delle
domande fatte in precedenza, l'Assessore mi ha detto: "Lei non
ascolta", ma ho addirittura sbobinato e riascoltato ogni sua parola
e io le risposte ad alcune domande non le ho trovate.
Come prima domanda quindi vogliamo conoscere: "se vi sono stati
incontri rispetto allo spostamento dei medici attualmente in
servizio presso la RSA e l'UAP del G.B. Festaz, con chi e gli esiti
degli stessi". Nella risposta a una mia interpellanza precedente
lei rispondeva dicendo: "Gli incarichi dei medici attualmente
operanti presso il nucleo RSA UAP, nel momento in cui il medesimo
verrà chiuso per l'avvio dei lavori di realizzazione dell'Ospedale
di comunità cesseranno e riprenderanno nel momento in cui verrà
attivato di nuovo il servizio. Ciò avverrà secondo le modalità che
saranno definite in modo puntuale e coordinato con loro, a tali
risorse però nel frattempo sarà proposto di essere impiegati per
collaborare in altri servizi dell'area territoriale dell'Azienda
USL". Ribadiamo quindi che quello che noi vogliamo capire è se vi
sono stati incontri, con chi e gli esiti degli stessi. Questa è la
domanda che le abbiamo posto.
Dopodiché la seconda domanda è: "quali sono le motivazioni per
cui l'Azienda USL, nonostante la delibera di Giunta 338 del 28
marzo 2022 in cui già si prevedeva espressamente l'accoglienza
degli utenti del
setting
UAP, non abbia previsto in fase di
appalto questo servizio non adempiendo quindi in modo appropriato
agli indirizzi regionali richiamati negli atti di programmazione e
di indirizzo". Anche in questo caso abbiamo riportato tutta la sua
dichiarazione che non sto a rileggere, credo che lei l'abbia letta
nell'interpellanza ma in modo puntuale lei aveva giustamente
osservato che quest'indicazione era già stata data nel marzo del
2022 all'USL, quindi il fatto che i pazienti di UAP fossero
ricoverati nella struttura di Variney, ma, come ci aveva risposto,
adesso bisognava pensare a un'integrazione perché l'appalto fatto
dall'USL non prevedeva questa tipologia di pazienti.
"Se la struttura di Variney e la cooperativa a cui è stato
affidato il servizio di assistenza della stessa possiedano le
caratteristiche tecniche per la gestione delle otto unità di
assistenza prolungata, in particolare rispetto alla ventilazione,
al mantenimento dei minutaggi applicati attualmente e alla
formazione specifica del personale dedicato al servizio UAP...":
ricordiamo a tal riguardo che all'articolo 7 della convenzione con
il G.B. Festaz si definiscono le tipologie di utenti UAP come
seguono: pazienti che, a causa di malattia stabilizzata, sono in
stato di completa dipendenza oppure hanno un grado di autonomia
minima, in coma o stato vegetativo persistente, insufficienza
respiratoria cronica con necessità di ventilazione assistita,
sclerosi multipla, pazienti oncologici in fase di malattia tale da
comportare un'importante dipendenza assistenziale e in attesa di
essere trasferiti all'
hospice
e, come rilevato dalla nostra
interpellanza, i minutaggi previsti per questi pazienti erano molto
diversi rispetto a quelli delle RSA: ad esempio, rispetto alle OSS,
l'RSA prevede 120 minuti, per i pazienti di UAP 240.
Quarta domanda: "come si intende intervenire per risolvere la
problematica riferita alle unità infermieristiche necessarie in
orario notturno che, se trasferite dalla RSA, non potranno coprire
anche le esigenze della Casa di riposo e del nucleo Alzheimer".
Quest'ultima domanda era già contenuta nell'interpellanza 52 di due
Consigli fa, ma la invito anche a farlo lei se vuole riascoltarsi
l'intervento ma non aveva risposto, quindi la riproponiamo sperando
che questa volta ci venga data una risposta.
Presidente -
Risponde l'assessore Marzi.
Marzi (SA) -
Diamo oggi un nuovo aggiornamento volentieri
rispetto agli accordi in corso di definizione in relazione agli
aspetti inerenti il personale del G.B. Festaz durante la
realizzazione dell'ospedale di comunità. Come ho già avuto modo di
riferire al Consiglio, per definire ogni singolo aspetto del
passaggio del gruppo unico del personale dal G.B. Festaz
all'Ospedale con il suo successivo ritorno, si sono resi necessari
diversi confronti tra i tecnici dei tre soggetti coinvolti:
l'Assessorato, l'Azienda USL e il G.B. Festaz, che hanno richiesto
valutazioni e approfondimenti attenti su diversi aspetti. Gli
approfondimenti tecnici che hanno coinvolto anche l'Avvocatura
regionale hanno portato a individuare il protocollo d'intesa quale
strumento più appropriato per definire i termini della
collaborazione di cui trattasi. Lo scorso 23 maggio, assieme ai
vertici dell'Azienda USL e del G.B. Festaz, abbiamo incontrato i
sindacati confederati e dei pensionati per aggiornarli nuovamente
circa lo stato dell'arte del lavoro finora svolto, insieme
abbiamo...
Presidente -
Assessore, è l'interpellanza dopo...
Marzi (SA) -
...ho perso 30 secondi.
Presidente -
Recuperiamo.
Marzi (SA) -
grazie, sono diventati 40. Lo scorso 23
maggio, assieme ai vertici dell'Azienda USL e del G.B. Festaz,
abbiamo incontrato i sindacati confederali e dei pensionati per
aggiornarli nuovamente circa lo stato dell'arte del lavoro finora
svolto. Insieme abbiamo convenuto di costituire un tavolo tecnico
con il compito di definire in dettaglio i contenuti del citato
protocollo d'intesa già anticipato ai lavoratori. Il tavolo tecnico
si è riunito nella giornata di ieri per un primo confronto.
L'operazione che presenta caratteri di complessità rappresenta nel
contempo una grande opportunità poiché, oltre al valore prospettico
per il territorio di poter disporre di un ospedale di comunità,
vede massimizzare una serie di benefici per i singoli soggetti
coinvolti. Per il G.B. Festaz il personale impiegato presso il
nucleo RSA UAP proseguirà la propria attività lavorativa senza
alcun tipo di interruzione, vedrà ulteriormente valorizzate le
proprie competenze in un contesto ospedaliero che gli consentirà di
vivere un'esperienza importante in previsione delle attività che
successivamente sarà chiamato a svolgere presso il futuro ospedale
di comunità, struttura questa che arricchirà ancor più il valore
reso dal G.B. Festaz alla nostra comunità. Per l'Azienda USL la
collaborazione con il G.B. Festaz consentirà di aprire nuovi posti
letto ospedalieri in un reparto, la Neurologia, che ha necessità di
riprendere la propria attività investendo su risorse professionali
già qualificate e competenti a cui sarà garantita tutta la
formazione che si renderà necessaria. Per la Regione l'operazione
produce effetti positivi su più fronti e potenzia a livello
regionale la rete di collaborazione di sinergia tra gli attori del
sistema sanitario regionale.
Venendo ai quesiti posti, i medici attualmente in servizio
presso il nucleo RSA UAP sono il Direttore sanitario, il quale ha
un incarico da parte della struttura G.B. Festaz, il Responsabile
clinico, carica ricoperta dal Direttore della Geriatria
dell'Azienda USL, tre medici di medicina generale e, con
riferimento ai medici di medicina generale, si tratta di medici
dell'Azienda USL, che con la medesima intrattengono un rapporto
convenzionale. Come avevo già riferito in risposta al medesimo
quesito in occasione dello scorso Consiglio, la chiusura del nucleo
RSA UAP per consentire lo svolgimento dei lavori volti a realizzare
l'ospedale di comunità comporterà il venir meno dell'attuale
servizio prestato dai medici di medicina generale. Gli stessi
potranno essere utilmente reimpiegati su altri servizi dell'area
territoriale: ad esempio, presso altre strutture residenziali dove
emerga la necessità e la medesima esigenza. Lo scorso 24 maggio il
tema è stato oggetto di esame da parte del Comitato aziendale dei
medici di medicina generale, organismo paritetico aziendale
sindacale competente per l'applicazione degli accordi integrativi
regionali in cui sono già svolte le valutazioni circa le soluzioni
alternative da proporre ai medici attualmente impiegati presso il
nucleo RSA UAP del G.B. Festaz. Per venire alla sua
puntualizzazione sulla quale naturalmente non concordo rispetto al
fatto che non ci sono state risposte, nella prima occasione utile
quello che avevamo detto e che ho appena ripetuto è stato fatto e
si stanno facendo le valutazioni del caso. Naturalmente sono state
fatte nell'organismo di riferimento, cioè il Comitato aziendale dei
medici di medicina generale.
L'Azienda USL, venendo alla seconda domanda, ha valutato che in
una fase delicata di ripresa del servizio sanitario regionale, con
una grave carenza di personale fosse impossibile procedere con una
gestione diretta delle strutture residenziali e socio-sanitarie e
territoriali di nuova attivazione, quindi Perloz, Variney e Morgex.
L'Azienda pertanto ha provveduto a bandire una gara d'appalto per
tentare di esternalizzare tali servizi. Il dramma di reperire le
professionalità sanitarie disponibili sul mercato è stato
confermato dall'esito dei bandi espletati, i quali in una prima
tornata sono andati deserti e per una di queste tre strutture, cioè
quella di Morgex, in realtà non sono mai stati recepiti. L'Azienda
USL ha ritenuto di mettere a bando inizialmente il
setting
assistenziale con codice di attività R2, con l'intento poi per la
struttura di Variney di ampliare il servizio in una fase
successiva; solo in un secondo momento presso la struttura di
Variney infatti sarà aggiunto al setting R2 anche quello di Unità
di Assistenza Prolungata (UAP) per garantire la continuità
assistenziale agli utenti attualmente ricoverati al G.B. Festaz in
tale setting, cioè quello di UAP.
L'Azienda USL in questo periodo, venendo alla domanda n. 3, che
procede al trasferimento dei pazienti dei nuclei RSA UAP del G.B.
Festaz, sta lavorando per garantire la piena qualità del servizio
presso la struttura di Variney, sia nel mantenimento dei minutaggi
assistenziali, che nelle strumentazioni necessarie. A tal punto
l'Azienda informa che i medici facenti capo al gestore del servizio
presso la struttura di Variney sono medici specialisti con
esperienza pluriennale nella cura di pazienti che necessitano di
alto livello assistenziale. Viste le professionalità, i passaggi e
le verifiche fatte in regime R2, si passa poi ai trasferimenti dei
pazienti previsti in UAP che saranno definiti e organizzati con
particolare cura, cioè previe opportune comunicazioni con i
familiari, con il diretto coinvolgimento sia del Direttore
sanitario della struttura di Variney che di quello dell'Azienda
unica sanitaria e con il coinvolgimento inoltre del Direttore
sanitario e del Coordinatore clinico della struttura RSA UAP del
G.B. Festaz.
Venendo alla domanda n. 4, gli approfondimenti tecnici che sono
in corso di svolgimento tengono conto della necessità di continuare
a garantire la copertura dell'assistenza notturna da parte degli
infermieri presso la Casa di riposo G.B. Festaz, più precisamente
rimarranno operative nella struttura quelle risorse che già oggi
garantiscono l'assistenza notturna al nucleo socio-assistenziale N3
Plus e quindi le esigenze del nucleo Alzheimer e degli altri posti
della Casa di riposo rimangono assolutamente assicurati, in quanto
per tali nuclei il servizio è già organizzato in via autonoma per
garantire la necessaria assistenza infermieristica.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie Assessore, non ho la sfera
di cristallo, quindi se il Comitato paritetico si è riunito il 24
maggio, non potevo saperlo quando ho depositato la mia iniziativa,
quindi grazie per avercelo detto.
Dalla sua risposta comunque piuttosto vaga non si è ancora ben
compreso dove andranno a finire i medici di medicina generale...
che a quel punto deciderà l'USL e soprattutto le faccio notare che,
sotto questo punto di vista, abbiamo ritrovato anche... e condivido
con lei che i tre medici assunti dalla cooperativa sono tre medici
ormai in pensione con una grande esperienza e sicuramente con
grande professionalità che si prendono cura dei malati a Variney.
Abbiamo anche appreso che il 22 di marzo è stato dato l'incarico in
libera professione come direttore sanitario di struttura al dottor
(omissis)
, che evidentemente è una persona molto
competente perché riesce, oltre a fare il Direttore sanitario della
struttura, a essere direttore dei distretti 3 e 4, nonché direttore
dell'area territoriale, quindi complimenti perché effettivamente
riesce a coprire in maniera ottima tutte queste cariche. Sotto
questo punto di vista, quindi forse una cosa che ci chiediamo è
perché non vi sia stato un bando per ricoprire quel ruolo, ma di
questo torneremo poi in altre interpellanze.
Ho anche compreso quanto dice rispetto alla questione
dell'appalto fatto dall'USL ma sinceramente mi lascia un po'
perplessa, nel senso che noi sappiamo che nella struttura di
Variney non ci devono stare solo i malati di RSA ma devono starci
anche i malati di UAP, allora noi cosa facciamo? Facciamo solo
l'appalto per quelli di RSA e poi dopo ci preoccuperemo di quelli
di UAP, che sono proprio quelli che necessitano delle maggiori
cure, perché, come ho ripetuto prima, hanno le necessità maggiori.
Rispetto alla diatriba che ci ha visto anche più volte porci su
posizioni diverse, quindi poco importa se io considero il
setting
UAP come R1, invece lei dice è un R2, però è un R2
diverso, tant'è che ha bisogno di un'integrazione dell'appalto,
quindi sicuramente, sotto questo punto di vista, conviene con me
che in questo caso molto probabilmente ci si poteva porre il
problema prima di arrivare a questo punto in cui, dalla tempistica
che ci aveva dato nella scorsa volta, questi malati dovrebbero
essere spostati anche in maniera piuttosto prossima, nel senso che
se i lavori dovessero iniziare in autunno, immagino che questi
malati nell'estate o comunque entro il mese di settembre dovranno
essere spostati.
Apprendo poi che viene assicurato dal N-plus l'infermiere anche
per la Casa di riposo e per il nucleo Alzheimer, a me risultava che
anche gli infermieri delle RSA coprissero quei turni notturni,
quindi evidentemente andrò a chiederle prossimamente tutte le
schede fornite dagli infermieri delle RSA per capire se questi
infermieri invece andavano a coprire i turni notturni perché
evidentemente non era loro compito farlo e, sotto questo punto di
vista, molto probabilmente, se lo hanno fatto, sono passibili anche
di rischi notevoli per aver abbandonato la RSA ed essersi dedicati
alla Casa di riposo o al nucleo Alzheimer.
