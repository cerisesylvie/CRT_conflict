Classificazione
CASA DA GIOCO



Oggetto del Consiglio n. 3174 del 20 dicembre 2007 - Resoconto
OGGETTO N. 3174/XII - Approvazione del disciplinare regolante
i rapporti tra la Casino de la Vallée S.p.a. e la Regione autonoma
Valle d'Aosta, ai sensi dell'art. 10 della l.r. 30/11/2001, n. 36
recante costituzione di una società per azioni per la gestione
della Casa da gioco di Saint-Vincent. (Reiezione di un ordine del
giorno e ritiro di altro ordine del giorno)
Il Consiglio
Richiamata la legge regionale 30 novembre 2001, n. 36 recante
"Costituzione di una società per azioni per la gestione della Casa
da gioco di Saint-Vincent", che prevede, all'articolo 10, che i
rapporti tra la Casino de la Vallée S.p.a. e la Regione autonoma
Valle d'Aosta relativi alla gestione della Casa da gioco di
Saint-Vincent siano regolati da un apposito disciplinare;
Richiamato il Disciplinare per la gestione della Casa da
gioco di Saint-Vincent, attualmente in vigore, approvato, ai sensi
della legge regionale n. 36/2001, dal Consiglio regionale con
deliberazione n. 3176/XI del 14 aprile 2003, ed in particolare
l'articolo 2, comma secondo, che recita: "Regione e Casino S.p.a.
provvederanno, con cadenza triennale, a verificare di concerto
l'attualità delle disposizioni del presente disciplinare, anche al
fine di attivare la procedura per la loro eventuale
modificazione.";
Preso atto che l'Amministrazione regionale e la Casino de la
Vallée S.p.a. hanno proceduto a verificare di concerto l'attualità
delle disposizioni del Disciplinare in vigore e che concordemente
hanno elaborato una proposta di modificazione;
Richiamata la deliberazione della Giunta regionale n. 4223 in
data 29 dicembre 2006 concernente l'approvazione del bilancio di
gestione, per il triennio 2007/2009, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Coordinatore del
Dipartimento Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare
permanente;
Delibera
l'approvazione dell'allegato "Disciplinare per la gestione
della Casa da gioco di Saint-Vincent, ai sensi dell'articolo 10
della legge regionale 30 novembre 2001, n. 36 "Costituzione di una
società per azioni per la gestione della Casa da gioco di
Saint-Vincent" che costituisce parte integrante della
deliberazione.
DISCIPLINARE PER LA GESTIONE DELLA CASA DA GIOCO DI
SAINT-VINCENT, AI SENSI DELL'ART. 10 DELLA LEGGE REGIONALE 30
NOVEMBRE 2001, N. 36 "COSTITUZIONE DI UNA SOCIETÀ PER AZIONI PER LA
GESTIONE DELLA CASA DA GIOCO DI SAINT-VINCENT".
Articolo 1
Oggetto
In attuazione dell'art. 10 della legge regionale 30 novembre
2001, n. 36 "Costituzione di una Società per Azioni per la gestione
della Casa da gioco di Saint-Vincent", il presente disciplinare
regola i rapporti per l'esercizio della Casa da gioco di
Saint-Vincent tra la Regione Autonoma Valle d'Aosta (di seguito
Regione) e la Casino de la Vallée S.p.a. (di seguito Casino
S.p.a.), costituita in data 2 dicembre 2002, Registro Imprese e
Partita IVA n. 01045790076 e operante ai sensi della l.r. 36/2001 e
successiva modifica intervenuta, che agisce con la denominazione
"Casino de la Vallée S.p.a.".
Articolo 2
Decorrenza e validità
Il presente disciplinare entra in vigore dal primo giorno del
mese successivo alla sua sottoscrizione e ha validità fino al 31
dicembre 2020. La validità potrà essere prorogata da Regione con
provvedimento da comunicare almeno un anno prima della scadenza
alla Casino S.p.a..
Regione e Casino S.p.a. provvederanno, con cadenza triennale,
a verificare di concerto l'attualità delle disposizioni del
presente disciplinare, anche al fine di attivare la procedura per
la loro eventuale modificazione.
Articolo 3
Modalità di esercizio della Casa da gioco
Casino S.p.a. è tenuta a gestire la Casa da gioco con decoro,
serietà e correttezza, con particolare attenzione allo sviluppo
delle risorse umane e professionali.
L'esercizio dei giochi (Roulette francese, Fairoulette,
Trente et Quarante, Chemin de fer, Poker, Roulette americana,
Black-Jack, Punto-Banco, Craps, Saint-Vincent poker e la sua
variante denominata Cambio Carta, le varianti al gioco Poker
Teresina denominate Texas Hold'em e Omaha Hight, Slot-Machines e
altri giochi elettronici) ha luogo in Saint-Vincent nei locali
della Casa da gioco.
L'eventuale utilizzo di altre strutture e l'introduzione di
nuovi giochi dovranno essere preventivamente autorizzati dalla
Giunta regionale, sentita la Commissione consiliare
competente.
Articolo 4
Gettoni
Le dotazioni di gettoni di valore, di colore e delle slots in
uso presso la Casa da gioco sono fornite da Regione, che si riserva
la facoltà di sostituirle per sopravvenuti motivi tecnici.
Casino S.p.a. è tenuta a custodire e ad utilizzare
esclusivamente i gettoni di proprietà regionale e, al momento della
scadenza del presente disciplinare, a restituire a Regione le
dotazioni di gettoni complete o a corrispondere il valore nominale
dei pezzi eventualmente mancanti.
Articolo 5
Affidamento di attività a terzi
Le attività di gioco devono essere esercitate direttamente da
Casino S.p.a., che non può delegarle a terzi.
Le attività accessorie e complementari non collegate
direttamente all'attività produttiva concernenti esercizi pubblici
e commerciali o servizi al pubblico collaterali e di supporto alla
gestione della Casa da gioco, escluso il cambio assegni di cui
all'art. 6, possono, anche se svolte nei locali di pertinenza di
quest'ultima, essere affidate a terzi, a seguito di preventiva
informazione alla Regione.
Sono fatti salvi i contratti in essere alla data di entrata
in vigore del presente disciplinare.
Articolo 6
Cambio assegni
Al fine di incrementare la produttività della Casa da gioco,
Casino S.p.a., nel pieno rispetto delle leggi vigenti in materia, è
tenuta a garantire, tramite il proprio ufficio cassa assegni ed a
proprio rischio, la provvista di gettoni di gioco alla clientela,
contro il rilascio di assegni di conto corrente o
circolari.
Resta esclusa ogni partecipazione di Regione ai rischi e ai
danni conseguenti a tali operazioni.
Articolo 7
Beni mobili
Casino S.p.a. provvede, a propria cura e spese, all'acquisto
e alla gestione dei beni mobili, tra cui l'arredamento, le
attrezzature e le slots.
Rimangono di proprietà della Regione i marchi, il sistema
informativo, nelle sue componenti hardware e software, il know-how
e le banche dati.
I beni di cui al precedente comma sono da Regione concessi in
comodato a Casino S.p.a. per l'utilizzo esclusivo ed esigenze della
gestione e non possono comunque essere da Casino S.p.a. concessi in
uso a terzi, salvo specifica autorizzazione della Giunta
regionale.
Del pari saranno di proprietà di Regione eventuali nuovi
marchi registrati su richiesta di Casino S.p.a. o di
Regione.
Relativamente al sistema informativo, l'aggiornamento,
l'inserimento dei dati, la manutenzione ordinaria e straordinaria
dello stesso, nonché le eventuali modifiche innovative di sviluppo
degli elementi hardware e software, saranno a cura e spese di
Casino S.p.a..
Sarà altresì a carico di Casino S.p.a. l'acquisto di
qualsiasi hardware e software applicativo di base, fatto salvo
l'obbligo di cui all'articolo 21 del presente disciplinare.
Nelle more della cessione dei beni mobili di proprietà della
Regione a Casino S.p.a. sono fatte salve le cessioni in comodato
attive alla data di entrata in vigore del presente
disciplinare.
Articolo 8
Beni immobili
La Regione è proprietaria dei beni immobili che sono ceduti
in comodato gratuito a Casino S.p.a., la quale è tenuta a
mantenerli in costante e perfetta efficienza e ad assicurarne le
migliori condizioni igieniche ed ambientali, sia per il pubblico
che per il personale dipendente.
L'onere della custodia e della manutenzione ordinaria e
straordinaria dei beni immobili, è a carico di Casino S.p.a., fatti
salvi eventuali interventi rientranti nel Piano di sviluppo di cui
all'articolo 14.
Entro tre mesi dalla chiusura di ciascun esercizio, Casino
S.p.a. comunica alla Giunta regionale l'elenco delle manutenzioni
straordinarie effettuate nell'anno precedente. Casino S.p.a. è
obbligata ad effettuare tutte le manutenzioni straordinarie
ritenute urgenti ed individuate con apposite deliberazioni della
Giunta regionale.
Detti beni sono da Regione concessi in disponibilità a Casino
S.p.a. per l'utilizzo esclusivo inerente ad esigenze della gestione
e non possono comunque essere da Casino S.p.a. concessi in uso a
terzi, salvo specifica autorizzazione della Giunta
regionale.
Tali beni sono consegnati a Casino S.p.a. come individuati e
descritti nell'inventario e nello stato di consistenza, redatti in
contraddittorio fra le parti.
Regione, in accordo con Casino S.p.a., si riserva l'uso di
adeguati locali necessari ai propri servizi. L'arredamento, la
manutenzione ordinaria e straordinaria, l'attrezzatura e tutte le
spese vive relative all'uso ed all'utilizzazione dei detti locali
(telefono, energia, pulizia e ogni altro servizio) sono a carico di
Casino S.p.a..
È a carico di Regione la polizza globale fabbricati degli
immobili di proprietà regionale, anche a favore della Casino S.p.a.
e con rinuncia alla surroga.
Sono a carico di Casino S.p.a. tutte le coperture
assicurative connesse alla conduzione della Casa da gioco e di
tutti i beni ad esse pertinenti, quali, a titolo esemplificativo e
non esaustivo: incendio, scoppi di gas, furti e rapine,
responsabilità terzi e danni di qualsiasi natura.
Articolo 9
Proventi di gestione
Gli introiti lordi di gestione sono rappresentati dai
proventi lordi di tutti i giochi in essere o di quelli che saranno
eventualmente introdotti in seguito.
Dal conteggio dei proventi lordi sono esclusi i proventi
degli ingressi, delle mance, dei proventi delle attività
complementari ed accessorie, nonché delle entrate per spettacoli e
trattenimenti comunque organizzati da Casino S.p.a., all'interno o
fuori della Casa da gioco.
Casino S.p.a. versa le quote dei proventi di gioco di
spettanza regionale alla tesoreria di Regione, con le modalità di
cui al successivo articolo 10. Tali quote assumono, all'atto del
versamento, natura di entrata di diritto pubblico.
Le orfanelle, cioè le vincite non ritirate dai giocatori,
dopo annotazione su apposito registro, verranno incluse nei
proventi del tavolo da gioco di pertinenza ed il 10% del loro
ammontare sarà devoluto a titolo di mancia.
La stessa procedura sarà seguita per le poussettes, puntate
non regolari effettuate dal giocatore dopo l'uscita del numero,
quando non sia possibile l'individuazione del giocatore per la
restituzione della puntata.
Nel caso si verificasse l'immissione in gioco di denaro e
gettoni falsi o fuori corso, o si verificassero eventuali ammanchi
di cassa, nessuna detrazione potrà essere operata sui proventi di
spettanza di Regione, dovendosi intendere che il rischio e il
conseguente danno ricadono unicamente ed interamente su Casino
S.p.a..
I cosiddetti "pagamenti di favore" sono effettuati da Casino
S.p.a. a proprio carico e non comportano detrazioni sui proventi di
spettanza di Regione.
Articolo 10
Versamento
Le quote dei proventi lordi giornalieri dei giochi spettanti
a Regione, raggruppati per dieci giorni sono comunicati a Regione,
entro e non oltre i cinque giorni successivi alla scadenza del
decimo giorno e sono versati, raggruppati per mese, entro e non
oltre il quinto giorno del mese successivo.
Nel caso di ritardo nei pagamenti, Casino S.p.a. sarà tenuta
a corrispondere a Regione, sugli importi pagati in ritardo, gli
interessi, in ragione annua, commisurati al tasso ufficiale di
sconto, maggiorato di 10 punti.
Trascorso il termine di 15 giorni senza che si sia provveduto
al versamento dell'importo dovuto, la Regione costituirà in mora la
Casino S.p.a. a mezzo di lettera raccomandata con avviso di
ricevimento e potrà avviare le procedure di cui all'art.
20.
I tassi di cui sopra saranno applicati con un limite massimo
pari al tasso effettivo globale medio rilevato trimestralmente
dalla Banca d'Italia su operazioni in conto corrente oltre Euro
5.200, maggiorato del 50%.
Articolo 11
Quota dei proventi spettanti a CASINO S.P.A.
Per le attività di cui al presente disciplinare, Casino
S.p.a. trattiene una quota pari al 60% degli introiti lordi dei
giochi.
Nel caso in cui i proventi complessivi dei giochi superino
gli introiti della Casa da gioco dell'esercizio precedente, a
Casino S.p.a. verrà riconosciuto, limitatamente all'esercizio in
cui sia avvenuto il supero, un ulteriore 2% sui relativi maggiori
proventi conseguiti.
Qualora, sul totale dei proventi di gioco annuali,
l'incidenza dei proventi dei giochi "lavorati" (derivante dai
proventi complessivi dei giochi, detratti quelli delle
slot-machines e degli altri giochi elettronici) sia uguale o
superiore al 50%, sui proventi dei giochi "lavorati" a Casino
S.p.a. verrà riconosciuto:
- un ulteriore 2%, per un'incidenza dei giochi "lavorati"
compresa tra il 50% e il 55% escluso;
- un ulteriore 3%, per un'incidenza dei giochi "lavorati"
compresa tra il 55% e il 60% incluso;
- un ulteriore 4% per un'incidenza dei giochi "lavorati"
superiore al 60%.
Le predette ulteriori quote non sono tra loro cumulabili e le
somme relative saranno versate da Regione a Casino S.p.a entro il
31 gennaio dell'anno successivo.
Qualora, per cause importanti oggettivamente non imputabili
alla Casino S.p.a., si dovesse riscontrare una diminuzione degli
introiti annuali superiore al 10%, rispetto agli introiti della
Casa da gioco dell'esercizio precedente, si procederà alla
revisione delle clausole economiche del presente
disciplinare.
Nel caso in cui le mance superino le percentuali
sottoindicate dei ricavi generati da ognuno dei seguenti
giochi:
Roulette francese, Fairoulette: 60%;
Chemin de fer: 30%;
Trente et Quarante: 5%;
Poker e le varianti al gioco Poker Teresina denominate Texas
Hold'em e Omaha Hight: 20%;
Craps, Punto-Banco: 10%;
Roulette americana, Black-Jack: 35%;
Saint-Vincent poker: 9%.
Al termine di ciascun periodo semestrale dell'esercizio di
Casino S.p.a., quest'ultima, nei 30 giorni successivi,
corrisponderà a Regione il 40% degli importi eccedenti di sua
spettanza. Con l'atto di autorizzazione per l'esercizio di nuovi
giochi di cui all'articolo 3, comma 3, la Giunta regionale
individuerà altresì, sentita Casino S.p.a., il rapporto percentuale
mance/ricavi oltre il quale la Casino S.p.a. corrisponderà a
Regione le quote di ripartizione previste relativamente al nuovo
gioco.
Articolo 12
Manifestazioni e promozione
Al fine di promuovere le attività della Casa da gioco, Casino
S.p.a. è tenuta a finanziare, destinando una percentuale non
inferiore al 14% degli introiti di gioco come definiti dall'art. 9,
comma 2, con riferimento ai dati dell'ultimo bilancio approvato
dalla gestione della Casa da gioco, il calendario di manifestazioni
finalizzate ad incentivare le presenze della clientela presso la
Casa medesima e ad attivare ritorni di immagine e ricadute
promozionali su Saint-Vincent e sulla Valle d'Aosta.
Il programma annuale delle manifestazioni, operativo ed
economico, è predisposto da Casino S.p.a. di concerto con il
"Comitato per la promozione e le manifestazioni", formato dal
Presidente della Regione Autonoma Valle d'Aosta o da un suo
delegato che lo presiede, da un amministratore di Casino S.p.a. o
da un suo delegato e da un terzo componente in rappresentanza dei
Comuni di Châtillon e di Saint-Vincent, entro e non oltre il 30
novembre l'anno precedente a quello di riferimento.
Tale programma dovrà evidenziare esplicitamente la quota di
risorse destinata all'ospitalità esterna per permettere delle
effettive ricadute sull'imprenditoria turistica e commerciale del
comprensorio di Châtillon e Saint-Vincent.
Il funzionamento del Comitato è regolamentato attraverso
apposito protocollo predisposto dal Comitato stesso entro 120
giorni dalla sottoscrizione del presente disciplinare ed approvato
da Casino S.p.a. e dalla Giunta regionale.
Quanto stanziato nel bilancio regionale, alla data di entrata
in vigore del presente disciplinare, e non ancora erogato, è
corrisposto a Casino S.p.a. con l'impegno che sia destinato alla
realizzazione del programma delle manifestazioni.
Articolo 13
Controlli
Casino S.p.a. assicurerà, con il più severo controllo, la
regolarità dei giochi e dei relativi incassi.
Regione esercita, a mezzo del proprio servizio ispettivo,
qualsiasi forma di controllo, sia in modo continuativo e
sistematico, sia con interventi saltuari sui giochi, manifestazioni
varie, ingressi, servizi ecc., con possibilità di accesso diretto e
in tempo reale al sistema informativo della Casa da gioco secondo
le modalità previste dall'apposito regolamento da approvarsi dal
Consiglio regionale entro un anno dall'entrata in vigore del
presente disciplinare. Nelle more continuerà ad applicarsi il
vigente regolamento dei controlli approvato dal Consiglio
regionale.
Casino S.p.a. provvederà a fornire in tempo reale
informazioni, tabulati ed in particolare risultati di gestione,
secondo le richieste del Direttore della Direzione regionale della
Casa da gioco, assicurando nel contempo la più completa
disponibilità delle strutture interne preposte al controllo di
attività di gioco e al controllo amministrativo.
Nessun tavolo o gioco può essere aperto o chiuso senza la
presenza di un rappresentante di Regione, nominato dal Presidente
della Regione Autonoma Valle d'Aosta.
Casino S.p.a. è tenuta inoltre a:
a) trasmettere a Regione una sintesi trimestrale del
reporting di Casino S.p.a. al fine di una completa conoscenza degli
andamenti gestionali della stessa, ivi compresa la realizzazione
del programma delle manifestazioni;
b) implementare ed utilizzare esclusivamente il sistema
integrato di sicurezza, anche a mezzo di videosorveglianza, con
particolare riferimento al controllo dei giochi ed al sistema
denominato "online" per il controllo delle slot machines, adottando
le più moderne tecnologie reperibili sul mercato. La Casino S.p.a
terrà costantemente informato il servizio ispettivo regionale su
eventuali anomalie del sistema integrato di sicurezza nonché sui
progetti evolutivi del sistema in modo da tener conto delle
eventuali osservazioni del servizio ispettivo.
Per quanto riguarda il sistema integrato di sicurezza, la sua
realizzazione sarà messa in atto al solo fine di assicurare un
controllo della regolarità dei giochi e comunque con esclusione
della sorveglianza sull'attività del personale. Le modalità per
l'accesso e l'utilizzo delle strutture di sorveglianza (sala
monitor dei controlli di sicurezza), da parte del servizio di
controllo regionale, saranno regolate da apposito protocollo,
approvato dalla Giunta regionale, previa intesa con la Casino
S.p.a. e sentita la Commissione consiliare competente, nel pieno
rispetto delle disposizioni vigenti in materia, in specie dell'art.
4 della Legge 20 maggio 1970, n. 300, recante "Norme sulla tutela
della libertà e dignità dei lavoratori, della libertà sindacale e
dell'attività sindacale nei luoghi di lavoro e norme sul
collocamento";
c) fornire quotidianamente, per gioco e per tavolo nel
rispetto della normativa vigente in materia di lavoro, una
dettagliata ed analitica contabilità delle mance, consentendo a
Regione il controllo anche ai fini dell'applicazione dell'ultimo
comma del precedente articolo 11.
Articolo 14
Piano di sviluppo
Il Consiglio regionale approva il Piano di sviluppo su
proposta della Giunta regionale. Regione finanzia gli investimenti
in esso previsti che verranno realizzati da Casino S.p.a. sulla
base di uno schema contrattuale tipo approvato dalla Giunta
regionale.
Quanto stanziato nel bilancio regionale, alla data di entrata
in vigore del presente disciplinare, e non ancora erogato, è
corrisposto a Casino S.p.a. a titolo di acconto per la
realizzazione del Piano di sviluppo.
Articolo 15
Disciplina del personale
Casino S.p.a. si impegna a mantenere in servizio e a gestire
tutto il personale dipendente in forza alla data dell'entrata in
vigore del presente disciplinare, fatti salvi i casi di
licenziamento per giusta causa o giustificato motivo, di
dimissioni, di risoluzioni consensuali o di contratti di lavoro a
tempo determinato.
Casino S.p.a. amministra e gestisce il personale nel pieno
rispetto delle leggi che regolano il rapporto di lavoro e dei
contratti collettivi ed individuali di lavoro in essere.
Le nuove assunzioni saranno effettuate ai sensi della
"Regolamentazione delle assunzioni del personale presso il Casino
de la Vallée", approvata dal Consiglio regionale.
Per l'accesso alla qualifica di dirigente sono richiesti
requisiti di specchiata moralità, nonché capacità ed esperienza di
coordinamento di attività complesse e di gestione delle risorse
umane.
Casino S.p.a. si impegna a garantire che il personale in
organico sia rispondente sia sotto l'aspetto quantitativo che sotto
quello delle competenze, ad una gestione efficace ed efficiente
delle aree aziendali.
Articolo 16
Oneri fiscali
Gli oneri tributari, direttamente o indirettamente derivanti
dal presente disciplinare, saranno a carico delle parti in
conformità a quanto previsto dalle disposizioni di legge. Le spese
di bollo, di registrazione ed accessorie, presenti e future,
relative al presente disciplinare, sono poste a carico di Casino
S.p.a..
Articolo 17
Forniture
Fermo restando il rispetto della normativa vigente, Casino
S.p.a. dovrà dotarsi di un proprio regolamento relativo ai lavori e
alle forniture di beni e servizi, che trasmetterà a Regione entro
60 giorni dalla sottoscrizione del presente disciplinare. Per i
lavori e le forniture di beni e servizi, a parità di qualità e
condizioni e ove consentito dalle leggi in materia, Casino S.p.a.
si rivolgerà preferibilmente ad imprese aventi sede in Valle
d'Aosta.
Articolo 18
Ingressi
Per l'ingresso nelle sale da gioco deve essere rilasciata una
speciale tessera o titolo nominativi da Casino S.p.a., la quale ha
la facoltà di ritirarli o di negarli, a suo insindacabile giudizio
o su motivata richiesta del Direttore della Direzione regionale
della Casa da gioco, del Capo Servizio Ispettivo, dell'Ufficio
interno di P.S., delle Compagnie territoriali dei Carabinieri e
della Guardia di Finanza.
L'ingresso alle sale da gioco e ai locali utilizzati per le
operazioni comunque inerenti allo svolgimento delle attività di
gioco è vietato ai minorenni, ai militari in divisa, alle persone
dedite notoriamente all'esercizio professionale del gioco e alle
persone che intendano svolgere operazioni di credito, fatta
eccezione per gli Istituti di credito autorizzati, convenzionati
con Casino S.p.a., per servizi all'interno della Casa da gioco, e
comunque alle persone a cui è stato inibito l'ingresso.
Per quanto concerne i residenti in Valle d'Aosta si applicano
le disposizioni assunte in merito dal Consiglio regionale.
Agli effetti della vigilanza delle Autorità governative, i
locali adibiti al gioco sono considerati come pubblici.
Casino S.p.a. è responsabile in via diretta ed esclusiva
verso le Autorità stesse di qualsiasi infrazione o
irregolarità.
L'importo massimo del corrispettivo per l'ingresso alle sale
da gioco sarà autorizzato dalla Giunta regionale.
Casino S.p.a. potrà rilasciare, anche su richiesta del
Direttore della Casa da Gioco o del Capo Servizio Ispettivo,
biglietti di ingresso omaggio a scopo promozionale.
Articolo 19
Apertura e orari
La Casa da gioco deve essere tenuta aperta e funzionante per
tutto l'anno, fatta eccezione per il giorno di vigilia di
Natale.
L'orario di funzionamento delle sale da gioco e dei servizi
accessori è stabilito da Casino S.p.a., previa comunicazione a
Regione.
Articolo 20
Decadenza e revoca della gestione
Regione potrà pronunciare la decadenza di Casino S.p.a. dalle
facoltà di cui al presente disciplinare nei seguenti casi:
a) scioglimento, messa in liquidazione, fallimento o
assoggettamento a procedura concorsuale equipollente di Casino
S.p.a.;
b) inosservanza degli obblighi di cui all'art. 3 commi 1 e 3,
all'art. 5, comma 1, all'art. 8, commi 1, 2 e 8, all'art. 10, comma
3, all'art. 13, comma 1 e all'art. 15, comma 3;
c) qualora, per qualsiasi motivo, esclusi i casi di forza
maggiore debitamente comprovati, Casino S.p.a. sospenda la gestione
dei giochi.
Nei casi di cui ai punti b) e c) Regione dovrà
preventivamente comunicare a Casino S.p.a. l'avvio del procedimento
di decadenza, indirizzando a Casino S.p.a una motivata
contestazione scritta e assegnando alla medesima un termine non
inferiore a 15 giorni per la presentazione di eventuali
controdeduzioni e giustificazioni e di documenti. Con provvedimento
adottato nei successivi 60 giorni, il Consiglio regionale dovrà
decidere se pronunciare la decadenza di Casino S.p.a. dalla
gestione della Casa da gioco, ovvero se accettare le
giustificazioni presentate.
Nei casi di decadenza nessun indennizzo o compenso sarà
dovuto a Casino S.p.a..
Regione si riserva, inoltre, il potere di revocare la
gestione per sopravvenute ragioni ed esigenze di pubblico interesse
ed in caso di sopravvenuti provvedimenti legislativi e/o
amministrativi incompatibili con la gestione stessa.
Articolo 21
Cessazione della gestione
Nel caso di cessazione della gestione per qualsiasi motivo,
Casino S.p.a dovrà provvedere immediatamente al rilascio e/o alla
consegna e/o alla riconsegna a Regione, dietro sua semplice
richiesta scritta, di tutti i beni concernenti l'attività di gioco
e tutte le attività ad essa funzionalmente connesse.
Tra i beni di cui al comma 1, è incluso l'intero sistema
integrato di sicurezza nonché l'intero sistema informativo, sia
hardware sia software, know-how e le banche dati.
Per il prosieguo dell'attività, i beni di proprietà di Casino
S.p.a., mobili e/o immobili, ritenuti dalla Regione funzionali alla
gestione della Casa da gioco, saranno acquisiti al valore
normale.
Casino S.p.a. dovrà, inoltre, prestare ogni assenso
necessario per consentire a Regione, od al soggetto terzo da essa
designato, la continuità dell'attività di gioco e il mantenimento
del personale iscritto a libro matricola.
Casino S.p.a., a richiesta di Regione, sarà tenuta a
proseguire la gestione per un periodo massimo di 6 mesi.
Regione ha in ogni caso diritto di esercitare la prelazione
su qualsiasi cessione di beni immobili e di attrezzature di gioco
che Casino S.p.a. intenda effettuare, in qualsiasi momento.
Articolo 22
Disposizioni transitorie
Eventuali proprietà immobiliari funzionali alla gestione
della casa da gioco, di proprietà di Casino S.p.a. alla data di
entrata in vigore del presente disciplinare, verranno acquistati
dalla Regione.
Per le proprietà immobiliari in corso d'opera, il Casino
S.p.a. è tenuto a terminare i lavori, preventivamente all'acquisto
da parte della Regione.
Per l'anno 2007, la percentuale dei proventi di cui
all'articolo 11 del presente disciplinare è rideterminata nel 57% e
gli eventuali conguagli saranno trattenuti da Casino S.p.a. nei
successivi versamenti.
Casino S.p.a. rinuncia a tutti i crediti nei confronti di
Regione, maturati a titolo di rimborso spese, alla data di entrata
in vigore del presente disciplinare, con esclusione dei crediti
derivanti dall'applicazione della deliberazione della Giunta
regionale n. 761/2007.
Président
- Je rappelle que nous sommes en train de
discuter l'objet n° 44.1 et que nous votons sur le nouveau texte de
la Commission, que sur cet argument ont été déposés 2 ordres du
jour qui vous ont été distribués et qu'on discutera tout de suite
avant la votation et que sur le texte... dica collega Squarzino...
no, rispettiamo la prassi che il Consiglio ha... grazie. Sono stati
depositati 31 emendamenti da parte del "Partito Democratico", 14 da
parte del gruppo "Arcobaleno", 22 da parte del gruppo "La Casa
delle Libertà" e 2 emendamenti da parte dell'Assessore
Marguerettaz.
La parola al Consigliere Bortot.
Bortot (Arc-VA)
- Sarò brevissimo perché sull'efficacia
della trasparenza dei giochi al Casinò ho già detto stamani. Noi
sosteniamo che, nella misura in cui combattiamo fenomeni malavitosi
all'interno della Casa da gioco, si crea maggior trasparenza ed è
più facile che giocatori che hanno l'hobby del gioco si avvicinino
molto di più, evidentemente grazie alla maggior trasparenza. Uno
dei sistemi per rendere più efficace il gioco è quello dei gettoni
non convertibili; in sostanza a chi cambia un assegno, a seconda
del tipo di persona, viene dato un gettone non convertibile, può
essere uguale agli altri con un "chip", dove attraverso questo tipo
di gettoni si capisce il tipo di operazione che svolge all'interno
del Casinò. Faccio un esempio: se un "porteur" porta dei clienti,
prende la percentuale sull'assegno cambiato e poi questo giocatore
non ha interesse a giocare, ma ad andare alla cassa e cambiare i
gettoni, lasciando l'assegno da un'altra cassa... evidentemente
queste operazioni non si possono più fare. Credo che vada nella
direzione di migliorare la trasparenza, quindi chiediamo al
Consiglio di far sì che vi sia una maggiore dotazione di tali
gettoni non convertibili, ve ne sono, ma non sono sufficienti e non
vengono utilizzati nel modo dovuto.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Come dichiarazione di voto, chiedo al
Consiglio di esprimersi in modo contrario, perché si ritiene che
questo meccanismo, seppure legittimo ed utilizzato, debba essere
oggetto di un'organizzazione che prescinde da un'attività
consiliare che ci vede entrare nel merito delle questioni
dell'organizzazione del gioco; quindi chiedo di votare contro.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Noi comunque sosteniamo tale ordine del
giorno, ci dispiace per le dichiarazioni dell'Assessore, questa
cosa noi è da anni e non è stata chiesta solo da noi e c'era tutto
il tempo di introdurla. Evidentemente si vuole continuare come è
stato fatto sinora, poi però non veniamo a dire che imputiamo al
fumo o ad altri fattori non ben identificati il calo dei giocatori
che frequentano Saint-Vincent, perché vi ripeto che per due soldi
che ci mettiamo sporchi in tasca perdiamo un sacco di giocatori
alla Casa da gioco, perché i due soldi che ci mettiamo in tasca
sporchi, perché sono soldi riciclati... quando finiscono sui
giornali finisce sui giornali tutto il Paese. L'ordine del giorno
quindi lo votiamo e ognuno si prende le proprie responsabilità.
Presidente
- Pongo in votazione l'ordine del giorno n. 1
presentato dai Consiglieri Venturella, Bortot e Squarzino
Secondina, che recita:
Ordine del giorno
Visto l'art. 4 del Disciplinare relativo alla Casa da gioco
di Saint-Vincent licenziato dalla IV Commissione consiliare in data
13 dicembre 2007 in tema di "Gettoni";
Constatato che l'utilizzo dei "Gettoni non convertibili" ha
diverse utilità:
1) controllo della partecipazione al gioco della
clientela;
2) impossibilità di convertire gli assegni in
contanti;
3) l'effettivo rendimento, in proventi lordi e mance della
clientela d'élite, in specie quella procacciata;
Impegna
la Giunta regionale ad integrare la dotazione dei "Gettoni
non convertibili" con un quantitativo adeguato all'operatività di
cui sopra.
F.to: Venturella - Bortot - Squarzino Secondina
Consiglieri presenti: 29
Votanti: 20
Favorevoli: 4
Contrari: 16
Astenuti: 9 (Comé, Ferraris, Fiou, Frassy, Ottoz, Salzone,
Stacchetti, Tibaldi, Viérin Marco)
Il Consiglio non approva.
Presidente
- La parola al Consigliere Bortot sull'ordine
del giorno n. 2.
Bortot (Arc-VA)
- Il controllo dei tavoli da gioco, non
il controllo del gioco, ma il controllo del gioco tavolo per tavolo
era già stato introdotto o si voleva introdurlo; poi c'è stato un
ricorso al TAR da parte delle organizzazioni sindacali presentato
il 23 giugno 2003. Dopo 2 anni di tempo la Regione non si è
costituita contro questa impugnativa, è stato emesso dal TAR un
decreto che dichiara perente il discorso indicato in epigrafe, di
conseguenza non se n'è fatto di niente. Con questo ordine del
giorno si vuole impegnare il Governo regionale nella misura in cui
vengono introdotti i controlli tavolo per tavolo... qualora vi
fosse una nuova impugnativa da parte delle organizzazioni sindacali
del provvedimento che andremo a deliberare, vi sia un impegno del
Consiglio nei confronti del Governo regionale a presentare istanza
e a costituirsi in giudizio. Erano stati introdotti i gettoni non
convertibili, è stato fatto un ricorso, questa introduzione era
stata sospesa; a fronte del ricorso la Regione non si è costituita,
il provvedimento è decaduto e i gettoni non convertibili non sono
stati introdotti: questo è dovuto al fatto che la Regione non si è
presentata entro i 2 anni previsti al TAR. Con tale ordine del
giorno, se dovesse esserci lo stesso percorso, il Governo è
impegnato a presentarsi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Con tutta la simpatia, Consigliere
Bortot, non ho capito una parola. Il secondo ordine del giorno non
c'entra nulla con i gettoni non convertibili, era sulla conta delle
mance, quindi probabilmente si è confuso fra i 2 ordini del giorno.
Ha parlato della conta delle mance, dei gettoni non convertibili,
abbia pazienza, non si è capito nulla. Tuttavia questo tipo di
discorso... e non è la Regione che non si è presentata, ma sono i
sindacati che non si sono presentati. Mi perdoni, Consigliere
Bortot, chi le scrive gli ordini del giorno glieli spieghi.
Rispetto a questo tipo di discorso, in questa sede abbiamo una
situazione dove noi "mettiamo il carro davanti a buoi", nel senso
che i sindacati, piuttosto che i lavoratori non hanno ancora
presentato ricorso, diamo un ordine del giorno dove diciamo che ci
costituiremo. Qui, se volevamo dare dei segnali da questo Consiglio
di voler dialogare, tale ordine del giorno va nella direzione
esattamente contraria. Qualora il Consiglio approvi un disciplinare
che verrà impugnato, è ovvio e scontato che la Regione difenderà il
disciplinare votato dal Consiglio. Domando quindi al Consigliere
Bortot di ritirare tale ordine del giorno, se lo ritiene,
altrimenti chiedo di votare contro.
Presidente
- La parola al Consigliere Bortot sull'ordine
del giorno n. 2.
Bortot (Arc-VA)
- Probabilmente mi sono confuso, era
riferito alle mance e al controllo per tavolo, ma lei ha capito
molto bene cosa ho inteso, anche se nel frattempo mi sono confuso;
quindi o c'è questo impegno formale di costituirsi nell'evenienza
da parte sua e quindi ritiriamo l'ordine del giorno...
(interruzione dell'Assessore Marguerettaz, fuori
microfono)
... benissimo, l'ordine del giorno è ritirato.
Presidente
- L'ordine del giorno n. 2 presentato dai
Consiglieri Venturella, Bortot e Squarzino Secondina è stato
ritirato.
Il Consiglio prende atto.
Presidente
- Do lettura per il verbale dell'ordine del
giorno n. 2:
Ordine del giorno
Il Consiglio regionale
Visto l'art. 13 del disciplinare approvato con delibera n.
31767/XI del 14 aprile del 2003, relativo alla Casa da Gioco di
Saint-Vincent, che recita al V comma lettera C "fornire
quotidianamente, per gioco e per tavolo, una dettagliata e
analitica contabilità delle mance, consentendo a Regione il
controllo anche ai fini dell'applicazione dell'ultimo comma del
precedente articolo 11";
Visto lo stesso articolo e la stessa lettera nel testo
licenziato dalla IV Commissione permanente il 13 dicembre 2007 che
recita: "fornire quotidianamente, per gioco e per tavolo nel
rispetto della normativa vigente in materia di lavoro, una
dettagliata e analitica contabilità delle mance, consentendo a
Regione il controllo anche ai fini dell'applicazione dell'ultimo
comma del precedente articolo 11";
Considerato il contenuto del Decreto in data 15 giugno 2006
del Presidente del Tribunale Amministrativo regionale della Valle
Aosta relativo al ricorso presentato dai dipendenti tecnici della
Casa da Gioco di Saint-Vincent e dalle Organizzazioni sindacali
avverso la dicitura "per tavolo" a causa della non costituzione in
giudizio dell'Amministrazione regionale;
Constatato che il conteggio delle mance per tavolo alla casa
da gioco non è stato effettuato, appunto in seguito al Decreto
sopraccitato;
Accertato che il conteggio delle mance per tavolo ha una
valenza anche al di là del controllo sulla regolarità del gioco, ad
esempio sul ritorno degli investimenti in occasioni di
manifestazioni mirate alla produzione;
Impegna
la Giunta regionale, nell'eventualità della presentazione di
un ricorso similare, a costituirsi in giudizio.
F.to: Venturella - Bortot - Squarzino Secondina
Possiamo passare alla votazione dell'allegato, ricordo che
votiamo il nuovo testo predisposto dalla IV Commissione, lo
esamineremo come una legge, articolo per articolo, con relativi
emendamenti, dopodiché vi sarà un esame complessivo.
La parola al Consigliere Lavoyer, sull'articolo 1.
Lavoyer (FA)
- Solo per chiedere, a nome della
maggioranza, una breve sospensione per esaminare gli
emendamenti.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 15,55 alle ore
16,33.
Presidente
- Possiamo riprendere i lavori.
Pongo in votazione l'articolo 1:
Consiglieri presenti: 31
Votanti e favorevoli: 26
Astenuti: 5 (Bortot, Frassy, Ottoz, Squarzino Secondina,
Tibaldi)
Il Consiglio approva.
Presidente
- All'articolo 2 vi è l'emendamento n. 1 del
gruppo "Arcobaleno".
La parola al Consigliere Bortot.
Bortot (Arc-VA)
- Stamani abbiamo discusso dei pericoli
che può creare un disciplinare di questo genere rispetto ad
un'eventuale nuova gestione del Casinò. Vorremmo che tale verifica,
che è prevista sul disciplinare, da triennale diventasse
annuale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ritengo che questa metodologia di
revisione annuale sia particolarmente onerosa, anche perché
all'interno del disciplinare vi sono alcune autoregolamentazioni
che possono essere effettuate. Per contro, collega Bortot, così
anticipo un ragionamento, lei nell'emendamento n. 14 introduce un
comma all'articolo 22 dove si dice:
"Regione e Casinò S.p.a.
provvederanno, nell'anno 2008, a verificare di concerto l'attualità
delle disposizioni del presente disciplinare, anche al fine di
attivare la procedura per la loro eventuale modificazione"
.
Rispetto all'emendamento n. 14, ci sarebbe una disponibilità, ma
nello scrivere
"2008"
scriviamo una cosa che è un poco priva
di senso, perché non abbiamo neanche un anno di tempo per poter
verificare, quindi, se tutto il Consiglio fosse d'accordo, perché
non è possibile tecnicamente fare diversamente... l'emendamento n.
14... se scrivessimo
"2009"
, ci sarebbe un anno, un
esercizio, avremmo l'esercizio 2008, però dovrebbe essere un
accordo di tutto il Consiglio perché tecnicamente gli emendamenti
non sono sub-emendabili a discussione chiusa. In sostanza, ad
introdurre l'automatismo annualmente siamo contrari, vi è l'altra
disponibilità.
Presidente
- Pongo in votazione l'emendamento n. 1 del
gruppo "Arcobaleno", che recita:
Emendamento
All'art. 2, comma 2
Sostituire le parole "con cadenza triennale" con le parole
"con cadenza annuale".
Consiglieri presenti: 32
Votanti: 28
Favorevoli: 5
Contrari: 23
Astenuti: 4 (Fiou, Frassy, Ottoz, Tibaldi)
Il Consiglio non approva.
Presidente
- Pongo in votazione l'articolo 2:
Consiglieri presenti: 33
Votanti e favorevoli: 25
Astenuti: 8 (Bortot, Fontana Carmela, Frassy, Ottoz, Sandri,
Squarzino Secondina, Tibaldi, Venturella)
Il Consiglio approva.
Presidente
- All'articolo 3 vi sono gli emendamenti n. 1,
n. 2 e n. 3 del gruppo "La Casa delle Libertà" e l'emendamento n. 1
del "Partito Democratico", che è simile all'emendamento n. 3 del
gruppo "La Casa delle Libertà".
La parola al Vicepresidente Tibaldi.
Tibaldi (CdL)
- I primi 3 emendamenti del nostro gruppo
vertono sull'articolo 3, in particolare l'emendamento n. 1 si
innesta nel primo comma e specifica che sarebbe quanto mai
necessario aggiungere alcune parole, ovvero va bene che la "Casinò
S.p.a." è tenuta a gestire la Casa da gioco con
"decoro, serietà
e correttezza, con particolare attenzione allo sviluppo delle
risorse umane e professionali"
, ma è altrettanto vero che deve
essere osservato scrupolosamente anche l'adempimento degli obblighi
legali, regolamentari, convenzionali. Vorrei citare a titolo di
esempio un paio di norme che sono passate inosservate o, meglio,
non hanno avuto alcuna ottemperanza nel disciplinare vigente: mi
riferisco al regolamento dei controllo, l'aggiornamento di quel
regolamento che porta la data del 1967 non è mai intervenuto
nonostante il disciplinare vigente lo prevedesse in maniera
esplicita; un'altra è la norma che riguarda il conteggio delle
mance tavolo per tavolo. Sta bene allora fissare delle regole che
stabiliscano i comportamenti reciproci fra le parti, ma sta
altrettanto bene che venga sottolineata l'efficacia di tali regole
e nella fattispecie ci teniamo ad evidenziarlo con questo periodo
aggiuntivo che va a sommarsi a quanto già scritto nel 1° comma
dell'articolo 3, ripeto:
"con lo scrupoloso adempimento degli
obblighi legali, regolamentari e convenzionali"
.
Il secondo emendamento riguarda il comma 3 dell'articolo 3, in
particolare si chiede, come avverrà con altri emendamenti da noi
proposti, che il Consiglio regionale torni ad essere, per quanto
possibile, il "dominus" di una situazione che ha progressivamente
perso nel corso degli anni, a scapito di una Giunta, che invece ha
accentrato poteri e funzioni e ha spogliato, impoverito il ruolo
del Consiglio regionale. Chiediamo con questo emendamento che sia
il Consiglio regionale ad autorizzare l'eventuale utilizzo di altre
strutture e l'introduzione di nuovi giochi presso il Casinò e non
la Giunta regionale; quindi una competenza che torni nelle "mani"
del Consiglio naturalmente sulla base degli equilibri di
maggioranza ed opposizione, ma che sia questo Consesso ad avere
voce in capitolo.
Il terzo emendamento è subordinato al secondo, ossia, se il
secondo non venisse approvato, il terzo, pur mantenendo la funzione
della Giunta, chiede che vi sia un'estensione di questa potestà con
un previo parere favorevole della Commissione consiliare
competente, ovvero la IV Commissione.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La posizione è dal punto di vista di
principio... sull'emendamento n. 1 assolutamente d'accordo rispetto
al fatto che la legge vada osservata, è scritto nel disciplinare,
nulla aggiunge e nulla inserisce rispetto agli obblighi, quindi
riteniamo che l'emendamento n. 1 non vada accolto perché è
pleonastico.
Sull'emendamento n. 2 e sul sub-emendamento n. 3 esprimiamo
parere contrario, ma faccio solo rilevare che rispetto al
disciplinare precedente... il Vicepresidente Tibaldi dice: "la
Giunta ha concentrato su di sé dei poteri"... vi è stata una
modifica dell'articolo 3, in cui, rispetto al precedente
disciplinare, si aggiunge un passaggio in Commissione consiliare
competente, quindi si introduce un obbligo di informativa nei
confronti della Commissione competente. Andare ad introdurre pareri
ed ulteriori rigidità quindi non credo che vada in tale direzione.
Rispetto a questo faccio adesso una dichiarazione, non intervengo
sugli altri, dove c'è l'introduzione di ulteriori passaggi, dove si
richiede l'approvazione in Commissione consiliare... il parere è
negativo.
Presidente
- La parola al Vicepresidente Tibaldi.
Tibaldi (CdL)
- Per dichiarazione di voto. Naturalmente
il nostro voto sarà favorevole, sono emendamenti da noi presentati,
però mi permetta, Assessore, di fare un'obiezione. È talmente
pleonastico quello che abbiamo scritto che gli obblighi
convenzionali sono stati regolarmente inosservati ed inadempiuti!
Se fosse stato come dice lei, naturalmente non lo avremmo scritto;
altri disciplinari, in particolare quello di Sanremo e anche quello
di Venezia con una formulazione diversa riprendono questo concetto,
che non è stato ritenuto pleonastico dagli estensori di quei
formulari. Volevo farle notare che i 2 esempi che ho citato sono
coerenti con la realtà dei fatti; lei non mi sembra che per
argomentare il contrario abbia fatto esempi favorevoli alle sue
osservazioni.
Presidente
- La parola al Consigliere Sandri.
Sandri (PD)
- Mi ha un po' stupito la liquidazione un po'
superficialotta del
"sentito il parere della Commissione
consiliare competente"
di tutti gli emendamenti che prevedono
su questa dizione invece la sostituzione:
"previo parere
favorevole della Commissione consiliare permanente"
o, ancora
di più,
"del Consiglio regionale"
, perché caso per caso
possono avere valenza diversa; quindi, se quello è un orientamento,
la inviterei a misurarlo articolo per articolo. Qui lo abbiamo
messo, ma intanto
"sentita la Commissione consiliare
competente"
è stata una conquista della Commissione, quindi un
passo avanti lo abbiamo fatto, ma noi riproponiamo una maggiore
forza e per quale motivo? Perché questa situazione è già capitata,
qui si dice che l'introduzione di nuovi giochi deve essere
preventivamente autorizzata ma, dato che i giochi sono autorizzati
dal disciplinare, dal Consiglio regionale, logica vorrebbe che per
nuovi giochi o nuove strutture in cui giocare fosse il Consiglio
regionale ad essere l'organo decisore. Nel lavoro di Commissione
invece cosa è venuto fuori? Che la Giunta ha autorizzato la Casa da
gioco di costituire una società con un noto imprenditore,
"Cogetech", che è un nostro concorrente perché ha un grosso
investimento, gestisce un centinaio di migliaia di "slot machines"
in Italia, quindi sono quelli che "ci fanno la forca". Abbiamo
preso in appalto e potevamo farlo da soli senza nessun problema,
potevamo partecipare come Casinò all'asta nazionale dei punti per
le scommesse e per le scommesse via "internet", ci siamo dovuti
alleare con loro non si capisce bene per cosa, comunque lo abbiamo
fatto, autorizzazione della Giunta e il Consiglio non ne sapeva
nulla. Ne abbiamo vinte 2 di concessioni: una in Valle, e logica
dovrebbe dire che sarà a Saint-Vincent che si aprirà questa sala di
scommesse, qui rientriamo, tutto sommato, in percorsi condivisibili
o che hanno una loro logica, mentre un'altra sala verrà aperta in
Provincia di Torino, a Noasca, a Carema o a Torino stessa! E lì
finanziamo i nostri concorrenti, ma vogliamo che su queste cose si
esprima - non dico il Consiglio regionale che abbiamo esagerato a
chiedere questo - almeno la Commissione consiliare permanente, o è
una cosa che il Consiglio non deve sapere? Di fronte a questa
situazione, potremmo trovare che si vanno ad aprire altre strutture
da altre parti, tra l'altro, strutture che avranno una bella
insegna: "Casinò di Saint-Vincent, slot machines" e cose di questo
genere, quindi diamo un marchio a qualcuno che per il 50% porterà
gli utili da tutt'altra parte e faremo giocare dei nostri giocatori
al posto che Saint-Vincent da altre parti! A furia di fare scelte
di questo genere, senza il controllo del Consiglio regionale, si
potrebbe arrivare anche a snaturare la stessa attività da gioco di
Saint-Vincent, per cui riproponiamo l'emendamento:
"previo
parere favorevole della Commissione consiliare competente"
ed
invitiamo l'Assessore sugli altri punti su cui ci sarà questa
dizione a confrontarsi specificatamente sul tema.
Presidente
- La parola al Vicepresidente Tibaldi.
Tibaldi (CdL)
- Chiederei se i colleghi delle opposizioni
sono d'accordo, il voto segreto sugli emendamenti appena
illustrati. Lo chiederei su quelli coincidenti fra il "Partito
Democratico" e il nostro gruppo, quindi sul primo emendamento del
nostro gruppo, sul secondo del nostro gruppo che coincide con
quello del "Partito Democratico" e sul terzo possiamo
evitarlo...
Presidente
- ... no, è il suo terzo emendamento che
corrisponde a quello del "Partito Democratico"...
Tibaldi (CdL)
- ... allora correggo, primo e terzo, sul
secondo possiamo fare la votazione normale.
Presidente
- Pongo in votazione l'emendamento n. 1 del
gruppo "La Casa delle Libertà", che recita:
Emendamento
Al primo comma dell'articolo 3 aggiungere le parole: "e con
lo scrupoloso adempimento degli obblighi legali, regolamentari e
convenzionali".
Consiglieri presenti: 33
Votanti: 31
Favorevoli: 12
Contrari: 19
Astenuti: 2
Il Consiglio non approva.
Presidente
- Pongo in votazione l'emendamento n. 2 del
gruppo "La Casa delle Libertà", che recita:
Emendamento
Al comma 3 dell'articolo 3 sostituire le parole "Giunta
regionale" con le parole "Consiglio regionale".
Consiglieri presenti: 34
Votanti: 32
Favorevoli: 9
Contrari: 23
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'emendamento n. 3 del
gruppo "La Casa delle Libertà" insieme all'emendamento n. 1 del
"Partito Democratico", che recitano rispettivamente:
Emendamento
Al comma 3 dell'articolo 3 sostituire le parole "sentita la"
con le parole "previo parere favorevole della".
Emendamento
All'articolo 3, comma 3, le parole "sentita la" sono
sostituite dalle parole "previo parere positivo della".
Consiglieri presenti: 34
Votanti: 32
Favorevoli: 13
Contrari: 19
Astenuti: 2
Il Consiglio non approva.
Presidente
- Pongo in votazione l'articolo 3:
Consiglieri presenti: 34
Votanti: 30
Favorevoli: 23
Contrari: 7
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- All'articolo 4 vi sono gli emendamenti n. 2
e n. 3 del gruppo "Arcobaleno".
La parola al Consigliere Bortot.
Bortot (Arc-VA)
- L'articolo 4, gettoni, recita:
"le
dotazioni di gettoni di valore, di colore e delle slots..."
,
dopo
"gettoni di valore"
, introdurre
"normali e non
convertibili"
: questo per i motivi che avevo spiegato
precedentemente.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Il parere è contrario per le
motivazioni espresse poc'anzi.
Presidente
- La parola al Consigliere Sandri.
Sandri (PD)
- Sarò meno laconico d'innanzi. Sono 2
emendamenti molto importanti per cui farò un intervento unico,
perché l'utilizzo dei gettoni non convertibili è l'unico strumento
che una casa da gioco ha a disposizione per poter valutare
l'attività di "marketing", non c'è nessun dubbio, ma soprattutto è
l'unico presidio a livello di gioco al tavolo - ci sono altri
presidi a livello di Ufficio fidi - che si ha per quanto riguarda
un'arma, un presidio per limitare quanto più possibile tentativi di
riciclaggio ai tavoli. È una procedura diffusissima in quasi tutti
i casinò del mondo, credo che una riflessione su questo punto, al
di là del voto che sarà adesso - comunque annunciamo che il nostro
gruppo è favorevole agli emendamenti -, sia assolutamente
necessario farla. La Casa da gioco avrebbe solo da guadagnare ad
utilizzare i gettoni non convertibili, perché potrebbe tarare con
più precisione tutti quegli emolumenti ai cosiddetti "procacciatori
di affari", "procacciatori di clientela" che vengono abitualmente
pagati un po' a "forfait", con dei metodi di valutazione che
generalmente possono anche andare bene, però di certo non precisi
quant'è invece l'utilizzo dei gettoni non convertibili. Per questo
motivo invito ad una riflessione di lungo periodo su tale tema, che
è assolutamente indispensabile.
Presidente
- Pongo in votazione l'emendamento n. 2 del
gruppo "Arcobaleno", che recita:
Emendamento
All'art. 4, comma 1
Dopo le parole "Le dotazioni di gettoni di valore,"
aggiungere: "normali e non convertibili".
Consiglieri presenti: 34
Votanti: 28
Favorevoli: 5
Contrari: 23
Astenuti: 6 (Ferraris, Fiou, Frassy, Lattanzi, Ottoz,
Tibaldi)
Il Consiglio non approva.
Presidente
- La parola al Consigliere Bortot
sull'emendamento n. 3.
Bortot (Arc-VA)
- Questo emendamento... potrei fare una
proposta, nel senso che, dopo l'intervento di stamattina e quello
che ha detto adesso il collega Sandri, il Consiglio potrebbe almeno
avere un ripensamento. Stiamo proponendo degli emendamenti per
migliorare e potenziare la Casa da gioco, non per seppellirla. Non
capisco il perché di questi rifiuti da parte del Consiglio
regionale. Abbiamo appena finito con il collega Sandri di
illustrare il motivo per cui è opportuno introdurre questi gettoni
non convertibili, non si tratta di affossare la Casa da gioco, ma
di rendere il gioco maggiormente trasparente. Non vedo nessun
argomento per respingere tali emendamenti se non ubbidire
nuovamente alle "lobby" interne al Casinò, che partono dal
presupposto che nulla deve mutarsi in quella Casa da gioco,
nonostante stia cambiando tutto il mondo e da questi presupposti
partono per imporre tutti i dettati alla politica, alle
organizzazioni sindacali, al Consiglio regionale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non vorrei dare l'impressione di chi
non vuole accettare né un confronto, né un dialogo, perché qui
vengono dette delle cose che non corrispondono alla verità. Nessuno
di noi è contrario a priori all'uso né di gettoni non convertibili,
né a procedure che presidiano meglio le sale da gioco; il problema
è che lo svolgimento di un'attività nella sala da gioco non può
essere oggetto di scelte di natura ideologica e questo discorso non
può essere calato, abbia pazienza, come un machete in una norma che
introduciamo in un Consiglio regionale con un emendamento, ma dovrà
essere frutto di modalità condivise. Se facciamo una cosa del
genere, me lo dice lei che non facciamo su un pasticcio, perché il
confronto da un punto di vista procedurale su cose che lei propone
lo ha fatto lei, ha verificato? No, lo ha dimostrato prima che non
lo ha fatto. Se il ragionamento è sollecitare, mi posso far carico
di inviare una sollecitazione affinché il Consiglio di
amministrazione e le organizzazioni preposte prendano in esame la
valorizzazione di questo strumento. L'emendamento come proposto è
un emendamento da noi non accoglibile.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Per dichiarazione di voto. Voteremo
tale emendamento e non lo ritiriamo, perché queste sono competenze
a carico del Consiglio regionale, il Consiglio di amministrazione
del Casinò prende atto di come deve gestire la Casa da gioco, ma le
direttive e le indicazioni devono essere a carico del Consiglio
regionale.
Presidente
- La parola al Consigliere Sandri.
Sandri (PD)
- Volevo cogliere al volo la disponibilità
dell'Assessore, ci asterremo su questo emendamento a patto che lui
si impegni...
(interruzione dell'Assessore Marguerettaz, fuori
microfono)
... la conoscenza della lettera non ci interessa, ci interessa
che faccia gli atti pratici e, dato che lei sarà ancora per molti
anni in quest'aula, vale anche per la prossima legislatura, perché
questo, al di là di tutto, è un argomento molto importante e la sua
disponibilità al dialogo credo sia un impegno che lei si è preso
qui pubblicamente e che noi vogliamo sottolineare
positivamente.
Presidente
- Pongo in votazione l'emendamento n. 3 del
gruppo "Arcobaleno", che recita:
Emendamento
All'art. 4, aggiungere il seguente comma 1bis:
"1bis. Casino S.p.a. è tenuta ad utilizzare i cosiddetti
gettoni non convertibili per l'espletamento delle funzioni relative
al cambio assegni.".
Consiglieri presenti: 34
Votanti: 26
Favorevoli: 3
Contrari: 23
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio non approva.
Presidente
- Pongo in votazione l'articolo 4:
Consiglieri presenti: 34
Votanti e favorevoli: 27
Astenuti: 7 (Bortot, Frassy, Lattanzi, Ottoz, Squarzino
Secondina, Tibaldi, Venturella)
Il Consiglio approva.
Presidente
- All'articolo 5 vi è l'emendamento n. 4 del
gruppo "Arcobaleno" e l'emendamento n. 2 del "Partito
Democratico".
La parola al Consigliere Bortot.
Bortot (Arc-VA)
- Con questo emendamento vogliamo
aggiungere al comma 1 che le attività da gioco devono essere
esercitate direttamente da "Casinò S.p.a.", che non può delegarle a
terzi. Nelle attività da gioco intendiamo compresa la conta dei
biglietti ai tavoli da gioco alla chiusura dei tavoli, servizio che
in questo momento è esternalizzato. Pensate un po', se voi avete un
commercio, che la sera delegate a qualcuno la conta dei soldi che
ci sono in cassa. Non c'è nessun motivo perché questo servizio, che
fa parte delle attività da gioco previste all'articolo 5, debba
essere dato all'esterno.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto a questo emendamento, il
parere del Governo è contrario perché c'è un'attività organizzata e
una specificità di lavoro che negli anni è stata organizzata in un
certo modo e per una questione di natura ideologica andiamo ad
introdurre una rigidità che non riteniamo di dover accogliere.
Presidente
- Pongo in votazione l'emendamento n. 4 del
gruppo "Arcobaleno", che recita:
Emendamento
All'art. 5, comma 1
Dopo le parole "Le attività di gioco" aggiungere: ", compresa
la conta biglietti dei tavoli da gioco,".
Consiglieri presenti: 35
Votanti: 29
Favorevoli: 5
Contrari: 24
Astenuti: 6 (Ferraris, Fiou, Frassy, Lattanzi, Ottoz,
Tibaldi)
Il Consiglio non approva.
Presidente
- La parola al Consigliere Sandri
sull'emendamento n. 2 del "Partito Democratico".
Sandri (PD)
- "Gaudeamus igitur", lo ritiro per
velocizzare i lavori.
Presidente
- L'emendamento n. 2 del "Partito Democratico"
è ritirato; ne do lettura per il verbale:
Emendamento
All'articolo 5, comma 3, le parole "in essere alla data di
entrata in vigore del presente Disciplinare" sono sostituite dalle
parole "in essere alla data del 30 novembre 2007".
Pongo in votazione l'articolo 5:
Consiglieri presenti: 35
Votanti: 27
Favorevoli: 24
Contrari: 3
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio approva.
Presidente
- All'articolo 6 vi è l'emendamento n. 3 del
"Partito Democratico", che recita:
Emendamento
All'articolo 6, comma 1, è aggiunta la seguente frase: "il
limite massimo di affidamento del singolo cliente è dell'insieme
della clientela viene determinato annualmente in accordo fra la
Casinò S.p.a. e la Giunta regionale, mentre l'andamento settimanale
degli affidamenti viene comunicato dalla Casinò S.p.a. al Capo del
servizio ispettivo regionale.".
La parola al Consigliere Sandri.
Sandri (PD)
- Questo è un passaggio molto importante,
perché qui poniamo l'attenzione sul limite massimo di affidamento
del singolo cliente, ma anche dell'insieme della clientela, per
cogliere una cosa è stata detta sia dal Consiglio di
amministrazione della "Casinò S.p.a.", ma mi sembra anche
dall'Assessore, che dice: "va bene, non abbiamo dei dati
particolarmente brillanti negli incassi, ma tutto questo a fronte
di affidamenti molto bassi, mentre a Venezia hanno l'affidamento
facile e poi è chiaro che gli incassi aumentano, perché se tu dai 5
milioni di euro, questi se li giocano e portano degli incassi, ma i
5 milioni sono tuoi, quindi alla fin fine fai giocare con i tuoi
soldi e questo non porta assolutamente niente". Credo che questo
comportamento che ha attualmente la Casa da gioco sia positivo,
chiedo con tale emendamento di chiarirlo come scelta definitiva nei
rapporti fra Casa da gioco e Regione. Il limite massimo di
affidamento per ciascuno quindi deve essere deciso concordemente
fra Casinò e Giunta e l'andamento settimanale deve essere
comunicato da "Casinò S.p.a." al Capo dei servizi ispettivi
regionali, in modo da rendersi conto che non vi siano degli
sforamenti esagerati in affidamenti. Oggi mi sembra che gli
affidamenti medi siano sui 3-400mila euro, che è una quota molto
bassa rispetto ai 130 milioni di euro, che è il giro di affari. È
bene che si mantenga su queste posizioni, quindi chiedo che si
valuti la possibilità di emendare il testo di Commissione.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Probabilmente non so se ho il testo
giusto perché nella scrittura qui si dice:
"il limite massimo di
affidamento del singolo cliente è dell'insieme..."
, è una
"e"
perché non capivo. Lei è particolarmente attento, ho
visto che ha fatto un emendamento dove mi mette una virgola nel
testo, allora volevo sintonizzarmi con lei, ma non è semplice...
impossibile... rispetto a questo, al di là degli scherzi, credo che
il ragionamento sia molto pericoloso e molto difficile, Consigliere
Sandri. Nel suo emendamento lei vorrebbe che annualmente la Giunta
regionale si esprimesse sull'ammontare di affidamento e del singolo
cliente e del monte clienti, abbia pazienza: come possiamo avere
gli elementi per poter intervenire nel giudicare l'affidabilità di
clienti del Casinò? Mi perdoni, anche rispetto a questo, il
concetto di fido è un concetto molto particolare, perché l'attività
della cassa assegni non è propriamente un'attività di affidamento,
c'è solo un tetto che permette al giocatore di avere, da un lato,
delle "fiches" e, dall'altro, consegnando degli assegni, quindi non
è un vero e proprio affidamento. E non è un ragionamento che si
fonda con i criteri di natura bancaria, ma lì ci sono dei criteri
che sono particolari, nel senso che si guarda la coerenza e la
storicità di ogni singolo cliente, il suo volume di gioco che porta
a definire dei limiti. Capisco quindi da un lato la sua
preoccupazione, ma investire la Giunta di un problema di questo
tipo non ci vede favorevoli.
Presidente
- La parola al Consigliere Sandri, per
dichiarazione di voto.
Sandri (PD)
- Capisco che non vogliate prendervi tanto le
vostre responsabilità, però lo fate già adesso perché, quando
andate a dare le indicazioni di prospettiva alla "Casinò S.p.a.",
quando andate in assemblea, gli dite cosa devono farsi degli
obiettivi, ma l'obiettivo fatturato... produzione... è direttamente
collegato con il problema degli affidamenti, lo dicevo prima, vi
faccio degli esempi per capire. Arriva lì il grande giocatore della
"Juventus", poniamo Del Piero, uno che ha grandi capacità... gli
apriamo le porte, chiede 100mila euro di fido, possiamo anche
darglieli, ma, se me ne chiede 500mila, io comincerei ad essere più
prudente anche in un caso come questo, che è sicuramente persona
affidabile. Non si sa mai nella vita, Del Piero ormai è a fine
carriera, vi sono una serie di dati che non possono garantire
troppo la questione. Se si arriva, come qualche anno fa, a dare 900
milioni, 450mila euro ad uno di quelli che attualmente è
considerato uno degli esponenti più compromessi nell'inchiesta
palermitana, era affidato a Saint-Vincent... allora mi chiedo...
magari qualche dritta su questi argomenti la Giunta dovrebbe darla.
Quando arrivano certe personalità che erano state cacciate dal
Casinò, dalla Gestione straordinaria e dal primo anno della "Casinò
S.p.a."... che poi, quando è stato fatto il "giro di walzer"
dell'Assessore, questi giocatori sono rientrati e hanno continuato
a prendere fidi, non più a quei livelli là, ma li hanno presi gli
affidamenti! Allora queste persone sono rientrate nella Casa da
gioco... su tali temi, Assessore, lei, proprio per le
responsabilità che ha avuto, dovrebbe dare su questo emendamento
parere positivo. Al di là dell'emendamento che in qualche modo è
pleonastico, perché tali cose dovreste comunque farle, noi le
abbiamo volute esplicitare, questa è una vostra responsabilità
perché l'Ufficio fidi è uno dei "cuori" principali della Casa da
gioco e da quello dipende la veridicità delle cifre che si
forniscono in generale. Infatti se quest'anno da 125 milioni di
incassi passiamo a 140 milioni di incasso, ma a fronte di questo
esplodono i fidi, quell'aumento di incassi è totalmente fasullo;
non lo abbiamo mai fatto in Valle: questo glielo ho riconosciuto
precedentemente, questo potrebbe essere un buon modo per "metterlo
nero su bianco", rimane il fatto che comunque siete tenuti a
farlo.
Presidente
- Pongo in votazione l'emendamento n. 3 del
"Partito Democratico" nel testo corretto, privo dell'errore
ortografico fatto rilevare dall'Assessore Marguerettaz:
Emendamento
All'articolo 6, comma 1, è aggiunta la seguente frase: "il
limite massimo di affidamento del singolo cliente e dell'insieme
della clientela viene determinato annualmente in accordo fra la
Casinò S.p.a. e la Giunta regionale, mentre l'andamento settimanale
degli affidamenti viene comunicato dalla Casinò S.p.a. al Capo del
servizio ispettivo regionale.".
Consiglieri presenti: 32
Votanti: 27
Favorevoli: 5
Contrari: 22
Astenuti: 5 (Ferraris, Fiou, Frassy, Ottoz, Tibaldi)
Il Consiglio non approva.
Presidente
- Pongo in votazione l'articolo 6:
Consiglieri presenti: 33
Votanti e favorevoli: 24
Astenuti: 9 (Bortot, Ferraris, Fiou, Fontana Carmela, Ottoz,
Sandri, Squarzino Secondina, Tibaldi, Venturella)
Il Consiglio approva.
Presidente
- All'articolo 7 vi è l'emendamento n. 4 del
gruppo "La Casa delle Libertà", l'emendamento n. 4 del "Partito
Democratico" e l'emendamento n. 5 del gruppo "Arcobaleno", il cui
testo corrisponde a quello dell'emendamento n. 5 del "Partito
Democratico".
La parola al Vicepresidente Tibaldi.
Tibaldi (CdL)
- Avendo effettuato nel corso di questa
legislatura e forse anche in quella precedente alcune
interrogazioni ed interpellanze sul regime dei beni mobili nella
Casa da gioco, soprattutto sulla suddivisione dei beni mobili
appartenenti alla Regione oppure all'azienda "Casinò", abbiamo
potuto constatare con una relativa semplicità, purtroppo, che c'è
un grande regime, ma di confusione... Sta bene mettere in maniera
ordinata secondo formule precise e coerenti da un punto di vista
linguistico i rispettivi impegni delle parti, ma sta di fatto che
tuttora regna la confusione, l'inventario non è nemmeno stato
concluso, i cespiti non si sa bene tutti a chi appartengano e
soprattutto quali siano. Questa è una "deregulation" che arriva dal
passato, come ha detto stamani l'Assessore Marguerettaz, possiamo
condividerlo: c'è un fardello del passato che ci trasciniamo dietro
e tutt'oggi è presente. Per evitare che tale semplicità, tale
disinvoltura venga gestita secondo tali canoni, noi preferiamo -
questa è la "ratio" dell'emendamento - che il Consiglio regionale
torni in possesso delle sue funzioni e possa intervenire in caso di
concessione in uso terzi dell'utilizzo dei beni che sono concessi
in comodato alla "Casinò S.p.a.". Per questa ragione con
l'emendamento presentato crediamo sia migliorativo sostituire la
competenza della Giunta con quella del Consiglio regionale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che investire il Consiglio
regionale per un'autorizzazione dell'utilizzo di beni mobili sia
eccessivo, troppo rigido, quindi siamo per mantenere la nostra
proposta, per questo motivo parere contrario.
Presidente
- Pongo in votazione l'emendamento n. 4 del
gruppo "La Casa delle Libertà", che recita:
Emendamento
Al comma 3 dell'articolo 7 sostituire le parole "Giunta
regionale" con le parole "Consiglio regionale".
Consiglieri presenti: 33
Votanti: 31
Favorevoli: 8
Contrari: 23
Astenuti: 2 (Ferraris, Fiou)
Il Consiglio non approva.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz
sull'emendamento n. 4 del "Partito Democratico".
Marguerettaz (UV)
- Se i 2 gruppi sono d'accordo, nelle 2
formulazioni l'emendamento n. 5 del "Partito Democratico" e
l'emendamento n. 5 del gruppo "Arcobaleno" equivalgono e dicono:
"sentita la Commissione..."
, mentre nell'emendamento n. 4
del "Partito Democratico" si dice
"previo..."
, allora se
riusciamo a convergere sui 2 ritirando quello...
Presidente
- La parola al Consigliere Sandri.
Sandri (PD)
- Ritiro l'emendamento n. 4:
"previo
parere positivo..."
, mantengo l'emendamento n. 5:
"sentita
la Commissione consiliare competente"
.
Presidente
- L'emendamento n. 4 del "Partito Democratico"
viene ritirato; ne do lettura per il verbale:
Emendamento
All'articolo 7, comma 3, sono aggiunte le seguenti parole:
"previo parere positivo della Commissione consiliare
competente".
Il testo dell'emendamento n. 5 del gruppo "Arcobaleno"
corrisponde a quello dell'emendamento n. 5 del "Partito
Democratico"; do rispettivamente lettura degli emendamenti, che
saranno oggetto di una votazione congiunta:
Emendamento
All'articolo 7, comma 3
Dopo le parole "della Giunta regionale" aggiungere: ",
sentite le Commissioni consiliari competenti".
Emendamento
All'articolo 7, comma 3, sono aggiunte le seguenti parole:
"sentita la Commissione consiliare competente".
(interruzione del Vicepresidente Tibaldi, fuori
microfono)
Presidente
- ... questo è vero... li considererei al
singolare, se il Consiglio è d'accordo, la Presidenza farebbe la
correzione formale. Va bene.
Pongo in votazione gli emendamenti:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 7 nel testo
così emendato:
Articolo 7
Beni mobili
Casino S.p.a. provvede, a propria cura e spese, all'acquisto
e alla gestione dei beni mobili, tra cui l'arredamento, le
attrezzature e le slots.
Rimangono di proprietà della Regione i marchi, il sistema
informativo, nelle sue componenti hardware e software, il know-how
e le banche dati.
I beni di cui al precedente comma sono da Regione concessi in
comodato a Casino S.p.a. per l'utilizzo esclusivo ed esigenze della
gestione e non possono comunque essere da Casino S.p.a. concessi in
uso a terzi, salvo specifica autorizzazione della Giunta regionale,
sentita la Commissione consiliare competente.
Del pari saranno di proprietà di Regione eventuali nuovi
marchi registrati su richiesta di Casino S.p.a. o di
Regione.
Relativamente al sistema informativo, l'aggiornamento,
l'inserimento dei dati, la manutenzione ordinaria e straordinaria
dello stesso, nonché le eventuali modifiche innovative di sviluppo
degli elementi hardware e software, saranno a cura e spese di
Casino S.p.a..
Sarà altresì a carico di Casino S.p.a. l'acquisto di
qualsiasi hardware e software applicativo di base, fatto salvo
l'obbligo di cui all'articolo 21 del presente disciplinare.
Nelle more della cessione dei beni mobili di proprietà della
Regione a Casino S.p.a. sono fatte salve le cessioni in comodato
attive alla data di entrata in vigore del presente
disciplinare.
Consiglieri presenti: 34
Votanti e favorevoli: 31
Astenuti: 3 (Frassy, Ottoz, Tibaldi)
Il Consiglio approva.
Presidente
- All'articolo 8 vi sono gli emendamenti n. 5
e n. 6 del gruppo "La Casa delle Libertà". Pongo in votazione
l'emendamento n. 5, che recita:
Emendamento
Al primo comma dell'articolo 8 sostituire le parole "ed
ambientali" con le parole "e la più accogliente signorilità degli
ambienti".
Consiglieri presenti: 33
Votanti: 31
Favorevoli: 8
Contrari: 23
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'emendamento n. 6 del
gruppo "La Casa delle Libertà", che recita:
Emendamento
Al comma 3, primo periodo dell'articolo 8 sostituire le
parole "Giunta regionale" con le parole "Consiglio
regionale".
Consiglieri presenti: 33
Votanti: 31
Favorevoli: 8
Contrari: 23
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'articolo 8:
Consiglieri presenti: 33
Votanti: 27
Favorevoli: 25
Contrari: 2
Astenuti: 6 (Bortot, Frassy, Ottoz, Squarzino Secondina,
Tibaldi, Venturella)
Il Consiglio approva.
Presidente
- All'articolo 9 vi è l'emendamento n. 6 del
gruppo "Arcobaleno" e l'emendamento n. 7 del gruppo "La Casa delle
Libertà".
La parola al Consigliere Bortot.
Bortot (Arc-VA)
- Partiamo semplicemente dal fatto che le
entrate della Casa da gioco hanno natura tributaria ed esiste anche
una contraddizione fra il comma 3 dell'articolo 9 che dice:
"Casinò S.p.a. versa le quote dei proventi di gioco di spettanza
regionale alla tesoreria..."
e l'articolo 11 che recita:
"Per le attività di cui al presente disciplinare, Casinò S.p.a.
trattiene..."
. Evidentemente se è valido l'articolo 11,
trattiene delle quote vuol dire che tutte sono in capo alla Regione
e sono di natura tributaria; se invece "Casinò S.p.a." versa,
evidentemente gli introiti sono in capo alla "Casinò S.p.a." e
versa esclusivamente delle quote e solo queste sono di natura
tributaria, evidentemente per noi per come la pensiamo sulle case
da gioco riteniamo che tutte le entrate siano di natura
tributaria.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Il Consigliere Bortot ha ragione
nell'indicare una non coerenza fra l'articolo 11 e l'articolo 9,
tant'è che, proprio per eliminare questo aspetto, nei 2 emendamenti
che ho presentato ho voluto fare chiarezza, ripristinando la
vecchia dizione che fino ad oggi non ci ha dato nessun tipo di
problema, dunque armonizziamo con l'emendamento n. 1 che modifica
l'articolo 11, raccordando i 2 discorsi: versa e versa; quindi,
proprio in virtù di questo, parere contrario all'emendamento n.
6.
Presidente
- Pongo in votazione l'emendamento n. 6 del
gruppo "Arcobaleno", che recita:
Emendamento
Il comma 3 dell'articolo 9 è sostituito dal seguente:
"3. Casino S.p.a. versa i proventi di gestione come
specificato all'articolo 10, comma 1, a Regione, con le modalità di
cui al medesimo articolo. Regione è l'unica titolare delle entrate
derivanti dalla gestione del gioco come specificate dal comma 1.
Tali entrate hanno natura tributaria.".
Consiglieri presenti: 32
Votanti: 27
Favorevoli: 5
Contrari: 22
Astenuti: 5 (Ferraris, Fiou, Frassy, Ottoz, Tibaldi)
Il Consiglio non approva.
Presidente
- La parola al Vicepresidente Tibaldi
sull'emendamento n. 7 del gruppo "La Casa delle Libertà".
Tibaldi (CdL)
- Vi sono delle vincite non ritirate dai
giocatori che si chiamano "orfanelle" e che oggi, dopo essere
annotate su apposito registro, vengono incluse nei proventi del
tavolo di gioco e il 10% del loro ammontare viene devoluto a titolo
di mancia. In tutti i casinò del mondo le "orfanelle" vengono
accantonate e devolute a fini di assistenza e di beneficenza, noi
pensiamo di importare questo grazioso costume anche presso il
Casinò di Saint-Vincent e tale emendamento che vi proponiamo per
estensione riguarda anche le "poussettes", puntate non regolari
effettuate dal giocatore dopo l'uscita del numero. L'entità di
queste puntate irregolari o di queste vincite non ritirate è
infinitesimale rispetto al volume del giocato e dei proventi di
gioco, ci sembra un'iniziativa di buon gusto che anche a
Saint-Vincent si cominci a ragionare in termini di maggiore
attenzione rispetto ad aspetti sociali, come peraltro avviene
presso il Casinò di Venezia, dove una quota delle risorse dei
proventi di gioco viene devoluta per educare giovani e meno giovani
a non cadere nella patologia del gioco di azzardo. Proponiamo tale
emendamento all'attenzione del Consiglio e lo sosteniamo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Direi che la proposta del collega
Tibaldi è interessante, il problema è che calandola anche questa in
tale modo ci mettiamo a fare beneficenza con quello che oggi è un
emolumento che viene riconosciuto ai lavoratori: questo credo sia
un passaggio estremo e non rispettoso del giusto confronto che fino
ad oggi c'è stato. Su tale argomento si potrà tornare in futuro
all'interno di una negoziazione ma, oggi come oggi, introdurre
questa beneficenza sulle spalle dei lavoratori ci pare non
condivisibile, quindi parere contrario.
Presidente
- La parola al Consigliere Sandri.
Sandri (PD)
- Richiederei, se gli altri gruppi di
opposizione sono d'accordo, la votazione a scrutinio segreto.
Presidente
- La parola alla Consigliera Viérin Adriana,
per mozione d'ordine.
Viérin A. (UV)
- Ho chiesto la parola solo perché, visto
l'atteggiamento provocatorio, non parteciperò al voto onde evitare
ulteriori provocazioni future...
Presidente
- Pongo in votazione, con procedura segreta,
l'emendamento n. 7 del gruppo "La Casa delle Libertà", che
recita:
Emendamento
Il comma 4 dell'articolo 9 è sostituito dal seguente:
"4. Le orfanelle, cioè le vincite non ritirate dai giocatori,
dopo annotazione su apposito registro, saranno interamente devolute
a finalità di assistenza e beneficenza.".
Consiglieri presenti e votanti: 32
Favorevoli: 14
Contrari: 18
Il Consiglio non approva.
Presidente
- Pongo in votazione l'articolo 9:
Consiglieri presenti: 34
Votanti: 27
Favorevoli: 24
Contrari: 3
Astenuti: 7 (Ferraris, Fiou, Fontana Carmela, Frassy, Ottoz,
Sandri, Tibaldi)
Il Consiglio approva.
Presidente
- All'articolo 10 vi è l'emendamento n. 8 del
gruppo "La Casa delle Libertà", l'emendamento n. 7 del gruppo
"Arcobaleno" e l'emendamento n. 9 del gruppo "La Casa delle
Libertà".
La parola al Vicepresidente Tibaldi.
Tibaldi (CdL)
- L'emendamento n. 8 prevede una
ripartizione "fifty-fifty" dei proventi della Casa da gioco, fermi
restando gli impegni in relazione al "marketing", alla promozione,
alla manutenzione straordinaria degli immobili di proprietà
regionale. Ci sembra quanto mai remunerativo per il Casinò
beneficiare del 50% dei proventi ed è già una riduzione del 2% per
la Regione...
(interruzione dell'Assessore Marguerettaz, fuori
microfono)
... stiamo parlando dell'articolo 10, comma 1... è vero, è il
vecchio testo, allora ne parliamo dopo. Assessore, la ringrazio, è
l'intervento migliore che ha fatto in giornata!
Si dà atto che dalle ore 17,46 presiede il Vicepresidente
Lanièce.
Presidente
- La parola al Consigliere Bortot
sull'emendamento n. 7 del gruppo "Arcobaleno".
Bortot (Arc-VA)
- Mi ricollego a quanto detto dal collega
Sandri stamani, su quanto la Regione andrebbe a perdere accettando
il posticipo dei versamenti delle decadi. Con questo emendamento
vogliamo ripristinare un criterio che stabilisce che 5 giorni dalle
decadi maturate il Casinò versa alla Regione, non stiamo parlando
di spiccioli. Leggo l'articolo 10, il nuovo disciplinare proposto:
"Le quote dei proventi lordi giornalieri dei giochi spettanti a
Regione, raggruppati per 10 giorni sono comunicati a Regione, entro
e non oltre i 5 giorni successivi alla scadenza del decimo giorno e
sono versati, raggruppati per mese, entro e non oltre il quinto
giorno del mese successivo"
, quindi la decade, 5 giorni per
comunicare, si raggruppano le decadi e si hanno 5 giorni il mese
successivo per versare. Nel nostro emendamento si dice:
"Le
quote dei proventi lordi giornalieri dei giochi spettanti a
Regione, raggruppati per 10 giorni, saranno versati entro e non
oltre i 5 giorni successivi alla scadenza del decimo giorno"
,
la decade entro 5 giorni il versamento.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Abbiamo avuto modo di confrontarci in
Commissione su questo argomento, ho avuto modo di dire che la
Regione, avendo le sue disponibilità in tesoreria unica, non
avrebbe nessun beneficio dal punto di vista degli interessi,
essendo infruttifera, e a volte avere tale tipo di gestione
amministrativa ci dà dei benefici. Ricordando tutta la discussione
fatta in Commissione, esprimiamo parere contrario.
Presidente
- La parola al Consigliere Bortot.
Bortot (Arc-VA)
- Per dichiarazione di voto. Chiederemmo
il voto segreto su questo emendamento, ovviamente votandolo a
favore....
Squarzino
(fuori microfono)
... non devi dirlo, è
segreto!
Presidente
- Qualcun altro appoggia queste richiesta? Il
"Partito Democratico".
Pongo in votazione, con procedura segreta, l'emendamento n. 7
del gruppo "Arcobaleno", che recita:
Emendamento
All'art. 10, sostituire il comma 1 nel modo seguente:
"1. Le quote dei proventi lordi giornalieri dei giochi
spettanti a Regione, raggruppati per dieci giorni, saranno versati
entro e non oltre i cinque giorni successivi alla scadenza del
decimo giorno.".
Consiglieri presenti: 33
Votanti: 31
Favorevoli: 12
Contrari: 19
Astenuti: 2
Il Consiglio non approva.
Presidente
- Pongo in votazione l'articolo 10:
Consiglieri presenti: 33
Votanti: 31
Favorevoli: 23
Contrari: 8
Astenuti: 2 (Fontana Carmela, Sandri)
Il Consiglio approva.
Presidente
- All'articolo 11 vi sono i seguenti
emendamenti: n. 1 dell'Assessore Marguerettaz, l'emendamento n. 8
del gruppo "La Casa delle Libertà", l'emendamento n. 8 del gruppo
"Arcobaleno", gli emendamenti dal n. 6 al n. 18 del "Partito
Democratico", l'emendamento n. 9 del gruppo "Arcobaleno", il cui
testo corrisponde a quello dell'emendamento n. 9 del gruppo "La
Casa delle Libertà", l'emendamento n. 10 del gruppo "Arcobaleno",
il cui testo corrisponde a quello dell'emendamento n. 19 del
"Partito Democratico", gli emendamenti n. 10 e n. 11 del gruppo "La
Casa delle Libertà", il testo di quest'ultimo corrisponde a quello
dell'emendamento n. 20 del "Partito Democratico" e l'emendamento n.
21 del "Partito Democratico".
La parola al Vicepresidente Tibaldi sull'emendamento n. 8 del
gruppo "La Casa delle Libertà".
Tibaldi (CdL)
- L'addensamento di emendamenti su tale
articolo ci fa capire che questa norma è importante. L'articolo 11
è un po' la chiave di tale atto amministrativo e naturalmente noi
intendiamo intervenire per cercare di correggere tutta quella
impalcatura che hanno messo in piedi il Presidente Caveri e
l'Assessore Marguerettaz per andare a soccorso di una Casa da gioco
che dovrebbe invece imparare a "camminare con le sue gambe".
L'emendamento n. 8 consiglia di riportare ad equità il rapporto fra
le parti e noi l'equità la intendiamo al 50%. Crediamo che il
Casinò abbia a sufficienza come risorse il beneficio di una quota
pari al 50% degli introiti lordi dei giochi, mentre l'altro 50% può
essere attribuito alla Regione Valle d'Aosta. Questo è un articolo
che consideriamo di fondamentale importanza, un articolo sul quale
chiediamo di esprimerci in forma segreta.
Si dà atto che dalle ore 17,55 riassume la presidenza il
Presidente Perron.
Presidente
- Pongo in votazione, con procedura segreta,
l'emendamento n. 8 del gruppo "La Casa delle Libertà" - che è
relativo all'articolo 11 e non all'articolo 10 come scritto
erroneamente in precedenza -, il quale recita:
Emendamento
Sostituire il primo comma dell'articolo 11 nel modo
seguente:
"1. Per le attività di cui al presente disciplinare, Casino
S.p.a. versa a Regione una quota pari al 50 percento degli introiti
lordi dei giochi.".
Consiglieri presenti: 34
Votanti: 32
Favorevoli: 12
Contrari: 20
Astenuti: 2
Il Consiglio non approva.
Presidente
- La parola al Consigliere Bortot
sull'emendamento n. 8 del gruppo "Arcobaleno".
Bortot (Arc-VA)
- Partiamo dal presupposto che la
filosofia di revisione del disciplinare sia da respingere, nel
senso che non interviene sulle cause oggettive e sull'attuale
gestione, ma fotografa l'attuale gestione, l'incapacità ed
incompetenza dell'attuale gestione e ci si "riparametra" sopra il
disciplinare. Con questo emendamento chiediamo il ripristino della
ripartizione delle vecchie quote: 48% e 60%.
Presidente
- Pongo in votazione l'emendamento n. 8 del
gruppo "Arcobaleno", che recita:
Emendamento
All'art. 11, comma 1
Sostituire le parole "pari al 60%" con le parole "pari al
48%".
Consiglieri presenti: 34
Votanti: 32
Favorevoli: 8
Contrari: 24
Astenuti: 2 (Ferraris, Fiou)
Il Consiglio non approva.
Presidente
- L'emendamento n. 6 del "Partito Democratico"
è decaduto; ne do lettura per il verbale:
Emendamento
All'articolo 11, comma 1, la cifra "60" è sostituita dalla
cifra "50" e al comma 6 la cifra "40" è sostituita dalla cifra
"50".
La parola al Consigliere Sandri sull'emendamento n. 7 del
"Partito Democratico".
Sandri (PD)
- L'emendamento n. 6 è decaduto perché era
nel merito simile a quello del gruppo "La Casa delle Libertà",
quindi, essendo stato bocciato l'emendamento, è decaduto anche
quello.
Abbiamo presentato poi 8 emendamenti (dal n. 7 al n. 15) che a
scalare riducono la quota spettante alla "Casinò" dal 60% al 51%,
52%, 53%, 54%, 55%, 56%, 57%, 58%, 59%; sembra un giochino da
ragazzetti di asilo, ma devo dire che abbiamo cercato di porre
tutte le varie possibilità per trovare la percentuale più corretta
per attribuire alla "Casinò" ciò che le può essere utile per
passare "a nuttata", ma senza andare al di là delle risorse che
devono essere disponibili. Con i soldi che erano previsti dalla
base del disciplinare, ossia prima del lavoro di Commissione,
arrivavano alla "Casinò" circa 11,7 milioni di euro, adesso credo
che siamo sui 10 milioni e rotti. Tenuto conto che il deficit detto
dall'Assessore è 5,8 milioni di euro, credo che vi sia del margine
per trovare una differenza, perché, come detto stamani, non è
quello che garantisce il futuro, perché anche con il 60% ad un anno
siamo di nuovo come prima. Il futuro viene garantito da scelte di
tipo politico-strategico completamente diverse e mettere una
percentuale più risicata obbliga il Consiglio di amministrazione ad
un'efficienza che oggi un po' mollemente porta avanti, in quanto
non ha nessun rendiconto da fare. Qui stiamo facendo un pagamento a
piè di lista di quanto perso quest'anno, quindi è chiaro che non è
questa la strada giusta. Come abbiamo fatto in Commissione e devo
dire che l'Assessore è stato corretto, perché ha accettato il
nostro emendamento a cascata, anche se solo di un punto per quanto
riguarda la norma transitoria 2007, per cui dal 58% siamo passati
al 57%, voglia l'Assessore scegliere una di queste percentuali e
vedere se c'è la possibilità di trovare un accordo in materia.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- A proposito delle esortazioni, voglia
il collega Sandri per una volta fare fiducia, nel senso che questa
percentuale del 60-40 da lui stesso è stata definita non adeguata
per un equilibrio economico e finanziario. Ora, rispetto a tale
discorso, non credo che il ragionamento che abbiamo fatto
sull'articolo 22 sulle norme transitorie abbia un significato,
perché le norme transitorie servono per trovare un equilibrio
nell'esercizio 2007 che è ben definito. Il 60% con gli oneri che
gli abbiamo messo... e anche con i vincoli, perché c'è un vincolo
che è identico all'anno precedente, ovvero di fare almeno un 14% di
promozione e di manifestazioni, noi abbiamo la certezza che questo
60%, al di là della spiegazione matematica, è comunque un dato di
forte tensione. Rispetto a questo, noi chiediamo al Consigliere
Sandri di ritirare tali emendamenti, in modo da poterci misurare su
un consuntivo e su una situazione effettiva, perché oggi dire
58%-59%, noi abbiamo fatto una simulazione che è di natura storica,
quello che è accaduto nel passato, e abbiamo fatto una
riproposizione, credo che vi siano tutti gli elementi per
apprezzare una semplificazione amministrativa e ritenere congruo
tale tipo di percentuale. Andare oggi a ridurre di un punto, 2
punti, non sposta nulla, ma crea solo un "pourparler" che è
politico e non sostanziale. Chiedo un atto di buona volontà, che
non è stato fatto con l'articolo 22, perché ho accettato una
ridefinizione e poi mi sono trovato degli emendamenti soppressivi
dei commi della norma transitoria.
Presidente
- La parola al Consigliere Sandri.
Sandri (PD)
- Gentilmente accolgo in gran parte il
suggerimento dell'Assessore, per cui ritiro gli emendamenti n. 7,
n. 8, n. 9, n. 10, n. 11, n. 12, n. 13 e n. 14; chiedo però la
votazione sull'emendamento n. 15, che riduce al 59% visto che
l'Assessore ha detto che l'uno o l'altro non cambia la questione;
questo potrebbe essere un segno di una volontà di confronto con il
Consiglio regionale e domando la votazione a scrutinio segreto.
Presidente
- Gli emendamenti dal n. 7 al n. 14 del
"Partito Democratico" sono ritirati; ne do lettura per il
verbale:
Emendamento
All'articolo 11, comma 1, la cifra "60" è sostituita dalla
cifra "51" e al comma 6 la cifra "40" è sostituita dalla cifra
"49".
Emendamento
All'articolo 11, comma 1, la cifra "60" è sostituita dalla
cifra "52" e al comma 6 la cifra "40" è sostituita dalla cifra
"48".
Emendamento
All'articolo 11, comma 1, la cifra "60" è sostituita dalla
cifra "53" e al comma 6 la cifra "40" è sostituita dalla cifra
"47".
Emendamento
All'articolo 11, comma 1, la cifra "60" è sostituita dalla
cifra "54" e al comma 6 la cifra "40" è sostituita dalla cifra
"46".
Emendamento
All'articolo 11, comma 1, la cifra "60" è sostituita dalla
cifra "55" e al comma 6 la cifra "40" è sostituita dalla cifra
"45".
Emendamento
All'articolo 11, comma 1, la cifra "60" è sostituita dalla
cifra "56" e al comma 6 la cifra "40" è sostituita dalla cifra
"44".
Emendamento
All'articolo 11, comma 1, la cifra "60" è sostituita dalla
cifra "57" e al comma 6 la cifra "40" è sostituita dalla cifra
"43".
Emendamento
All'articolo 11, comma 1, la cifra "60" è sostituita dalla
cifra "58" e al comma 6 la cifra "40" è sostituita dalla cifra
"42".
Pongo in votazione, con procedura segreta, l'emendamento n. 15
del "Partito Democratico", che recita:
Emendamento
All'articolo 11, comma 1, la cifra "60" è sostituita dalla
cifra "59" e al comma 6 la cifra "40" è sostituita dalla cifra
"41".
Consiglieri presenti: 35
Votanti: 33
Favorevoli: 14
Contrari: 19
Astenuti: 2
Il Consiglio non approva.
Presidente
- La parola al Consigliere Ottoz
sull'emendamento n. 1 dell'Assessore Marguerettaz.
Ottoz (CdL)
- Volevo sapere se è irrituale chiedere il
voto segreto sull'emendamento proposto da un altro.
(interruzione del Vicepresidente Tibaldi, fuori
microfono)
Presidente
- Purché vi sia il numero necessario dei
gruppi che lo richiedono... i colleghi sostengono...?
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Poiché la votazione segreta
generalmente è chiesta dalle opposizioni su delle votazioni che gli
competono, non vorrei che vi fosse confusione: questo è un
emendamento che propongo io su mandato di verifica fatto dalla
Commissione per meglio definire una procedura. Rispetto a questo
noi chiediamo la votazione segreta, ma chiediamo di votare a
favore.
Presidente
- Pongo in votazione, con procedura segreta,
l'emendamento n. 1 dell'Assessore Marguerettaz, che recita:
Emendamento
All'Articolo 11 - Quota dei proventi spettanti a Casino
S.p.a.
- La rubrica è sostituita con: "Quota dei proventi spettanti
a Regione".
- Il comma 1 è sostituito con:
"1. Per le attività di cui al presente disciplinare, Casino
S.p.a. versa a Regione una quota pari al 40% degli introiti lordi
dei giochi.".
Consiglieri presenti: 35
Votanti: 33
Favorevoli: 19
Contrari: 14
Astenuti: 2
Il Consiglio approva.
Presidente
- La parola al Consigliere Sandri
sull'emendamento n. 16 del "Partito Democratico".
Sandri (PD)
- Questo è un emendamento che avevamo posto
in Commissione e che riproponiamo in aula perché si dice
semplicemente che, quando i proventi complessivi dei giochi
superano gli introiti alla Casa da gioco dell'esercizio precedente,
alla "Casinò" verrà riconosciuto un ulteriore 2%. Questo aumento
può essere anche del tutto fittizio perché basta un euro in più che
viene recuperato attraverso una concessione di fidi straordinaria
sotto le vacanze di Natale... che abbiamo una retrocessione di
svariati milioni di euro alla Casa da gioco (2,5-3 milioni di euro
circa). Ci sembra che la dizione sia molto general-generica e che
si debba assolutamente trovare una dizione più precisa, in modo che
sia un parametro di promozione di apprezzamento del lavoro del
Casinò se aumentano i proventi per la Regione e non fittizi, ma al
netto degli affidamenti, cosa che qui non viene citata. La troppo
genericità di questo tipo di impegno che prende la Regione è un
regalo che con il 60% di prima porta all'effettivo, come detto in
Commissione da autorevoli esponenti, che stiamo dando il 65-66%
alla Casa da gioco, invertendo la situazione che c'era ai tempi
della tanto vituperata Gestione straordinaria.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Come detto in Commissione, si
propende per il mantenimento dell'attuale norma, che non ha dato
origine a questi problemi e alle situazioni che sono state
descritte ora dal collega Sandri. Siamo per il mantenimento
dell'attuale norma e quindi contrari all'emendamento.
Presidente
- Pongo in votazione l'emendamento n. 16 del
"Partito Democratico", che recita:
Emendamento
All'articolo 11, il comma 2 è abrogato.
Consiglieri presenti e votanti: 35
Favorevoli: 11
Contrari: 24
Il Consiglio non approva.
Presidente
- La parola al Consigliere Sandri
sull'emendamento n. 17 del "Partito Democratico".
Sandri (PD)
- Su questo comma 3 abbiamo presentato 2
emendamenti: il primo abrogativo e il secondo limitativo (di fatto
un sub-emendamento del primo), perché è un po' una questione
teorica, nel senso che i giochi lavorati rappresentano dal 50% al
55% del fatturato, è possibile con un po' di buona fortuna che poi
arrivino al 55-60%, o superino il 60%... credo sia una cosa
pressoché impossibile. Tuttavia questo, rispetto alla discussione
di cui prima, è uno di questi "escamotages" che rischia di dover
far dare da Regione a Casa da gioco un'ulteriore percentuale di
proventi che può arrivare fino al 4%, che è poco giustificata,
perché? Perché rientra in una serie di problematiche legate a
quanto dicevamo stamani, perché i giochi francesi è vero sono
quelli che più illustrano il livello di qualità della Casa da
gioco, ma è anche quello su cui un certo corporativismo delle
maestranze comporta poi più problemi dal punto di vista gestionale
e soprattutto per quanto riguarda la gestione dei proventi delle
mance. Per cui non credo che sia alla fine così positivo per
l'Amministrazione regionale e per il Casinò trovare un meccanismo
di promozione di questo genere; ritengo sia di più puntando, come
viene fatto per la sanità, su dei progetti obiettivo che diano non
dei miglioramenti quantitativi, ma qualitativi del servizio, in
termini di trasparenza, cortesia, servizio al cliente, buoni
rapporti e collaborazione con il personale di controllo della Casa
da gioco, pertanto ne chiediamo l'abrogazione o in sottordine il
dimezzamento delle percentuali.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Il collega Sandri ha espresso una
premessa che il ragionamento che ha fatto è un ragionamento
teorico. Ad oggi l'attuale disciplinare con quella espressione non
ha dato origine a nessun tipo di problema, quindi, mi perdoni, fra
la teoria e la pratica noi preferiamo la pratica, quindi preferiamo
mantenere l'espressione dell'attuale disciplinare.
Presidente
- Pongo in votazione l'emendamento n. 17 del
"Partito Democratico", che recita:
Emendamento
All'articolo 11, il comma 3 è abrogato.
Consiglieri presenti: 35
Votanti: 31
Favorevoli: 7
Contrari: 24
Astenuti: 4 (Frassy, Lattanzi, Ottoz, Tibaldi)
Il Consiglio non approva.
Presidente
- Pongo in votazione l'emendamento n. 18 del
"Partito Democratico", che recita:
Emendamento
All'articolo 11, comma 3, la cifra 2 si è ridotta a 1, la
cifra 3 si è ridotta a 2 e la cifra 4 si è ridotta a 3.
Consiglieri presenti: 35
Votanti: 31
Favorevoli: 7
Contrari: 24
Astenuti: 4 (Frassy, Lattanzi, Ottoz, Tibaldi)
Il Consiglio non approva.
Presidente
- Emendamento n. 9 del gruppo "Arcobaleno", il
cui testo corrisponde a quello dell'emendamento n. 9 del gruppo "La
Casa delle Libertà".
La parola al Consigliere Bortot.
Bortot (Arc-VA)
- Questa è un po' una "chicca", perché il
comma 4 che vogliamo sopprimere recita...
Marguerettaz
(fuori microfono)
- ... è stato
introdotto in Commissione...
Bortot (Arc-VA)
- ... no, è stato migliorato in
Commissione, ma per noi non è ancora sufficiente; recita:
"Qualora, per cause importanti oggettivamente non imputabili
alla Casinò S.p.a., si dovesse riscontrare..."
- e qui è quello
che è stato introdotto in Commissione -
"... una diminuzione
degli introiti annuali superiore al 10%, rispetto agli introiti
della Casa da gioco dell'esercizio precedente, si procederà alla
revisione delle clausole economiche del presente disciplinare"
.
È stata tolta la percentuale del 5%, quindi c'è stato un
miglioramento, ma il fatto che si lasci aperta la revisione delle
clausole e si faccia appello
"qualora, per cause importanti
oggettivamente non imputabili alla Casinò S.p.a...."
è troppo
generico, lo vogliamo sopprimere, perché cosa significa? Che, se
diminuiscono i giocatori per cause non imputabili alla Casa da
gioco, automaticamente andiamo a rivedere nuovamente il
disciplinare? Ma allora questi Signori che gestiscono cosa ci
stanno a fare?
Presidente
- La parola al Vicepresidente Tibaldi.
Tibaldi (CdL)
- Questo articolo lo leggo perché è
veramente singolare:
"Qualora, per cause importanti
oggettivamente non imputabili alla Casinò S.p.a., si dovesse
riscontrare una diminuzione degli introiti annuali superiore al
10%, rispetto agli introiti della Casa da gioco dell'esercizio
precedente, si procederà alla revisione delle clausole economiche
del presente disciplinare."
. Ora questo è il "comma materasso",
perché permette agli amministratori di "dormire tranquilli e
asciutti tanto la Regione assorbe tutto" direbbe un vecchio
"slogan". Non è ammissibile che con una ripartizione di quote del
60%-40% come riviste, vi sia ancora questo comma che permetta la
caduta morbida di un'amministrazione incapace o scellerata; noi
proponiamo l'abrogazione. Rimane solo una strada: mandare a casa
gli amministratori se non sono capaci di gestire la Casa da gioco o
se hanno dimostrato di non ottenere i risultati che l'azionista si
era prefissato. Che senso ha rivedere le clausole del disciplinare
di un accordo convenzionale quando ci sono delle cause non
imputabili alla "Casinò S.p.a."? Con quale criterio viene scelta la
non imputabilità oggettiva di queste cause alla "Casinò S.p.a." e
perché devono essere modificate? Su tale argomento che ci sembra di
capitale importanza a prescindere dalla ripartizione delle quota
chiediamo l'espressione attraverso voto segreto.
Presidente
- Pongo in votazione in maniera congiunta, con
procedura segreta, l'emendamento n. 9 del gruppo "Arcobaleno" e
l'emendamento n. 9 del gruppo "La Casa delle Libertà"- che è
relativo all'articolo 11 e non all'articolo 10 come scritto
erroneamente in precedenza -, i cui testi corrispondono. Do
rispettivamente lettura degli emendamenti in questione:
Emendamento
All'art. 11, il comma 4 è soppresso.
Emendamento
Abrogare il quarto comma dell'articolo 11.
Consiglieri presenti e votanti: 33
Favorevoli: 15
Contrari: 18
Il Consiglio non approva.
Presidente
- Discutiamo ora l'emendamento n. 10 del
gruppo "Arcobaleno" che discuterei congiuntamente con il n. 19 del
"PD", sono 2 formulazioni diverse, ma il risultato è lo stesso.
La parola al Consigliere Bortot.
Bortot (Arc-VA)
- Non si capisce perché la percentuale è
uguale per 2 giochi completamente differenti, evidentemente
vogliamo scorporarli... che venga assegnato un 10% nel "Black-Jack"
come nel "Punto-Banco", ossia che venga assegnata una percentuale
nel "Black-Jack" uguale al "Punto-Banco", che è esattamente quello
che chiedono i colleghi del "Partito Democratico".
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Mi ero impegnato in Commissione a
fare una verifica su questo discorso, perché i 2 giochi
"Black-Jack" e "Punto-Banco" hanno delle similitudini anche
nell'ambito della produzione delle mance, ma proprio per questo è
stato associato alla "Roulette americana" nell'ambito della conta
delle mance per poter avere una ripartizione delle mance fra
lavoratori che lavorano in contesti diversi, ma che avrebbero dei
trattamenti totalmente difformi. Questo tipo di logica quindi si
riconduce ad una prassi, che è quella di considerare i 2 reparti
allo stesso modo per poter fare il riparto delle mance fra i
lavoratori. Ricordo che le mance sono una componente molto
importante della retribuzione. Siamo quindi per il mantenimento
della vecchia formulazione del disciplinare, che è stata fatta
proprio per questo.
Presidente
- La parola al Consigliere Sandri.
Sandri (PD)
- Per le stesse motivazioni che ha dato
l'Assessore credo sia importante cambiare, perché in questo momento
lei ci ha detto che avalla che una serie di lavoratori possano
utilizzare le mance di altri lavoratori, allora o questo vale per
tutto il Casinò e le mance diventano un territorio comune di tutti,
oppure si avallano delle prassi che sono gravissime dal punto di
vista comportamentale! Questo è uno dei passaggi più delicati della
Casa da gioco, lei sa bene che il "Black-Jack" è una di quelle aree
in cui più facilmente partono gli scioperi corporativi, gli stati
di agitazione, perché vanno a toccare tale meccanismo che li ha
tutelati in tutti questi anni. In tale maniera tuteliamo un
atteggiamento comportamentale corporativistico che c'è all'interno
del Casinò; vogliamo cominciare a smantellare le corporazioni o
siete schiavi e ricattati dalle corporazioni? Vogliamo dare un
segnale che le corporazioni non "mettono i piedi in testa" al
Consiglio regionale, che siano sindacalizzate o meno? Il segnale
allora parte dal fatto che il "Black-Jack", che è un gioco per cui
le mance non esistono, e si è messo il 10% prudenziale che se c'è
qualche matto che passa di lì... allora lo mettiamo, non solo la
"Roulette americana", perché la vittoria al massimo è 2-3 volte al
massimo la posta, mentre alla "Roulette americana" è 36 volte la
posta, quindi è un parametro di vincita del tutto diverso, è simile
al "Punto-Banco", al "Trente et Quarante", al "Sette e mezzo" per
chi conosce meglio i giochi di carte, ma non c'entra assolutamente
niente e quindi è un avallo di pratiche del tutto corporative e che
il Consiglio regionale dovrebbe cominciare a "metterci le mani
sopra". Da questo punto di vista, se i colleghi dell'opposizione
sono d'accordo, chiedo la votazione a scrutinio segreto.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che nell'espressione poi si
perda perché ho detto che avrei fatto una verifica, questa verifica
dal punto di vista pratico ha dato dei risultati di un certo tipo,
quindi, se ero disponibile a fare la verifica e non avevo nulla in
contrario, oggi come oggi, andremmo a scardinare un sistema, quindi
chiediamo di votare contro questo emendamento.
Presidente
- La parola al Consigliere Bortot.
Bortot (Arc-VA)
- Si potrebbe anche mantenere questa
dizione... condizioni di migliore favore per le persone che già ne
usufruiscono e introdurre la percentuale differenziata per i nuovi
impiegati: questa potrebbe essere una strada...
Squarzino
(fuori microfono)
- ... non si può più
cambiare, dovevano pensarci prima...
Presidente
- Pongo in votazione, con procedura segreta,
l'emendamento n. 10 del gruppo "Arcobaleno" e l'emendamento n. 19
del "Partito Democratico"; ne do rispettivamente lettura:
Emendamento
Al comma 5 dell'art. 11 le parole "Roulette americana,
Black-Jack: 35%" sono sostituite dalle parole: "Roulette americana:
35%, Black-Jack: 10%".
Emendamento
All'articolo 11, comma 5, la parola "Black-Jack" è spostata
vicino alla parola "Punto-Banco".
Consiglieri presenti: 35
Votanti: 31
Favorevoli: 13
Contrari: 18
Astenuti: 4
Il Consiglio non approva.
Presidente
- La parola al Consigliere Sandri
sull'emendamento n. 10 del gruppo "La Casa delle Libertà".
Sandri (PD)
- Ribadisco l'importanza di questo
emendamento, con cui concorda il "Partito Democratico", perché
affida non più alla Giunta, ma al Consiglio la potestà di
esprimersi di individuare, sentita "Casinò S.p.a.", il rapporto
percentuale mance-ricavi: questo è un rapporto fondamentale per il
buon andamento della Casa da gioco, non è un caso che vi sono tutte
le percentuali precedenti, proprio perché sono i parametri su cui
si può valutare un andamento corretto del Casinò. Che tutto questo
sia solo in mano alla Giunta e non al Consiglio lo riteniamo una
"diminutio" e non un dato negativo, ma credo sia più importante che
sia il Consiglio regionale che sul rapporto percentuale
mance-ricavi vada ad intervenire, anche perché questo che
conseguenze ha? Ha la conseguenza che la Regione deve avere più
introiti per quanto riguarda il relativo gioco, quindi è un
discorso essenziale anche per le questioni di bilancio della nostra
Regione e una rilevanza che, secondo me, è sempre stata del
Consiglio e dovrebbe ritornare ad esso.
Presidente
- La parola al Consigliere Sandri.
Sandri (PD)
- Chiedo la votazione a scrutinio
segreto.
Presidente
- Pongo in votazione, con procedura segreta,
l'emendamento n. 10 del gruppo "La Casa delle Libertà"; ne do
lettura:
Emendamento
All'ultimo comma dell'articolo 11 sostituire le parole
"Giunta regionale" con le parole "Consiglio regionale".
Consiglieri presenti e votanti: 35
Favorevoli: 20
Contrari: 15
Il Consiglio approva.
Presidente
- Pongo in votazione l'emendamento n. 11 del
gruppo "La Casa delle Libertà" e l'emendamento n. 20 del "Partito
Democratico", i cui testi corrispondono; ne do rispettivamente
lettura:
Emendamento
All'ultimo comma dell'articolo 11 dopo le parole "sentita
Casinò S.p.a.", aggiungere le parole "e previo parere favorevole
della Commissione consiliare competente".
Emendamento
All'articolo 11, comma 6, dopo le parole "la Giunta
regionale" sono aggiunte le parole "previo parere positivo della
Commissione consiliare competente".
Consiglieri presenti e votanti: 35
Favorevoli: 11
Contrari: 24
Il Consiglio non approva.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz
sull'emendamento n. 21 del "Partito Democratico".
Marguerettaz (UV)
- Parere favorevole.
Presidente
- Pongo in votazione l'emendamento n. 21 del
"Partito Democratico", di cui do lettura:
Emendamento
All'articolo 11, comma 6, dopo le parole "la Giunta
regionale" sono aggiunte le parole "sentita la Commissione
consiliare competente".
Consiglieri presenti, votanti e favorevoli: 34
Il Consiglio approva all'unanimità.
Presidente
- La parola al Vicepresidente Tibaldi, per
dichiarazione di voto sull'articolo 11.
Tibaldi (CdL)
- Chiedo di votare con procedura
segreta.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz
(fuori microfono)
- ... il Governo si
esprime favorevolmente...
Presidente
- Pongo in votazione, con procedura segreta,
l'articolo 11 nel testo così emendato:
Articolo 11
Quota dei proventi spettanti a Regione.
Per le attività di cui al presente disciplinare, Casino
S.p.a. versa a Regione una quota pari al 40% degli introiti lordi
dei giochi.
Nel caso in cui i proventi complessivi dei giochi superino
gli introiti della Casa da gioco dell'esercizio precedente, a
Casino S.p.a. verrà riconosciuto, limitatamente all'esercizio in
cui sia avvenuto il supero, un ulteriore 2% sui relativi maggiori
proventi conseguiti.
Qualora, sul totale dei proventi di gioco annuali,
l'incidenza dei proventi dei giochi "lavorati" (derivante dai
proventi complessivi dei giochi, detratti quelli delle
slot-machines e degli altri giochi elettronici) sia uguale o
superiore al 50%, sui proventi dei giochi "lavorati" a Casino
S.p.a. verrà riconosciuto:
- un ulteriore 2%, per un'incidenza dei giochi "lavorati"
compresa tra il 50% e il 55% escluso;
- un ulteriore 3%, per un'incidenza dei giochi "lavorati"
compresa tra il 55% e il 60% incluso;
- un ulteriore 4% per un'incidenza dei giochi "lavorati"
superiore al 60%.
Le predette ulteriori quote non sono tra loro cumulabili e le
somme relative saranno versate da Regione a Casino S.p.a entro il
31 gennaio dell'anno successivo.
Qualora, per cause importanti oggettivamente non imputabili
alla Casino S.p.a., si dovesse riscontrare una diminuzione degli
introiti annuali superiore al 10%, rispetto agli introiti della
Casa da gioco dell'esercizio precedente, si procederà alla
revisione delle clausole economiche del presente
disciplinare.
Nel caso in cui le mance superino le percentuali
sottoindicate dei ricavi generati da ognuno dei seguenti
giochi:
Roulette francese, Fairoulette: 60%;
Chemin de fer: 30%;
Trente et Quarante: 5%;
Poker e le varianti al gioco Poker Teresina denominate Texas
Hold'em e Omaha Hight: 20%;
Craps, Punto-Banco: 10%;
Roulette americana, Black-Jack: 35%;
Saint-Vincent poker: 9%.
Al termine di ciascun periodo semestrale dell'esercizio di
Casino S.p.a., quest'ultima, nei 30 giorni successivi,
corrisponderà a Regione il 40% degli importi eccedenti di sua
spettanza. Con l'atto di autorizzazione per l'esercizio di nuovi
giochi di cui all'articolo 3, comma 3, il Consiglio regionale,
sentita la Commissione consiliare competente, individuerà altresì,
sentita Casino S.p.a., il rapporto percentuale mance/ricavi oltre
il quale Casino S.p.a. corrisponderà a Regione le quote di
ripartizione previste relativamente al nuovo gioco.
Consiglieri presenti: 35
Votanti: 34
Favorevoli: 18
Contrari: 16
Astenuti: 1
Il Consiglio approva.
Presidente -
All'articolo 12 vi sono gli emendamenti n.
12, n. 13 e n. 14 del gruppo "La Casa delle Libertà".
La parola al Vicepresidente Tibaldi sull'emendamento n. 12.
Tibaldi (CdL)
- L'articolo 12 è un articolo altrettanto
importante di quello precedente poiché costituisce lo strumento
attraverso il quale l'azienda, a maggior ragione rispetto al
passato, potrà agire per provvedere al rilancio della Casa da
gioco. Le manifestazioni e la promozione sono pressoché
completamente devolute alla sua competenza, salvo il fatto che
rimane in vita grazie al meticoloso lavoro fatto in IV Commissione
un comitato che è composto da un rappresentante della Regione, da
un rappresentante dei Comuni di Châtillon e Saint-Vincent e da un
rappresentante della Casa da gioco, che dovrà predisporre un
programma e predisporre anche il protocollo che regolamenta il
funzionamento del comitato. Con questo emendamento vorremmo
attribuire alla competenza del Consiglio regionale l'approvazione
di tale apposito protocollo, che viene predisposto dal comitato che
così come ho detto è costituito e che deve intervenire entro 120
giorni dalla sottoscrizione del disciplinare in approvazione. Se i
colleghi di minoranza sono d'accordo, mi permetto di chiedere il
voto segreto anche su questo emendamento.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Parere contrario.
Presidente
- Pongo in votazione, con procedura segreta,
l'emendamento n. 12 del gruppo "La Casa delle Libertà"; ne do
lettura:
Emendamento
Al comma 4 dell'articolo 12 sostituire le parole "dalla
Giunta regionale" con le parole "dal Consiglio regionale".
Consiglieri presenti: 35
Votanti: 32
Favorevoli: 14
Contrari: 18
Astenuti: 3
Il Consiglio non approva.
Presidente
- La parola al Vicepresidente Tibaldi
sull'emendamento n. 13 del gruppo "La Casa delle Libertà".
Tibaldi (CdL)
- Lo do per illustrato.
Presidente
- Pongo in votazione l'emendamento n. 13 del
gruppo "La Casa delle Libertà"; ne do lettura:
Emendamento
Al comma 4 dell'articolo 12 dopo le parole "Giunta
regionale", aggiungere le parole "previo parere favorevole della
Commissione consiliare competente".
Consiglieri presenti: 35
Votanti: 33
Favorevoli: 9
Contrari: 24
Astenuti: 2 (Ferraris, Fiou)
Il Consiglio non approva.
Presidente
- La parola al Vicepresidente Tibaldi
sull'emendamento n. 14 del gruppo "La Casa delle Libertà".
Tibaldi (CdL)
- Non ci è dato conoscere - perché in
particolare le spiegazioni che sono intervenute in Commissione non
sono state esaurienti - perché quanto stanziato nel bilancio
regionale alla data di entrata in vigore del presente disciplinare
non ancora erogato debba essere corrisposto alla "Casinò S.p.a."
con impegno che sia destinato alla realizzazione del programma
delle manifestazioni; di conseguenza, chiediamo che venga abrogato
questo comma e sul medesimo chiediamo voto in forma segreta.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto a questo comma, abbiamo
spiegato che le manifestazioni di prestigio a volte hanno uno
svolgimento che è a cavallo di anno, per evitare che tali somme
vadano in economia, è previsto che quanto è stanziato sul bilancio
regionale possa essere utilizzato nell'anno successivo proprio per
quelle manifestazioni; quindi confermo parere negativo su questo
emendamento.
Presidente
- Pongo in votazione, con procedura segreta,
l'emendamento n. 14 del gruppo "La Casa delle Libertà"; ne do
lettura:
Emendamento
Abrogare il quinto comma dell'articolo 12.
Consiglieri presenti: 35
Votanti: 32
Favorevoli: 11
Contrari: 21
Astenuti: 3
Il Consiglio non approva.
Presidente
- Pongo in votazione l'articolo 12:
Consiglieri presenti e votanti: 35
Favorevoli: 24
Contrari: 11
Il Consiglio approva.
Presidente
- All'articolo 13 vi è l'emendamento n. 15 del
gruppo "La Casa delle Libertà" e l'emendamento n. 22 del "Partito
Democratico".
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Sono favorevole all'emendamento del
Consigliere Sandri e contrario all'emendamento del gruppo "La Casa
delle Libertà".
Presidente
- Pongo in votazione l'emendamento n. 15 del
gruppo "La Casa delle Libertà"; ne do lettura:
Emendamento
Alla lettera b), comma 5, dell'articolo 13 sostituire le
parole "sentita la" con le parole "previo parere favorevole
della".
Consiglieri presenti e votanti: 35
Favorevoli: 11
Contrari: 24
Il Consiglio non approva.
Presidente
- Pongo in votazione l'emendamento n. 22 del
"Partito Democratico"; ne do lettura:
Emendamento
All'articolo 13, comma 5, lett. c) dopo la parola "tavolo" è
aggiunta una virgola.
Consiglieri presenti, votanti e favorevoli: 35
Il Consiglio approva all'unanimità.
Presidente
- Pongo in votazione l'articolo 13 nel testo
così emendato:
Articolo 13
Controlli
Casino S.p.a. assicurerà, con il più severo controllo, la
regolarità dei giochi e dei relativi incassi.
Regione esercita, a mezzo del proprio servizio ispettivo,
qualsiasi forma di controllo, sia in modo continuativo e
sistematico, sia con interventi saltuari sui giochi, manifestazioni
varie, ingressi, servizi, ecc., con possibilità di accesso diretto
e in tempo reale al sistema informativo della Casa da gioco secondo
le modalità previste dall'apposito regolamento da approvarsi dal
Consiglio regionale entro un anno dall'entrata in vigore del
presente disciplinare. Nelle more continuerà ad applicarsi il
vigente regolamento dei controlli approvato dal Consiglio
regionale.
Casino S.p.a. provvederà a fornire in tempo reale
informazioni, tabulati ed in particolare risultati di gestione,
secondo le richieste del Direttore della Direzione regionale della
Casa da gioco, assicurando nel contempo la più completa
disponibilità delle strutture interne preposte al controllo di
attività di gioco e al controllo amministrativo.
Nessun tavolo o gioco può essere aperto o chiuso senza la
presenza di un rappresentante di Regione, nominato dal Presidente
della Regione Autonoma Valle d'Aosta.
Casino S.p.a. è tenuta inoltre a:
a) trasmettere a Regione una sintesi trimestrale del
reporting di Casino S.p.a. al fine di una completa conoscenza degli
andamenti gestionali della stessa, ivi compresa la realizzazione
del programma delle manifestazioni;
b) implementare ed utilizzare esclusivamente il sistema
integrato di sicurezza, anche a mezzo di videosorveglianza, con
particolare riferimento al controllo dei giochi ed al sistema
denominato "online" per il controllo delle slot machines, adottando
le più moderne tecnologie reperibili sul mercato. La Casino S.p.a
terrà costantemente informato il servizio ispettivo regionale su
eventuali anomalie del sistema integrato di sicurezza nonché sui
progetti evolutivi del sistema in modo da tener conto delle
eventuali osservazioni del servizio ispettivo.
Per quanto riguarda il sistema integrato di sicurezza, la sua
realizzazione sarà messa in atto al solo fine di assicurare un
controllo della regolarità dei giochi e comunque con esclusione
della sorveglianza sull'attività del personale. Le modalità per
l'accesso e l'utilizzo delle strutture di sorveglianza (sala
monitor dei controlli di sicurezza), da parte del servizio di
controllo regionale, saranno regolate da apposito protocollo,
approvato dalla Giunta regionale, previa intesa con la Casino
S.p.a. e sentita la Commissione consiliare competente, nel pieno
rispetto delle disposizioni vigenti in materia, in specie dell'art.
4 della Legge 20 maggio 1970, n. 300, recante "Norme sulla tutela
della libertà e dignità dei lavoratori, della libertà sindacale e
dell'attività sindacale nei luoghi di lavoro e norme sul
collocamento";
c) fornire quotidianamente, per gioco e per tavolo, nel
rispetto della normativa vigente in materia di lavoro, una
dettagliata ed analitica contabilità delle mance, consentendo a
Regione il controllo anche ai fini dell'applicazione dell'ultimo
comma del precedente articolo 11.
Consiglieri presenti e votanti: 35
Favorevoli: 28
Contrari: 7
Il Consiglio approva.
Presidente
- All'articolo 14 vi sono gli emendamenti n.
23 e n. 24 del "Partito Democratico".
La parola al Consigliere Sandri.
Sandri (PD)
- Volevo con questo emendamento fare una
riflessione sul problema di quel trasferimento di somme non spese
per quanto riguarda il piano di sviluppo che è stato approvato, a
stralcio di quello presentato dalla "Casinò S.p.a.", dal Consiglio
regionale un po' di tempo fa. In particolare da una parte far
riflettere sulla necessità che, a fronte di queste spese che sono
state fatte per andare avanti nel piano di sviluppo, il Consiglio
regionale dovrebbe essere messo nella contezza di fare una
riflessione sul piano di sviluppo. Da quando abbiamo approvato quel
piano ad oggi è cambiato moltissimo: abbiamo acquisito la proprietà
del "Billia", abbiamo acquisito una serie di immobili che facevano
parte del cosiddetto "accerchiamento", quindi i parcheggi e tutta
una serie di strutture che sono lì intorno, quel piano di sviluppo
non ha più senso di esistere, nel senso che, per quanto fosse
limitato alle prime 2 delle 5 parti che erano state presentate, ma
certamente la prospettiva per quanto fosse stato vagamente
ipotizzato... anche l'acquisizione del "Billia"... certamente con
il senno di poi non è più in atto. Dare dei soldi quindi a fronte
di investimenti che non si sa più se ha senso mantenere in piedi
già di per sé potrebbe essere sufficiente come indicazione per non
mandare i finanziamenti alla Casa da gioco.
Il secondo emendamento entra più nel merito, nel senso che
specifica proporzionalmente alle spese già effettuate per lavori di
manutenzione straordinaria, di nuova realizzazione, coerenti con
tale piano. Questo emendamento consentirebbe una garanzia che i
soldi investiti sono investiti su opere che rientrano in ordini che
il Consiglio regionale aveva già dato. Volevo solo illustrarlo, se
poi lei lo accoglie, mi fa ancora più piacere.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Chiedo al collega Sandri di ritirare
l'emendamento n. 23, siamo favorevoli all'emendamento n. 24.
Presidente
- La parola al Consigliere Sandri.
Sandri (PD)
- Ritiro l'emendamento n. 23 e ringrazio per
l'accoglimento dell'emendamento n. 24.
Presidente
- L'emendamento n. 23 del "Partito
Democratico" è ritirato; ne do lettura per il verbale:
Emendamento
All'articolo 14, il comma 2 è abrogato.
Pongo in votazione l'emendamento n. 24 del "Partito
Democratico", che recita:
Emendamento
All'articolo 14, comma 2, sono aggiunte le seguenti parole:
"proporzionalmente alle spese già effettuate per lavori di
manutenzione straordinaria o di nuova realizzazione coerenti con
tale piano".
Consiglieri presenti, votanti e favorevoli: 35
Il Consiglio approva all'unanimità.
Presidente
- Pongo in votazione l'articolo 14 nel testo
così emendato:
Articolo 14
Piano di sviluppo
Il Consiglio regionale approva il Piano di sviluppo su
proposta della Giunta regionale. Regione finanzia gli investimenti
in esso previsti che verranno realizzati da Casino S.p.a. sulla
base di uno schema contrattuale tipo approvato dalla Giunta
regionale.
Quanto stanziato nel bilancio regionale, alla data di entrata
in vigore del presente disciplinare, e non ancora erogato, è
corrisposto a Casino S.p.a. a titolo di acconto per la
realizzazione del Piano di sviluppo, proporzionalmente alle spese
già effettuate per lavori di manutenzione straordinaria o di nuova
realizzazione coerenti con tale piano.
Consiglieri presenti: 35
Votanti: 31
Favorevoli: 28
Contrari: 3
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- All'articolo 15 vi sono gli emendamenti n.
25 e n. 26 del "Partito Democratico".
La parola al Consigliere Sandri.
Sandri (PD)
- Diciamo che questi sono fra gli emendamenti
più importanti che abbiamo preparato di tutta la legge, perché non
toccano questioni finanziarie, non interveniamo sul riparto, non ci
poniamo il problema delle percentuali, delle mance, del
controllo... ma ci rifiutiamo di andare a scrivere, per decenza,
che
"per l'accesso alla qualifica di dirigente sono richiesti
requisiti di specchiata moralità, nonché capacità ed esperienza di
coordinamento di attività complesse e di gestione delle risorse
umane"
. Tenuto conto di quanto detto già stamani, credo che
almeno abbiamo la decenza di togliere queste cose... forse avremo
la speranza che in futuro non si diano promozioni a persone
coinvolte in attività giudiziarie o cose del genere... lo ritiriamo
e così ci affidiamo al Consiglio di amministrazione della Casa da
gioco, che rispetti tali principi, perché, nel momento in cui li
abbiamo scritti, non li hanno rispettati, perché questo era scritto
anche nelle versioni precedenti 1999, 2001, 2002, 2003... se questo
è stato il risultato, credo sia bene prenderne atto.
Se non viene accettato l'emendamento, c'è il sub-emendamento che
dice:
"dopo la parola "moralità", sono aggiunte le parole: "ed
in particolare non essere stato coinvolto a qualunque titolo in
inchieste giudiziarie relative all'attività della Casa da gioco in
Italia o all'estero""
, perché è una tutela che il Consiglio
regionale credo meriti poter avere.
Presidente
- La parola al Vicepresidente Tibaldi.
Tibaldi (CdL)
- Ci sentiamo di condividere in "toto"
quanto appena sostenuto dal collega, sarebbe meglio, per decenza,
evitare di scrivere delle formule che poi non vengono assolutamente
osservate e rispettate, a maggior ragione se si pensa che in tutti
questi anni le nomine di dirigenti, di funzionari, le promozioni,
gli avanzamenti di carriera sono stati tutti decisi all'insegna di
una logica partitocratica e strettamente fiduciaria di chi governa.
Fra l'altro, mentre eravamo in Commissione impegnati in questi
giorni si è consumato l'ennesimo delitto, ovvero recentemente,
mentre cercavamo di trovare gli artifizi migliori e le formule
migliori per cercare di dare una parvenza di dignità a questo
documento, promozioni e avanzamenti di carriera sono stati
effettuati nell'ambito della Casa da gioco. Senz'altro i criteri di
specchiata moralità non sono stati tenuti in considerazione, ma
semplicemente la logica della competenza è stata sostituita
brutalmente con quella dell'appartenenza ad una corrente più
favorevole, piuttosto che ad un'altra corrente. Ci sembra quindi
offensivo del ruolo dei Consiglieri voler inserire una norma di
questa portata quando si sa che verrà cestinata, perlomeno in senso
metaforico, perché non verrà mai osservata.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ovviamente su un argomento del genere
ognuno è libero di pensarla come vuole, ma credo che entrambi gli
emendamenti vadano nella direzione sbagliata: il primo emendamento
perché va ad abrogare una norma già esistente che, di fatto, dava
delle indicazioni; il secondo perché introduce un'incompatibilità
con la funzione dirigenziale, se uno è coinvolto in un'inchiesta
giudiziaria: non condannato, coinvolto. È sufficiente che qualcuno
faccia una denuncia e sia coinvolto in un'inchiesta, questo non ha
diritto; passiamo da un estremo all'altro, ossia in un caso
togliamo qualsiasi norma di riferimento, nell'altro facciamo un
salto in avanti dicendo che chiunque sia coinvolto in un'inchiesta
diventa un appestato, poi potrà essere assolto e non avere nessun
tipo di problema, ma diventa un appestato. Collega Sandri, a volte
lei è un po' contraddittorio... quando attorno a tale tavolo
abbiamo discusso su dei profili dei Consiglieri di amministrazione,
lei ha detto che questi sono dei bravi commercialisti, dei bravi
avvocati, ma non sono idonei a gestire una Casa da gioco e mi ha
urlato: "perché per gestire una Casa da gioco ci vogliono dei
biscazzieri". Andiamo a vedere i verbali e troveremo traccia di
quello che dico, perché, rispetto a questo, bisognerà mantenere un
certo profilo. Sono 2 emendamenti che giudico negativamente.
Presidente
- La parola al Consigliere Sandri.
Sandri (PD)
- Premesso che la parola "biscazziere" non
esiste nel mio vocabolario, quindi la rimando al mittente, prendo
atto che è vero, il secondo emendamento ha una dizione che potrebbe
portare a delle interpretazioni sbagliate per cui lo ritiro, però
sul primo emendamento chiedo la votazione a scrutinio segreto se
qualche altro gruppo di opposizione mi dà l'appoggio.
Presidente
- La parola al Consigliere Ottoz.
Ottoz (CdL)
- Stavo consultando il dizionario "De Mauro",
non ricordo se il collega Sandri abbia detto o no "biscazziere",
può averlo detto o no, anche a me non sembra faccia parte del suo
linguaggio usuale, ma sul dizionario si dice che
"biscazziere è
chi lavora nelle pubbliche sale da gioco"
. Fermo restando che
una bisca è normalmente considerata una sala da gioco clandestina,
"biscazziere" non è necessariamente un'espressione negativa o
denigratoria, rientra nel contesto di cui parliamo, ancorché non
sia una parola simpatica, ricordo però che si parlava di ben altro
tipo di figure e di reati stamani quando il collega Sandri faceva
riferimento a situazioni tipo associazione mafiosa e riciclaggio di
capitali, se non erro, che mi sembrano ben altro che non l'attività
di biscazziere. Eviterei i giochi dialettici sulle parole, diciamo
che le parole vogliono dire quello che significano e in questo caso
non avrei visto nulla di male nel caso così fosse stato detto. Mi
incuriosisce - purtroppo, o, per fortuna, non faccio parte della IV
Commissione - il primo comma dell'articolo 15, dove dopo aver
sentito da ogni parte nel dibattito odierno e in quelli precedenti
e per le notizie che ci giungono sul Casinò da ogni parte che ci
sarebbero esuberi in numero consistente, mi chiedo quale fosse la
necessità, salvo una "captatio benevolentiae" di tipo
pre-elettorale, di andare a scrivere che la "Casinò" si impegna a
mantenere in servizio tutto il personale. Non capisco che bisogno
ci fosse di scrivere e come sarà successivamente interpretata in
sede di eventuali tavoli di concertazione l'espressione:
"Casinò
S.p.a. si impegna a mantenere in servizio e a gestire tutto il
personale..."
, quando dovrebbe impegnarsi a gestirlo in modo
corretto, come dopo giustamente è scritto.
Vorrei ricordare all'Assessore che ha fatto riferimento al IV
comma dicendo che dà delle indicazioni; esso non dà nessuna
indicazione, stabilisce invece una norma perché dice - e il
disciplinare ha forza regolamentare -:
"Per l'accesso alla
qualifica... sono richiesti requisiti di specchiata..."
,
eccetera. Questa non è un'indicazione, è una norma cogente. Allora
dobbiamo metterci d'accordo se quello che è scritto in tale
disciplinare sarà successivamente cogente oppure no, altrimenti
stiamo qui a fare niente. Se questa roba è un insieme di
indicazioni, non stiamo neanche a votare palese, segreto, non ce ne
frega niente; se invece questo è un documento di cui si presuppone
una successiva seria responsabile applicazione nell'interesse della
Regione e dei suoi cittadini, non chiamiamole indicazioni,
chiamiamole norme. Nel IV° paragrafo in particolare si dice:
"sono richiesti"
, questa è una norma, ritengo che lei,
Assessore, sia al corrente delle nomine che sono state effettuate
in questi giorni e lei è sicuramente in grado di correlarle con
quello che è scritto al IV° paragrafo. È lei che ha la competenza
del Casinò, se ne occupi lei, mi limito ad esprimere la mia
opinione qui in Consiglio e a dire che non vorrei che tali nomine
fossero state fatte prima che entri in vigore la norma per poter
dire: "fotografiamo l'esistente e da adesso in avanti però ci
mettiamo a posto". Vorrei sapere in che modo verrà esercitato il
compito di vigilanza su quanto è stato fatto in questi giorni, alla
luce di quello che sta scritto nel disciplinare e alla luce di
quello che ha detto giustamente il collega Sandri, ossia che questo
stava già scritto nel disciplinare precedente. Cos'era: una blanda
indicazione, un piccolo suggerimento o era una norma anche prima?
Quali sono quindi le misure che si intende adottare per l'eventuale
non applicazione intervenuta nel frattempo di questa norma?
Tibaldi
( fuori microfono)
-
... chiedo il
voto segreto...
Presidente
- L'emendamento n. 26 del "Partito
Democratico" è ritirato; ne do lettura per il verbale:
Emendamento
All'articolo 15, comma 4, dopo la parola "moralità", sono
aggiunte le parole: "ed in particolare non essere stato coinvolto a
qualunque titolo in inchieste giudiziarie relative all'attività
della Casa da gioco in Italia o all'estero".
Pongo in votazione, con procedura segreta, l'emendamento n. 25
del "Partito Democratico"; ne do lettura:
Emendamento
All'articolo 15, il comma 4 è abrogato.
Consiglieri presenti: 35
Votanti: 32
Favorevoli: 14
Contrari: 18
Astenuti: 3
Il Consiglio non approva.
Presidente
- Pongo in votazione l'articolo 15:
Consiglieri presenti e votanti: 35
Favorevoli: 26
Contrari: 9
Il Consiglio approva.
Presidente
- Pongo in votazione l'articolo 16:
Consiglieri presenti: 35
Votanti: 27
Favorevoli: 24
Contrari: 3
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio approva.
Presidente
- All'articolo 17 vi sono gli emendamenti n.
16 e n. 17 del gruppo "La Casa delle Libertà".
La parola al Vicepresidente Tibaldi sull'emendamento n. 16.
Tibaldi (CdL)
- Comincio con l'emendamento n. 17. Questo
è un emendamento che va a tutela dell'imprenditorialità locale,
senza creare condizioni di protezionismo peraltro, perché non siamo
protezionisti, però
"per i lavori e le forniture di beni e
servizi, a parità di qualità e condizioni e ove consentito dalle
leggi in materia..."
- 3 requisiti che sono assolutamente
invalicabili e che intendiamo rispettare -
"... Casinò S.p.a. si
rivolgerà preferibilmente ad imprese aventi sede in Valle
d'Aosta"
. Fermi restando quei 3 requisiti di cui dicevo,
chiediamo di cambiare l'avverbio
"preferibilmente"
con
"prioritariamente"
...
Marguerettaz
(fuori microfono)
- ... che
differenza c'è, me la spiega...
Tibaldi (CdL)
- ...
"prioritariamente"
è più
efficace e profondo rispetto a
"preferibilmente"
; poi, se
non volete prenderlo in considerazione, ne prendiamo atto.
L'emendamento n. 16 intende precisare la parola "Regione":
"verrà trasmesso alla Regione entro 60 giorni dalla sottoscrizione
del presente disciplinare il regolamento relativo alle forniture",
allora la Regione in quale soggetto? Nella Giunta regionale
indubbiamente, ma anche nella IV Commissione consiliare competente,
quindi il nostro emendamento precisa quali sono gli organi
destinatari di tale Regolamento.
Presidente
- Pongo in votazione l'emendamento n. 16 del
gruppo "La Casa delle Libertà"; ne do lettura:
Emendamento
Al primo comma dell'articolo 17 sostituire le parole "a
Regione" con le parole "alla Giunta regionale e alla Commissione
consiliare competente".
Consiglieri presenti: 35
Votanti: 33
Favorevoli: 9
Contrari: 24
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'emendamento n. 17 del
gruppo "La Casa delle Libertà"; ne do lettura:
Emendamento
Al primo comma dell'articolo 17 sostituire la parola
"preferibilmente" con la parola "prioritariamente".
Consiglieri presenti: 35
Votanti: 33
Favorevoli: 9
Contrari: 24
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'articolo 17:
Consiglieri presenti: 34
Votanti: 26
Favorevoli: 23
Contrari: 3
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio approva.
Presidente
- All'articolo 18 vi sono gli emendamenti n.
27, n. 28 e n. 29 del "Partito Democratico" e gli emendamenti n. 18
e n. 19 del gruppo "La Casa delle Libertà".
La parola al Consigliere Sandri sull'emendamento n. 27.
Sandri (PD)
- Sarà una presentazione un po' complessa,
quindi chiedo un po' di pazienza, nel senso che ne faccio un'unica,
ma prenderò del tempo, perché sono 2 questioni abbastanza
importanti: la prima è il problema dell'accesso dei Consiglieri
regionali ai locali della Casa da gioco, nonché agli uffici della
"Casinò S.p.a." con le stesse modalità previste per l'accesso agli
uffici regionali, questo perché? Perché purtroppo, pur essendo la
Casa da gioco una delle questioni più rilevanti che vi siano in
Valle d'Aosta, anzi questo Consiglio regionale storicamente dal
1946 ad oggi ha sempre avuto questo argomento come dato principale,
mi sembra che ultimamente sia venuta meno una consuetudine
assestata da molto tempo: che i Consiglieri regionali potessero
avere accesso alle sale da gioco del Casinò. Mi ricordo in
particolare che nel marzo 1987 eravamo in piena Commissione
"affaire Casinò", c'erano stati gli arresti, i controllori, tutta
una serie di problemi legati a numerosi esponenti politici di
rilievo della nostra Regione, una sera era stato segnalato al
gruppo di allora "Nuova Sinistra della Valle d'Aosta"... e del
"Partito Comunista"... che c'erano dei problemi sulla conta dei
soldi, perché non veniva fatta in presenza del controllori
regionali, ma solo da personale "SITAV". Ricordo che Demetrio
Mafrica ed io ci demmo appuntamento alle 3,00 del mattino in Via
XXVI Febbraio, prendemmo l'auto, ci fiondammo al Casinò alle 4,00
meno un quarto, abbiamo chiesto di entrare, gentilmente ci hanno
accompagnato e abbiamo chiesto di poter assistere a quella conta.
Quella fu l'ultima conta fatta senza i controllori della Regione,
quindi c'era stata la testimonianza che "sono sempre gli occhi del
padrone che ingrassano il cavallo". Dopo 20 anni invece, quando ero
lontano dal Consiglio regionale per dei problemi di salute, mi è
arrivata per posta una lettera che vi vorrei leggere. È stata
inviata al Presidente Luciano Caveri e all'Assessore Marguerettaz,
a Piazza Deffeyes, oggetto: visita del Consigliere regionale dott.
Giovanni Sandri:
"La presente per comunicarvi che nel tardo pomeriggio di
venerdì 28 settembre il Consigliere regionale dott. Giovanni Sandri
si è recato presso l'Ufficio clienti, situato nella hall del
Casinò. Dopo essersi presentato, ha interloquito con gli addetti in
servizio: la Signora..., il Signor... si è trattato di una
chiacchierata dal tono amichevole che si protratta per circa 40
minuti e che di tanto in tanto è stata interrotta per l'ingresso di
clientela nell'ufficio o per l'arrivo di telefonate. Nel corso
della chiacchierata il dott. Sandri ha chiesto chiarimenti in
merito alle competenze e all'operatività dell'Ufficio clienti e si
è informato sulle modalità con cui vengono scelti i ristoranti e le
strutture alberghiere in cui i clienti VIP godono di ospitalità da
parte della Casa da gioco. Ha inoltre chiesto..."
- sto
curiosone!
- "... se, a seguito dell'acquisizione del complesso
Grand Hôtel Billia, erano subentrati cambiamenti nelle modalità
operative dell'ufficio e se la clientela era soddisfatta dello
standard qualitativo offerto in generale dalla STV. Il dott. Sandri
si è anche fatto illustrare le modalità di accesso della clientela
alle sale giochi della Casino de la Vallée relativamente a
promozioni e agevolazioni, parcheggi, guardaroba e
abbonamenti..."
- tutte cose che abbiamo discusso ieri e oggi -
"... e si è fatto indicare il nominativo del Responsabile
dell'ufficio...
- casualmente anche oggi abbiamo parlato di
queste persone -
"... gli addetti all'ufficio hanno puntualmente
ed esaurientemente risposto ai quesiti posti dal dott. Sandri, che
li ha ringraziati anticipando la sua intenzione di tornare al
Casino de la Vallée indicativamente nella giornata del venerdì
prossimo, per incontrare il Responsabile dell'ufficio..."
- poi
è successo quello che è successo e non ci sono più andato -
"...
mentre il dott. Sandri si trovava all'Ufficio clienti, è transitato
nella hall del Casinò il dott..."
- tale dei tali -
"... e
si è verificato fra i 2 un breve scambio di battute..."
- non
c'è scritto che portavo le calze, che tipo di scarpe portavo, per
fortuna, si sono attenuti solo agli incontri... -
"... nel
congedarsi il dott. Sandri ha infine richiamato l'obbligo, previsto
dal disciplinare, in merito all'utilizzo di servizi alberghieri di
ristrutturazione esterni per almeno il 30% del budget, riservato
annualmente alle spese di ospitalità. Ha altresì manifestato
soddisfazione per la scelta politica di acquisire il complesso
Billia in un'ottica di sinergie future di miglioramento della
qualità del servizio offerto alla clientela del Casinò"
.
Questa è roba da "Stasi", Repubblica democratica tedesca! Non so
che uso sia stato fatto di questa cosa, ma che un Consigliere
regionale che entra alla Casa da gioco e chiede di poter parlare
con i controllori regionali e insieme ai controllori regionali si è
fatto spiegare una serie di funzionamenti, poi è andato in un
ufficio in cui ha chiesto gentilmente di entrare... non ho
obbligato nessuno, non ho chiesto niente a nessuno, hanno voluto
gentilmente ricevermi e darmi tali spiegazioni... e poi questo è il
finale? Questa è la "Stasi", è la "Ddr"; credo che su tale tema si
debba cambiare metodo, rispetto, perché nessuno va là con il
fucile, nessuno va là con il microfono nascosto del registratore,
si va a fare il nostro dovere di controllo di ciò che compete
all'Amministrazione regionale! E se su questo c'è confusione, come
pare che abbia valutato confusamente il Direttore centrale
amministrativo dott. Luciano Natta, che ha firmato questa cosa che
mi è arrivata in forma anonima, credo che il Consiglio regionale
oggi debba esprimersi perché sia chiaro che negli uffici della
Regione presenti alla "Casinò S.p.a."... perché vi sono gli uffici
dei controllori regionali e lì abbiamo accesso... ma anche sulla
Casa da gioco credo sia una prassi consolidata che se è messa in
discussione... oggi merita che sia garantita ancora esplicitamente,
per cui chiedo con coraggio di accettare questo nostro emendamento
in modo che da adesso in avanti non vengano fuori più episodi di
confusione di tale genere.
Per quanto riguarda gli altri 2 emendamenti, che sono
differenziati solo per il
"previo parere favorevole"
in un
caso e il
"sentita la Commissione"
in un altro, si affida
alla Giunta regionale anche la possibilità di rendere gratuito il
biglietto di entrate nel Casinò. So che è una battaglia che hanno
cominciato prima altri gruppi, in particolare il gruppo "La Casa
delle Libertà", ma credo sia una possibilità che debba essere data
alla Giunta regionale, perché in futuro potrebbe essere una buona
operazione di "marketing" fare questo tipo di scelta. Abbiamo
quindi trovato 2 dizioni diverse, una delle due va comunque bene,
per consentire alla Giunta regionale, in accordo con la Casa da
gioco, di non far pagare l'entrata in tutto o in parte alla Casa da
gioco.
Presidente
- La parola al Consigliere Frassy.
Frassy (CdL)
- Pensiamo che qualche considerazione vada
fatta sull'illustrazione dell'emendamento del collega Sandri n. 27,
ossia sulla possibilità di svolgere funzione di controllo in quel
contesto che si chiama "Casinò", che è totalmente azienda pubblica
e che sappiamo che è forse una delle aziende pubbliche dove
maggiori sono le necessità di controllo. Penso che la maggioranza
su questo emendamento, al di là del gioco dei bottoni con la
votazione palese o segreta, abbia il dovere di esprimersi, perché
ritengo che venga posta una questione che non è secondaria rispetto
all'attività e la funzione di controllo che hanno i Consiglieri
regionali. O il Casinò è un'entità importante nell'economia
politica, finanziaria ed amministrativa di questa Regione, di
conseguenza deve essere parte dei compiti di istituto dei
Consiglieri regionali; oppure il Casinò è un'altra cosa. Penso che
le cose che sono state lette ad illustrazione di tale emendamento
siano di una gravità senza precedenti, nel senso che diventa
incredibile che un Consigliere regionale sia oggetto di quella che
non esiterei a definire una schedatura e sarebbe opportuno che
nell'ambito di questa discussione, per rispetto al Consiglio
regionale, fosse quanto meno in aula l'Assessore che mi sembra
abbia delega...
Caveri
(fuori microfono)
- ... è andato ad
urinare...
Frassy (CdL)
- ... ho capito, Presidente, ma su questa
vicenda penso sia doveroso che l'Esecutivo si esprima, perché sia
il merito dell'emendamento, sia soprattutto la lettura che è stata
data dal collega Sandri merita una qualche considerazione.
Riteniamo che tale emendamento vada accolto non perché sia un
emendamento che dia una visione politica di un colore piuttosto che
di un altro, ma perché ribadisce una funzione politica di controllo
di tutti e 35 i Consiglieri regionali, a prescindere dai ruoli di
Giunta, di maggioranza e di opposizione! Non votare tale
emendamento riteniamo che sia abdicare ad una parte delle proprie
funzioni istituzionali e sia soprattutto abdicare ad un ruolo
importantissimo che svolge il Casinò in questa Regione. Mi auguro
che su tale emendamento vi possa essere un chiarimento, dopodiché
una votazione che lo accolga. Il nostro gruppo esprime un giudizio
positivo sull'emendamento n. 27 del "Partito Democratico".
Presidente
- La parola al Consigliere Bortot.
Bortot (Arc-VA)
- Intervengo a sostenere questo
emendamento, parto dal presupposto che non solo è un diritto dei
Consiglieri frequentare la Casa da gioco dal punto di vista che
siamo anche i rappresentanti degli azionisti, ma dovrebbe essere
anche un dovere. Racconto quello che è successo a me: da quando
sono Consigliere, ho girato anche delle altre case da gioco, ho
visto una maggiore professionalità e dignità da parte degli
operatori e degli impiegati del Casinò di Saint-Vincent rispetto ad
altri impiegati di altri casinò. Ho visto però il "privé" 2 volte
vuoto con degli impiegati tecnici che aspettavano i clienti, a 5
metri di distanza tavoli pieni così di giocatori... per cui, se si
potevano aprire altri tavoli, avremmo incassato di più, quindi c'è
un problema di aggiustamento.
Ho visto anche, perché il controllore regionale che mi ha
accompagnato ha voluto offrirmi da bere... volevo pagare ma lui ha
insistito, ho accettato... mi sembra una cosa normale doversi
recare alla cassa e farsi fare un buono per via
dell'incompatibilità e problemi della "STV" con la "Casinò". Ora,
finché lo fa con il Consigliere Bortot, ma non è molto piacevole
che un Commissario debba andare a farsi fare un buono per offrire
da bere ad un cliente o ad un Consigliere! Con il Consigliere
Bortot non c'è nessun problema, ma per altri clienti la cosa
potrebbe essere alquanto fastidiosa.
Altra cosa che ho visto al bar, ho chiesto: come mai tutto
questo spazio quando al bar non c'è nessuno, non potremmo in quello
spazio metterci dei tavoli da gioco? Mi hanno risposto che "STV"
non è d'accordo, perché ritiene che quello spazio debba essere a
sua disposizione e non della Casa da gioco. Capisco allora che, se
si entra in un luogo dove ci sono persone che lavorano, ci possa
essere un po' di fastidio, ma noi non entriamo nella casa privata
di un nostro amico, al quale può dare fastidio che arriviamo e
magari lui sta facendo gli affari suoi. Stiamo parlando della Casa
da gioco, di proprietà dell'Amministrazione regionale che è stata
data in gestione ad una società interamente di capitale
pubblico.
Capisco uno che va lì, deve farsi accompagnare, ma
burocratizzare e usare questi toni intimidatori nei confronti dei
Consiglieri che svolgono un loro diritto-dovere evidentemente vuol
dire che questo Signore è stato autorizzato o dal Consiglio di
amministrazione, o non si sa bene da chi a scrivere in tale
maniera. Quando affermiamo che non c'è collegialità nel Consiglio
di amministrazione nel prendere le decisioni... e il Presidente
Martini fa e disfa a suo piacimento e nomina quel Signore che ha
firmato quella lettera... c'è qualcosa che non funziona. Quel
Signore dà le dimissioni da quell'incarico, oppure le dà qualcun
altro, perché il problema non è di per sé il contenzioso, che è
abbastanza ridicolo, ma sono il tono e gli atteggiamenti
intimidatori. Immagino qualsiasi altro Consigliere che non sia
"navigato" come il Consigliere Sandri, se si permette di entrare al
Casinò e andare a chiedere giustamente informazioni in tutti gli
uffici laddove ritiene più opportuno chiedere informazioni...
perché quello è un tono intimidatorio! A me con una lettera così
dico: "ma cosa vado lì a rompere le scatole?", ma vengo meno alle
mie prerogative di svolgere bene il mio ruolo di Consigliere
regionale per controllare come funziona quell'azienda. Vorrei che
nei panni del Consigliere Sandri vi fosse qualcun altro di voi meno
con "il pelo sullo stomaco", nel senso migliore del termine, se si
osa comportarsi in un altrettanto modo... ecco perché dobbiamo
tutelare non tanto il Consigliere Sandri quanto ognuno di noi
stessi, che possa avere diritto-dovere di accedere senza alcun
atteggiamento intimidatorio né prima, né dopo, né durante.
Presidente
- La parola al Presidente della Regione,
Caveri.
Caveri (UV)
- Una certa mozione degli affetti rispetto
allo spirito di corpo di tutti noi Consiglieri regionali potrebbe
anche fare effetto, ma figuratevi come funzionerebbe
un'amministrazione se qualunque Consigliere regionale potesse
entrare in qualunque ufficio dell'Amministrazione e interloquire
con chiunque trovi dentro un ufficio. Saremmo di fronte
all'anarchia, specie se quel Consigliere regionale avesse di tanto
in tanto dei comportamenti balzani. Vi è una gerarchia delle fonti
e questa dice che noi possiamo scrivere quel che vogliamo in tale
disciplinare, ma vale l'"interna corporis" della Regione che è
l'articolo 116, che dice:
"le richieste di informazioni, notizie
e visioni di atti..."
- e questo vale anche per i dipendenti
della "Casinò" -
"... devono essere inoltrate solamente ai
dipendenti delle qualifiche dirigenziali"
. Non è quindi che io
entro nella "hall" del Casinò e vado dalla guardarobiera, mi fermo
per 40 minuti, chiedo come va, come si sente e quale tipo di
atteggiamento mentale abbia rispetto alle cose, o faccia le stesse
cose con quelli dell'Ufficio Segretariato, ma io entro, chiedo di
un dirigente e con lui ricostruisco quelle vicende che ritengo
essere utili magari preavvertendo della mia visita, perché c'è
anche una logica di cortesia e di comportamento urbano rispetto
alle cose. Ripeto: già oggi è possibile fare quello che si vorrebbe
qui chiedere, ma con delle logiche che sono logiche condivisibili,
perché non vado da un cameriere a chiedere cosa ne pensa dei suoi
superiori o dell'organizzazione del Casinò; vi sono dei dirigenti
e, come avviene già oggi nell'Amministrazione quando, ai sensi
dell'articolo 116, si chiedono informazioni, si chiedono a quelli
che sono strutturati e deputati ad avere un rapporto con le persone
che vanno a chiedere loro informazioni qualora fossero Consiglieri
regionali, in un certo modo. Non si tratta quindi di seguire una
deriva populistica, ma si tratta di applicare una norma che esiste
già: l'articolo 116 del Regolamento.
Presidente
- La parola al Consigliere Ottoz.
Ottoz (CdL)
- Il Presidente sa l'affetto, la stima e
l'amicizia che gli porto e posso anche essere d'accordo sul fatto
che nell'avvicinarci ad aziende, o nel caso un'azienda importante
come il Casinò, un Consigliere debba seguire un certo tipo di
corretto protocollo. Voglio anche dire che va bene il regolamento,
per quanto il Casinò non sia un ufficio, ma non è questo il
problema; tale aspetto credo possa andare bene e che possa essere
correttamente implementato. La cosa che mi preoccupa è che, siccome
non sono un grande frequentatore del Casinò, ma mi è capitato di
andarci molte volte, non vorrei che fossero arrivate una serie di
lettere alla Regione di cui non so nulla solo perché nessun anonimo
me le ha mandate!
La cosa che è estremamente fastidiosa e antipatica è che, a
seguito di un comportamento del collega Sandri - sul quale non
esprimo nessun giudizio né negativo, né positivo perché anche dal
tono della lettera si è rivolto a queste persone in modo urbano e
cortese -, sia partita la lettera. Il problema non è come ci si
debba interfacciare con il Casinò o altri enti della Regione. Mi
auguro che tutte le volte che vado al Casinò per un motivo o per
l'altro non arrivi una lettera in qualche ufficio della Regione che
dice che sono stato al Casinò, con chi ho parlato, cosa ho detto.
Questo mi preoccuperebbe molto. Credo che la risposta del
Presidente sia corretta, ma è la risposta ad una parte del
problema, non al corpo principale del problema che è: che diritto
ha un dirigente nel caso del Casinò di fare una relazione alla
Regione su cosa ha fatto un Consigliere al Casinò? Perché forse
questo dirigente ritiene che il Casinò abbia un compito di
vigilanza e controllo sulla Regione, mentre invece è il contrario?
Non è quindi il Casinò che deve vigilare e controllare la Regione,
la Regione non è un Assessorato della "Finaosta", ma la Regione è
la Regione e gli Assessorati sono gli Assessorati e la "Finaosta" è
una società della Regione. Idem per il Casinò. In tale logica
vorrei capire se è prassi comune oppure no, mi auguro che questo
sia un episodio estemporaneo e malaugurato, che un Consigliere vada
in modo assolutamente cortese e urbano in visita ad un ente
pubblico, magari non rispettando protocolli che non conosce, e poi
dopo questo origini una relazione sul suo comportamento della quale
solo casualmente in quanto qualcuno gli ha in modo anonimo -
neanche tanto simpatico... - fatto pervenire copia della lettera...
e che dalla visita parta una relazione che arriva non so neanche
tanto bene in quali uffici. Esiste nella Regione un ufficio che si
occupa di ricevere le relazioni degli enti controllati dalla
Regione su cosa vanno a fare i Consiglieri in questi enti? Perché
la cosa è preoccupante sotto tale aspetto, per il resto è
condivisibile quello che ha detto il Presidente. Non entro nel
merito sul comportamento del collega Sandri in merito all'articolo
116, ma - ripeto - mi infastidirebbe moltissimo sapere che su di me
o altri miei colleghi, quando vanno al Casinò, piuttosto che alla
"Finaosta" o non so dove, parte una lettera che dice: "è venuta la
collega Fontana, si è seduta, ha chiesto il caffè, poi lo voleva
senza zucchero perché ha detto che lo zucchero le fa male, era
visibilmente infastidita dalla temperatura perché si è tolta la
sciarpa...", voglio dire, questa è la cosa che veramente mi
preoccupa. Poi invece, sul comportamento da tenere, per
carità...
Presidente
- La parola al Consigliere Sandri, per
dichiarazione di voto.
Sandri (PD)
- Rileggerei l'articolo 116 per uso del
Presidente e di tutti noi:
"I Consiglieri, fatto salvo il segreto d'ufficio e senza
interferire con la regolarità dei servizi, hanno diritto di
ottenere dall'Amministrazione regionale, dagli organi, dagli uffici
e dagli enti o aziende da essa dipendenti, le informazioni utili
all'esercizio del loro mandato. A tal fine hanno libero accesso
agli uffici regionali..."
, nella Casa da gioco di Saint-Vincent
esistono degli uffici regionali che sono gli uffici dei controllori
regionali, lì abbiamo totalmente accesso indipendentemente da come
vada a finire questo emendamento...
(interruzione del Presidente della Regione, fuori
microfono)
... ho ascoltato con attenzione il suo intervento, la prego di
non esprimere ulteriore disagio intervenendo su di me, ascolti che
può essere sempre utile.
L'articolo 116 continua:
"... le richieste di informazioni,
notizie e visione di atti devono essere inoltrate solamente ai
dipendenti delle qualifiche dirigenziali"
, questa è una cosa
importante tanto che in quella occasione - come la "Stasi" ha
potuto dimostrare - mi sono informato di chi era il dirigente,
oltretutto, essendo la "Casinò S.p.a." un ente, ho chiesto
cortesemente se mi potevano dare... e, se mi dicevano: "no", me ne
andavo via. È già successo da altre parti, non creda il Presidente
che noi abbiamo le porte aperte, ve ne dico solo una tanto per
"divertissement": nei giorni scorsi ho inviato per "e-mail" una
richiesta di informazioni ad un dirigente dell'Assessorato della
sanità e servizi sociali, che ha preteso la carta stampata, per cui
oggi ho dovuto mandare di là la richiesta in base all'articolo 116
su carta stampata. Qui c'è un problema dell'articolo 116, voglio
dire... voglia di collaborare o meno, una risposta che per telefono
si poteva avere in 30 secondi, che ci sta costando tempo, carta...
Vogliamo aiutare i Consiglieri regionali a svolgere il loro lavoro
o avete paura che si veda il lavoro che fate! Perché andare al
Casinò è anzitutto vedere il disastro che c'è! È quello che dà
fastidio! È chiaro che dei Consiglieri regionali sono comodi quelli
che dal Casinò stanno molto lontano e danno fastidio quelli che
vanno a vedere, perché vanno a vedere le cose che succedono! Gli
emendamenti che abbiamo fatto qui oggi, la battaglia che abbiamo
fatto in Commissione allora da dove viene? Dalla constatazione "de
visu" delle cose, perché siamo andati là a vedere! Voi ci volete
impedire questo! Credo sia vergognoso pensare in qualunque maniera
di limitare tale diritto, noi abbiamo l'articolo 116 e, finché la
Commissione Regolamento non lo modificherà, lo sfrutteremo fino in
fondo, ma ritengo sia un insulto a tutti coloro che hanno portato
avanti la bandiera dell'"Union Valdôtaine" in questi decenni e che
questa prassi non solo l'hanno accettata, ma l'hanno anche
praticata perché condividevano tali punti e parlo di tutti i
Presidenti della Giunta e di tutti i rappresentanti di tale
movimento dagli anni '70 ad oggi! Volete cambiare il metodo,
ditelo!
Caveri
(fuori microfono)
- ... c'è l'articolo 116
e noi lo rispettiamo, ma cosa ti inventi...
Sandri (PD)
- ... ditelo e lo dovete dire votando contro
questo emendamento, allora ammettere esattamente, sappiamo chi
siete! Credo però sia una contraddizione rispetto ad una storia di
cui tutti possiamo essere orgogliosi e questo Consiglio regionale
ha sempre rispettato il lavoro della maggioranza e
dell'opposizione, un rispetto che è andato al di là del tempo
indipendentemente dal ruolo. Sono prassi consolidate che devono
essere difese da tutti, perché oggi vale per i Consiglieri Sandri,
Bortot e Ottoz, ma domani può valere per qualcun altro, ma credo
che questa sia la difesa delle nostre istituzioni, dell'autonomia
della Valle d'Aosta!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che l'articolo 116 sia
assolutamente in questo momento non messo in discussione, tanto che
la lettera che è stata inviata dal Casinò, per tranquillizzare il
Consigliere Ottoz, è stata trasmessa istantaneamente all'Ufficio di
Presidenza del Consiglio regionale per poter verificare il mancato
rispetto dell'articolo 116... l'esatto contrario, perché, se
nell'articolo 116 è scritto che l'accesso è riservato negli uffici
regionali - e, rispetto a questo, "nulla quaestio" -, il
Consigliere Sandri può andare negli uffici del controllo regionale,
sono uffici regionali, lì c'è la norma dell'articolo 116 precisa;
per quanto attiene alle informazioni, deve attenersi all'articolo
116, non può entrare negli uffici. Voi immaginatevi un carosello di
35 persone che vanno negli uffici a chiedere tutti le informazioni,
perché, dal punto di vista teorico, questo è quello che potrebbe
accadere. Immaginiamo 35 Consiglieri regionali che possono entrare
nelle sale, interloquire con chiunque, entrare nella cassa assegni
o nell'Ufficio manifestazioni, possono andare di qui e di là. Ho
capito che voi siete per questo discorso, così come potreste
entrare nella sala macchine degli impianti di risalita, così come
potreste entrare nel Tunnel del Monte Bianco e verificare tutte le
attività, così come potreste entrare nelle sale operatorie, insomma
potete fare di tutto! Quello che dice il Presidente è che
l'articolo 116 ha voluto garantire tutta l'attività di controllo
del Consigliere regionale, purché governata per il tramite dei
dirigenti, che sono tenuti a darvi tutte le informazioni del caso,
c'è scritto ed è previsto.
Presidente
- La parola al Consigliere Lattanzi.
Lattanzi (CdL)
- Presidente, sono allibito, questo
Consiglio sta ascoltando cose inenarrabili! Ma voi siete fuori
dalla realtà democratica e costituzionale di questo Paese, voi
siete fuori di testa politicamente parlando! Vi state aggrappando
ad un Regolamento per impedire a 35 compresi voi...
(l'Assessore Marguerettaz protesta energicamente, fuori
microfono)
... io sto nel mio, siete voi che non siete nel vostro, perché
mi risulta che lei nel Casinò ci va e ci viene e la fa da padrone,
quindi non capisco perché lei stia impedendo agli altri Consiglieri
di fare quello che può fare lei! Lei sta dicendo di non fare a noi
quello che fa regolarmente lei, che è Consigliere come me, fino a
prova contraria, quando entra in quel palazzo! Non capisco quindi
questo aggrapparsi ai regolamenti, alle interpretazioni del
Regolamento, l'articolo 116...?! Ma io sono un libero cittadino,
primo; quella è una struttura pubblica, secondo; pagata con i
nostri soldi, terzo, e sono stato eletto in questo Consiglio per
fare quello che tutti i Consiglieri hanno il dovere, oltre che il
diritto, di fare, che è accertarsi, informarsi sull'andamento della
cosa pubblica, che - forse si è dimenticato - è pagata con denari
pubblici, non privati! Senza con questo andare nelle sale
operatorie, senza andare a disturbare il lavoro di nessuno! Ma cosa
state inventandovi, ma siete impazziti! Volete tornare un attimo
alla realtà? Ma tornate alla realtà per cortesia!
Presidente
- Posso richiamare tutti, Consiglieri e
Giunta, ad un linguaggio più consono?
Lattanzi (CdL)
- ... sì ma è offensivo, non siamo al
"KGB"! Voi avete un minimo di concetto di libertà democratica in
questa Regione o dobbiamo chiedere il permesso di andare a vedere
al Casinò come stanno lavorando e di chiedere alla guardarobiera
come sta? Devo chiederlo a voi, devo fare una richiesta scritta
secondo l'articolo 116 per andare a vedere al Casinò come lavorano?
Trentacinque persone, non 350, che ci vanno una volta all'anno! Ma
veramente siete fuori dalla realtà, datevi una "regolata", perché
qui siamo a fare una battaglia di libertà e nessuno né con
l'articolo 116, né senza l'articolo 116 ci vieterà di andare al
Casinò, di andare a vedere gli impianti a fune come funzionano con
i soldi pubblici e con i danari spesi dai cittadini, che voi state
soltanto insieme a noi temporaneamente amministrando,
temporaneamente! Non siamo disponibili a mettere in piedi uno stato
di regime di polizia dove voi controllate quello che facciamo e i
vostri servi, schiavi del regime, mandano le relazioni da "KGB",
non siamo disponibili! Su questo c'è una battaglia che mi incateno
qui dentro!
Presidente
- La parola al Consigliere Bortot.
Bortot (Arc-VA)
- Credo che la cosa stia diventando
sempre peggio, mi rivolgo alla stampa. Il Direttore centrale
amministrativo, dott. Luciano Natta, che è stato nominato dal
Consiglio di amministrazione della "Casinò S.p.a.", scrive al
Presidente della Regione e all'Assessore, vi rendete conto della
gravità? E la domanda è: ma Caveri, Presidente, e Marguerettaz,
Assessore, hanno risposto che questa lettera è irricevibile? E il
dott. Ferina, Capo dei servizi dei controlli regionali, dov'era e
cosa faceva e non era a lui che spettava segnalare eventualmente
qualche inadempienza nei comportamenti del Consigliere Sandri? E
non è stata mandata neppure per conoscenza al dott. Ferina? Vi
rendete conto cosa ha fatto questo Signore? E a questo Signore non
è stato neppure chiesto il motivo per cui ha scritto al Presidente
e all'Assessore e l'Assessore e il Presidente non gli hanno
risposto che questa lettera era irricevibile e che questo Signore
deve dare le dimissioni perché va oltre le proprie competenze?
Questo Signore è andato oltre il mandato che gli è stato conferito,
lui non aveva nessuna autorizzazione né di fare il "KGB", né di
controllare cosa faceva il Consigliere, né di scrivere al
Presidente della Regione o all'Assessore, ma vi rendete conto? Se
qualcuno doveva scrivere sui comportamenti del collega Sandri,
questo era il Direttore dei controlli, dott. Ferina! Ma stiamo
scherzando? E il Presidente della Regione e l'Assessore coprono,
perché il collega Sandri tale lettera l'ha ricevuta in modo anonimo
e loro hanno coperto il comportamento di questo Signore?
(breve scambio di battute fra l'Assessore Marguerettaz e il
Presidente Perron, fuori microfono)
Presidente
- La parola al Presidente della Regione,
Caveri.
Caveri (UV)
- Sono stupefatto del tono. Non so se voi vi
rendete conto: un Consigliere regionale va in visita al Casinò,
parla con dei dipendenti che non sono dei dirigenti, la Casa da
gioco invia al Presidente e all'Assessore una lettera dove descrive
i fatti. Il Presidente e l'Assessore inviano la lettera all'Ufficio
di Presidenza del Consiglio, ma cos'è gravissimo? Ma voglio dire,
ho fatto il Parlamentare per 16 anni, potevo andare dovunque,
l'unica cosa che mi era stata spiegata è che, quando entravo in una
caserma, in un ospedale, in qualunque posto, dovevo chiedere del
responsabile, non potevo andare a parlare con delle persone che non
fossero i responsabili se non accompagnato dal responsabile! Andavo
in carcere, potevo essere accompagnato dal Direttore, andavo
all'Ufficio del registro dovevo essere accompagnato dal Direttore e
da un dirigente, perché queste sono le regole del buon senso! Cosa
faccio, domani vado dalla guardarobiera...
(interruzione del Consigliere Bortot, fuori
microfono)
... ma quale atteggiamento, Consigliere Bortot! Ci siamo
limitati ad inviare la lettera all'Ufficio di Presidenza del
Consiglio, non siamo noi giudici dell'applicazione dell'articolo
116. Credo che si stia facendo una tempesta su una cosa inutile;
fra l'altro, non è che il Consigliere Sandri l'ha ricevuta perché
gliela ha data il "KGB" o la "CIA", noi l'abbiamo mandata
all'Ufficio di Presidenza.
Presidente
- La parola al Consigliere Sandri, per fatto
personale.
Sandri (PD)
- Solo per informazione del Consiglio, io in
quella occasione, come in tutte le occasioni in cui sono andato
nella Casa da gioco, ho sempre chiesto il riferimento che era il
Capo servizio - o suo facente funzione - dei controllori e ho
sempre girato con il Capo servizio del controllo regionale o suo
vice e non mi sono mai allontanato più di 2 metri da lui e anche in
quella occasione c'era il controllore regionale, ho sempre girato
con loro: questo per sua norma e regola. Anch'io sono andato in
carcere, la prima volta il 25 dicembre 1986, ero diventato
Consigliere regionale da 20 giorni e mi sembrava giusto andare a
vedere come lavorassero le guardie penitenziarie in quel giorno
particolare e da allora mi è capitato varie volte di andare lì o di
andare in Ospedale, ho sempre rispettato questa norma che prima ha
detto e su cui non possiamo che essere assolutamente d'accordo, ma,
concordemente con quanto detto da altri, questo non c'entra nulla
con quanto è oggetto di dibattimento che è tale emendamento su una
garanzia di una prassi consolidata.
Presidente
- La parola al Consigliere Frassy, per
dichiarazione di voto.
Frassy (CdL)
- Vorrei tornare su un argomento che è stato
approfondito, ma dove forse qualcuno finge di non capire, forse
perché non è stata letta, anche se il collega Sandri ne ha dato
lettura, la lettera firmata dal Direttore centrale amministrativo
di una società che perde 5,8 milioni di euro. Tale società, nella
persona del suo Direttore centrale amministrativo, non si preoccupa
di informare, come sarebbe stato logico, la Presidenza del
Consiglio regionale per evidenziare questa eventuale anomalia di
una presenza ispettiva che poteva essere forse stata al di fuori
delle procedure, ma scrive al Presidente della Regione,
all'Assessore e non eccepisce nulla, ma fa una relazione
dettagliata da spione! Questa è l'aberrazione!
Presidente, il problema è nella "forma mentis" di questo
Signore, che fa la funzione tipica del satrapo, nel senso che non è
che evidenzia il problema e dice: "qui c'è un'interferenza", no, fa
la relazione dettagliata dicendo: "Presidente, provvedi tu perché
io ti ho segnalato quello che dal nostro punto di vista è stata
un'interferenza non dal punto di vista delle procedure, ma è stata
un'interferenza sulla nostra gestione", è questo il fatto grave!
Penso che, se è vero che l'articolo 116 potrebbe già essere
applicato oggi, le dico, Presidente, che nell'articolo che avete
approvato, il 15, al comma 4 avete messo l'espressione che non
aveva bisogno di essere messa:
"specchiata moralità"
, ma chi
potrebbe immaginare di assumere un dirigente delinquente! Le
cronache poi ci hanno detto che di dirigenti delinquenti ne sono
stati assunti, ma chi potrebbe immaginare di voler assumere un
dirigente delinquente; in maniera pleonastica, proprio perché c'è
un "nervo" scoperto, l'Assessore ha ritenuto di precisare che il
dirigente deve essere di specchiata moralità. Io allora vi domando:
l'emendamento di cui stiamo discutendo richiama l'articolo 116, ma
con una differenza, che non è detto che l'articolo 116 sia
notoriamente conosciuto a tutta la Dirigenza della "Casinò S.p.a.",
mentre il disciplinare che andiamo ad approvare necessariamente
deve essere conosciuto da tutta la dirigenza, di conseguenza il
combinato disposto della lettura dell'articolo 116, norma interna
del Consiglio regionale, con il disciplinare che regolamenta i
rapporti fra la "Casinò S.p.a." e il Consiglio regionale deve
essere conosciuto e rispettato dai dirigenti della "Casinò S.p.a.".
Penso perciò che quanto è scritto nell'emendamento sia il voler
ribadire i contenuti dell'articolo 116, perché l'emendamento
finisce:
"... con le stesse modalità previste per l'accesso agli
uffici regionali"
e lei converrà con noi che le modalità sono
quelle dell'articolo 116.
Il problema di fondo è di capire qual è la logica che ha fatto
sì che questa maggioranza... perché la maggioranza ha una sua
continuità rispetto a quella maggioranza che ha approvato la
"Casinò S.p.a.", si è deciso di fare una s.p.a., se poi il
Direttore centrale amministrativo, anziché rapportarsi con il suo
Consiglio di amministrazione o con la Presidenza del Consiglio,
perché è notorio che questa gestisce funzioni diverse da quelle
dell'Esecutivo, fa una relazione di dettaglio, anziché evidenziare
una distonia di rapporti... noi questo fatto lo giudichiamo in
maniera molto negativa, perché è l'evidenza che i 5,8 milioni di
deficit con cui la "Casinò S.p.a." si appresta a chiudere il
bilancio 2007, salvo il "salvagente" che avete predisposto per
evitare la solita ricapitalizzazione, sono frutto di una gestione
politica e questa ne è la dimostrazione! È la dimostrazione che la
"Casinò S.p.a." è la "testa di legno" dell'Assessorato delle
finanze, di una parte della Giunta e di questo ve ne dovete
assumere le responsabilità fino in fondo. Penso che al Sig. Natta
dobbiamo essere grati se non altro di aver involontariamente
smascherato il meccanismo che presiede al governo della "Casinò
S.p.a.". Le dirò di più, Assessore: se non vi fosse stato questo
meccanismo, non ci sarebbero stati neppure gli ordini di servizio
datati 11 dicembre, 10 dicembre, 15 dicembre, fatti poco prima che
venisse apportata la modifica all'articolo inerente al personale
sul mantenimento degli "status" del personale in quel momento
assunto e inquadrato alla "Casinò S.p.a.".Vi è stata la
sistemazione politica delle persone che interessava sistemare e
questo è vergognoso, perché una sistemazione politica fatta alla
vigilia dell'approvazione di un atto amministrativo come questo è
il frutto di una lottizzazione politica della quale prima o poi
qualcuno verrà a chiedervi il conto.
Presidente
- La parola alla Consigliera Squarzino
Secondina.
Squarzino (Arc-VA)
- Solo per riprendere un'osservazione
del collega Bortot a cui il Presidente Caveri non ha risposto. Il
collega Bortot ha fatto notare una cosa che ha ripreso in parte il
collega Frassy, ossia chi scrive questa lettera, dott. Luciano
Natta, in quanto Direttore centrale amministrativo è stato nominato
da un Consiglio di amministrazione, quindi il suo referente è il
Presidente del Consiglio di amministrazione. Come mai un Direttore
centrale amministrativo, invece di riferirsi al proprio Consiglio
di amministrazione, si riferisce al Presidente Caveri e
all'Assessore Marguerettaz? Questa è la follia pura. È come se il
direttore di alcuni settori di "Finaosta", se deve protestare
contro un Consiglio regionale, scrivesse direttamente al Presidente
Caveri o all'Assessore e non al proprio Presidente di "Finaosta"!
Vi è proprio questo stravolgere i normali canali gerarchici! La
cosa ancora più folle è che si accetta che all'interno del Casinò
questa persona scavalchi ogni gerarchia e si rivolga direttamente
al politico e poi ci si lamenta che il Consigliere non ha fatto la
domandina per andare a chiedere, secondo la gerarchia dell'articolo
116, al dirigente le informazioni! Qui si rimprovera ad un
Consigliere di non avere adempiuto ad una procedura che qui non è
stata affatto seguita, ma che è stata accettata tranquillamente e
questo dimostra ancora una volta che i responsabili di tale Casinò
le persone che lavorano hanno riconosciuto chi sono i loro
referenti: non sono il Presidente Martini e gli altri, ma sono il
Presidente Caveri e l'Assessore Marguerettaz, quindi hanno saltato
tutte le procedure e sono andati dal politico direttamente, ma
questo è particolarmente grave! È grave: primo, perché non si è in
grado di rispettare il proprio ruolo; secondo, perché si descrive
una situazione che riguarda un Consigliere su cui non ci dovrebbe
essere nessuna possibilità di intervento; terzo, il Sig. Natta dice
platealmente che chi conta al Casinò è il Presidente Caveri e
l'Assessore Marguerettaz, quindi è inutile che si rivolga al
Presidente Martini, si rivolge direttamente a chi conta! Questa è
la cosa grave che il collega Bortot ha cercato di riassumere con
poche battute e a cui nessuno dal banco della Giunta ha
risposto.
Presidente
- La parola al Consigliere Lattanzi, per il
secondo intervento.
Lattanzi (CdL)
- Per scusarmi con i colleghi Caveri e
Marguerettaz per i toni che ho usato, perché non vorrei che si
confondesse il giudizio che ho di loro personalmente, che è
assolutamente positivo, a quello che invece è un atteggiamento che
esprimo con forte preoccupazione rispetto a questa lettera che
condanno fortemente. Vorrei che il Presidente e l'Assessore
ribadissero in maniera molto chiara che quella forma di controllo
dell'attività di Consigliere è da censurare, che i Consiglieri sono
legittimati a controllare, fermo restando il farsi accompagnare dai
dirigenti e da chi ha la responsabilità dei processi gestionali ed
amministrativi delle aziende regionali, e hanno il diritto di poter
fare la loro attività ispettiva. Voglio sentire queste parole dal
Presidente, perché vorrei che uscissimo da tale situazione che è
kafkiana.
Presidente
- Grazie, collega, per le parole pacate.
La parola al Presidente della Regione, Caveri.
Caveri (UV)
- Vorrei tornare al merito della questione.
Per i Consiglieri regionali che intendano andare in visita alla
Casa da gioco quali regole si applicano? Si applicano le regole che
sono certamente superiori nella gerarchia delle fonti di quanto
possa essere il disciplinare del Casinò, che è l'articolo 116 del
Regolamento, a cui nessuno può opporre qualunque tipo di veto,
nessuno, se non chiedere il rispetto dei diversi commi
dell'articolo 116, con la stessa logica con la quale, se uno entra
nel mio ufficio, non può mettersi a disquisire, se non per un fatto
umanitario, con la ragazza che mi fa da segretaria di 7° livello,
ma chiede di interloquire con il Capo Gabinetto o suo Vice, ossia
con un dirigente, caposervizio, direttore. Non mi sto riferendo ai
dirigenti regionali, noi qui ci chiediamo: nel momento in cui vado
in visita in una partecipata, vado a "Finaosta", di chi devo
chiedere? Devo chiedere di un dirigente di "Finaosta", non vado a
parlare entrando in un ufficio con qualunque persona, o mi faccio
accompagnare da un dirigente che si occupa di partecipate...
(interruzione del Consigliere Lattanzi, fuori
microfono)
... quello che le voglio dire è che qui "stiamo facendo una
tempesta in un bicchiere d'acqua" di una cosa inesistente, oggi
qualunque Consigliere regionale intenda andare al Casinò, ammesso
che gli porti bene perché tutte le "vicende blitz" e "pre-blitz"
hanno dimostrato che chi ci andava non ha avuto una vita
brillantissima, è vero, chi legge gli atti di quegli anni si rende
conto che non è che fosse brillantissima... ma, a parte gli
scherzi, credo che oggi l'articolo 116 sia pienamente applicato,
non vi è alcun dubbio e non è riscrivendolo nel disciplinare che
cambiamo le cose, anzi scrivendolo nel disciplinare faremmo quasi
venire il dubbio che nella gerarchia delle fonti, essendo il
regolamento una "interna corporis", ossia votato esclusivamente da
questo Consiglio, e avendo nella gerarchia delle fonti una valenza
ancora più elevata, non c'è alcun dubbio che questo si applica.
C'erano dei dubbi? Lo abbiamo rimesso a verbale? Credo che dubbi
non ve ne fossero.
Presidente
- La parola alla Consigliera Viérin
Adriana.
Viérin A. (UV)
- Moi j'aimerais revenir le plus
rapidement possible à l'examen de l'acte en discussion, mais de
part et d'autre je pense que chacun doit faire un pas en arrière.
Mais il faut mettre en évidence une chose: le comportement de ce
Dirigeant de la Maison de jeu, peut-être le vrai Dirigeant de la
Maison de jeu, comme j'ai déjà eu l'occasion de le dire et vous le
trouvez dans les procès-verbaux de la IV
e
Commission il
y a un an et demi quand il a été nommé, un Dirigeant qui se
transforme en petit informateur aux premières armes et qui oublie
une chose - la chose grave est là -: il oublie que dans la Maison
de jeu existe un service de contrôle, existe un dirigeant préposé à
cet effet. Cela, à mon avis, est grave, je demande au Président et
à l'Assesseur - et après j'estime qu'il faut aller vraiment de
l'avant et continuer dans la discussion des articles - de
sanctionner cette attitude qui nous éclaire, si on en avait besoin,
de quelle est l'attitude du gérant vis-à-vis de l'Administration
régionale et de cette Assemblée dans le cas spécifique. Nous ne
pouvons pas passer sous silence cet épisode, parce qu'il est vrai
est le seul épisode que nous connaissons, mais peut-être pas le
seul qui a été pratiqué dernièrement au Casino, comme ailleurs.
Presidente
- La parola al Consigliere Sandri, per
dichiarazione di voto, questa volta me lo consenta.
Sandri (PD)
- Solo per chiedere se era possibile fare la
votazione a scrutinio segreto sull'emendamento n. 27, se qualche
altro gruppo appoggia la mia richiesta.
Presidente
- Altri gruppi appoggiano questa richiesta?
Sì.
La parola alla Consigliera Viérin Adriana.
Viérin A. (UV)
- Compte tenu de ce que je viens de dire
et pour éviter tout malentendu, je ne participerai pas au vote.
Président
- Je soumets au vote, avec procédure secrète,
l'amendement n° 27 du "Partito Democratico", qui récite:
Emendamento
All'articolo 18, comma 3, è aggiunta la seguente frase: "i
Consiglieri regionali hanno diritto all'accesso a tutti i locali
della Casa da gioco, nonché agli uffici della Casino S.p.a., con le
stesse modalità previste per l'accesso agli uffici
regionali".
Conseillers présents: 34
Votants: 31
Pour: 13
Contre: 18
Abstentions: 3
Le Conseil n'approuve pas.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
sull'emendamento n. 28 del "Partito Democratico".
Marguerettaz (UV)
- Mi perdoni qui, nell'articolo 18,
comma 6, credo sia il comma di cui si parla... lei ha motivato i
suoi emendamenti introducendo la possibilità di prevedere un
ingresso gratuito, le faccio presente che questa formulazione non
impedisce al Consiglio di amministrazione... nel senso che
introduce solo un tetto massimo sotto il quale fino allo zero è
permesso tutto. Rispetto a tale discorso, quindi introduciamo un
tetto massimo, dopodiché nell'ambito delle scelte aziendali si
lascia la "Casinò" nella condizione di agire sul biglietto per
poter fare le sue azioni commerciali, fin anche l'entrata gratuita.
Siamo quindi contrari agli emendamenti.
Presidente
- La parola al Consigliere Sandri.
Sandri (PD)
- Credo che l'Assessore non abbia letto con
attenzione quando si dice:
"L'importo massimo del corrispettivo
per l'ingresso alle sale da gioco..."
, vuol dire che
corrispettivo deve esserci fosse anche...
Marguerettaz
(fuori microfono)
- ... importo
massimo...
Sandri (PD)
- ... quando si dice:
"L'importo massimo
del corrispettivo per l'ingresso alle sale da gioco sarà
autorizzato dalla Giunta"
, vuol dire che ci deve essere un
corrispettivo di qualunque genere. La dizione... andiamo nello
stesso senso evidentemente: l'eventuale attivazione del
corrispettivo, che ci garantisce il modo esplicito, dato che è
eventuale l'attivazione, che ci può anche essere un non
corrispettivo, che può essere per tutte le sale o solo per le
"slots" o qualunque altra scelta si possa fare.
Sono disponibile a ritirare l'emendamento n. 28 se passa
l'emendamento n. 29 che si intitola... la Commissione consiliare
competente...
Marguerettaz
(fuori microfono)
- ... va bene.
Presidente
- L'emendamento n. 28 del "Partito
Democratico" è ritirato; ne do lettura per il verbale:
Emendamento
All'articolo 18, comma 6 è sostituito dal seguente:
"6. L'eventuale attivazione di un corrispettivo per
l'ingresso alle sale da gioco e l'eventuale suo importo massimo
sarà autorizzato dalla Giunta regionale previo parere favorevole
della Commissione consiliare competente.".
Pongo in votazione l'emendamento n. 29 del "Partito
Democratico", che recita:
Emendamento
All'articolo 18, comma 6 è sostituito dal seguente:
"6. L'eventuale attivazione di un corrispettivo per
l'ingresso alle sale da gioco e l'eventuale suo importo massimo
sarà autorizzato dalla Giunta regionale sentita la Commissione
consiliare competente.".
Consiglieri presenti, votanti e favorevoli: 35
Il Consiglio approva all'unanimità.
Presidente
- La parola al Vicepresidente Tibaldi sugli
emendamenti n. 18 e n. 19 del gruppo "La Casa delle Libertà".
Tibaldi (CdL)
- Poiché abbiamo condiviso l'approvazione
di questo emendamento, ritiriamo sia l'emendamento n. 18, sia
l'emendamento n. 19.
Presidente
- Gli emendamenti n. 18 e n. 19 del gruppo "La
Casa delle Libertà" sono ritirati; ne do lettura per il
verbale:
Emendamento
Al comma 6 dell'articolo 18 sostituire le parole "Giunta
regionale" con le parole "Consiglio regionale".
Emendamento
Al comma 6 dell'articolo 18 dopo le parole "Giunta
regionale", aggiungere le parole: "previo parere favorevole della
Commissione consiliare competente".
Pongo in votazione l'articolo 18 nel testo così emendato:
Articolo 18
Ingressi
Per l'ingresso nelle sale da gioco deve essere rilasciata una
speciale tessera o titolo nominativi da Casino S.p.a., la quale ha
la facoltà di ritirarli o di negarli, a suo insindacabile giudizio
o su motivata richiesta del Direttore della Direzione regionale
della Casa da gioco, del Capo Servizio Ispettivo, dell'Ufficio
interno di P.S., delle Compagnie territoriali dei Carabinieri e
della Guardia di Finanza.
L'ingresso alle sale da gioco e ai locali utilizzati per le
operazioni comunque inerenti allo svolgimento delle attività di
gioco è vietato ai minorenni, ai militari in divisa, alle persone
dedite notoriamente all'esercizio professionale del gioco e alle
persone che intendano svolgere operazioni di credito, fatta
eccezione per gli Istituti di credito autorizzati, convenzionati
con Casino S.p.a., per servizi all'interno della Casa da gioco, e
comunque alle persone a cui è stato inibito l'ingresso.
Per quanto concerne i residenti in Valle d'Aosta si applicano
le disposizioni assunte in merito dal Consiglio regionale.
Agli effetti della vigilanza delle Autorità governative, i
locali adibiti al gioco sono considerati come pubblici.
Casino S.p.a. è responsabile in via diretta ed esclusiva
verso le Autorità stesse di qualsiasi infrazione o
irregolarità.
L'eventuale attivazione di un corrispettivo per l'ingresso
alle sale da gioco e l'eventuale suo importo massimo sarà
autorizzato dalla Giunta regionale, sentita la Commissione
consiliare competente.
Casino S.p.a. potrà rilasciare, anche su richiesta del
Direttore della Casa da Gioco o del Capo Servizio Ispettivo,
biglietti di ingresso omaggio a scopo promozionale.
Consiglieri presenti: 35
Votanti: 27
Favorevoli: 24
Contrari: 3
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio approva.
Presidente
- La parola al Consigliere Sandri, per mozione
d'ordine.
Sandri (PD)
- Chiedo una breve interruzione dei lavori
per valutare la sua prosecuzione, in quanto abbiamo superato
abbondantemente le ore 20,00. Se vogliamo fare la seduta serale,
avremo la possibilità di mangiare qualcosa, andare in bagno e fare
queste cose, se invece si vuole proseguire, lo valutiamo insieme,
ma 5 minuti di sospensione per una riunione dei Capigruppo credo
siano utili.
Presidente
- Mancando 3 articoli, davo per acquisito che
andavamo fino alla fine, ma nessuna difficoltà per una breve
sospensione del Consiglio e una riunione dei Capigruppo.
Si dà atto che la seduta è sospesa dalle ore 20,26 alle ore
20,35.
Presidente
- Il Consiglio è sospeso per un'ora, non ho
presieduto io, mi sottraggo alla responsabilità. La somma
Conferenza dei Presidenti ha deciso così, il Consiglio è
riconvocato alle ore 21,30.
Si dà atto che la seduta è sospesa dalle ore 20,36 alle ore
21,49 e che alla ripresa dei lavori presiede il Vicepresidente
Lanièce.
Presidente
- Riprendiamo i lavori.
La parola al Consigliere Frassy sull'articolo 19.
Frassy (CdL)
- Noi sull'articolo 19 vogliamo
complimentarci con l'Assessore Marguerettaz, vorremmo che egli
potesse acquisire piena delega sugli ascensori che ormai sono
indispensabili in ogni accesso. Il Forte di Bard, abbiamo appreso
nella giornata di ieri, sta chiuso 10 giorni per la manutenzione
degli ascensori e la formazione del personale; prendiamo
piacevolmente atto invece che il Casinò, nonostante abbia parecchi
ascensori, rimane aperto tutto l'anno con l'eccezione del giorno di
vigilia del Natale. Ora il discorso si fa più serio: inviteremmo
l'Assessore a verificare con la "Casinò S.p.a." una serie di
problemi che riguardano effettivamente la gestione degli ascensori,
potrà sembrare bizzarro questo mio riferimento, ma è reale, in
quanto accade sovente che gli ascensori del complesso Casa da gioco
rimangano bloccati per lungo tempo, con clienti chiusi dentro.
Nonostante l'appalto esternalizzato, la tempistica è alquanto
discutibile. La segnalazione è seria, invitiamo l'Assessore a
considerarla seriamente; comunque penso che l'articolo 19 sia
l'unico articolo sul quale votiamo a favore.
Si dà atto che dalle ore 21,51 riassume la presidenza il
Presidente Perron.
Presidente
- Pongo in votazione l'articolo 19:
Consiglieri presenti: 32
Votanti e favorevoli: 29
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 20 vi sono gli emendamenti n.
30 e n. 31 del "Partito Democratico" e l'emendamento n. 20 del
gruppo "La Casa delle Libertà".
La parola al Consigliere Sandri sull'emendamento n. 30.
Sandri (PD)
- Rapidamente, vorremmo aggiungere fra le
cause per cui si può prevedere la decadenza e la revoca della
gestione il fatto che siano chiusi in perdita 3 esercizi
consecutivi, così come vorremmo prevedere come atto importante non
solo che sia violata la regolarità dei giochi e dei relativi
incassi, ma più specificatamente il riferimento all'articolo 13,
commi 4 e 5, la trasmissione di dati alla Regione, la sintesi
trimestrale, l'utilizzazione in esclusiva del sistema integrato di
sicurezza, nonché il controllo per gioco e per tavolo nel rispetto
della normativa vigente in materia di lavoro della conta delle
mance, come possibile causa di revoca della gestione.
Presidente
- La parola al Vicepresidente Tibaldi
sull'emendamento n. 20 del gruppo "La Casa delle Libertà".
Tibaldi (CdL)
- Anche noi con l'emendamento prevediamo
l'inserimento di un'altra causa di revoca o di decadenza della
gestione, che consiste nell'aggiungere la seguente lettera: qualora
venga
"accertata sottrazione o occultamento degli incassi,
tenuta presente la gravità dei fatti, imputabili a organismi di
Casinò S.p.a...."
. Chiediamo che questa condizione costituisca
un requisito per la decadenza e revoca della gestione. Ci sembra
che tale punto non sia affatto trattato nei 3 precedenti a), b),
c); pertanto, chiediamo che venga inserito il punto d) con
l'emendamento n. 20.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La posizione del Governo è una
posizione che prevede il mantenimento dell'articolo vigente
dell'attuale disciplinare, introdurre oggi una decadenza e una
revoca della gestione su 3 esercizi in perdita è sicuramente una
provocazione, perché abbiamo degli esercizi che, come ho avuto modo
di dimostrare, chiudono in perdita non solo in Valle, ma in tutti i
casinò italiani; quindi introdurre questo criterio vuol dire
mettere a serio repentaglio qualora per 3 esercizi vi siano
condizioni negative... che di fatto non capisco quale beneficio
porti. Abbiamo tutti gli strumenti per valutare la gestione, e lo
faremo, ma non è introducendo una rigidità di questo tipo che diamo
un contributo al disciplinare o alle regole.
Per quanto attiene l'espressione dell'attuale articolo 20,
abbiamo una forma residuale nella lettera c):
"qualora, per
qualsiasi motivo, esclusi i casi di forza maggiore debitamente
comprovati, Casinò S.p.a. sospenda la gestione dei giochi"
.
Prima ancora abbiamo
"l'inosservanza degli obblighi di cui
all'articolo 3, commi 1 e..."
, che sono tutte le regole; qui
andare ad introdurre questo non so cosa possa produrre. Mi faccia
capire, lei introduce una lettera d)... che, di fatto, è già
sanzionato dal Codice penale perché si parla di sottrazione od
occultamento, ma queste sono fattispecie penali riconducibili a
delle persone, quindi, se intervenissimo sulle persone, andrebbe
bene, ma perché sospendere la gestione e la "Casinò S.p.a."? Se vi
fosse qualcuno che sottrae od occulta, interveniamo nei confronti
di questa persona, "se c'è un disonesto, sospendiamo la gestione"
mi sembra eccessivo. Sono per non accogliere tali emendamenti.
Presidente
- La parola al Vicepresidente Tibaldi.
Tibaldi (CdL)
- Ritiriamo l'emendamento n. 20.
Presidente
- L'emendamento n. 20 del gruppo "La Casa
delle Libertà" è ritirato; ne do lettura per il verbale:
Emendamento
Al primo comma dell'articolo 20 aggiungere la seguente
lettera:
"d) accertata sottrazione o occultamento degli incassi,
tenuta presente la gravità dei fatti, imputabili a organismi di
Casinò S.p.a., rimanendo salva e impregiudicata ogni altra diversa
ragione o azione da parte della Regione."
.
Pongo in votazione l'emendamento n. 30 del "Partito
Democratico", che recita:
Emendamento
All'articolo 20, comma 1, lett. a) sono aggiunte le seguenti
parole: "o abbiano chiuso in perdita tre esercizi
consecutivi".
Consiglieri presenti: 32
Votanti: 28
Favorevoli: 5
Contrari: 23
Astenuti: 4 (Frassy, Lattanzi, Ottoz, Tibaldi)
Il Consiglio non approva.
Presidente
- Pongo in votazione l'emendamento n. 31 del
"Partito Democratico", che recita:
Emendamento
All'articolo 20, comma 1, lett. b) dopo le parole "all'art.
13, comma 1" sono sostituite dalle parole: "all'art. 13, commi 1, 4
e 5".
Consiglieri presenti: 32
Votanti: 28
Favorevoli: 5
Contrari: 23
Astenuti: 4 (Frassy, Lattanzi, Ottoz, Tibaldi)
Il Consiglio non approva.
Presidente
- Pongo in votazione l'articolo 20:
Consiglieri presenti: 32
Votanti: 26
Favorevoli: 23
Contrari: 3
Astenuti: 6 (Fontana Carmela, Frassy, Lattanzi, Ottoz, Sandri,
Tibaldi)
Il Consiglio approva.
Presidente
- All'articolo 21 vi è l'emendamento n. 11 del
gruppo "Arcobaleno".
La parola al Consigliere Bortot.
Bortot (Arc-VA)
- Al comma 3, sia nel disciplinare
presentato dalla Giunta, sia in quello migliorato dalla IV
Commissione, si adoperano dei termini abbastanza generici, lo
leggo:
"Per il prosieguo dell'attività, i beni di proprietà di
Casinò S.p.a., mobili e/o immobili, ritenuti dalla Regione
funzionali alla gestione della Casa da gioco, saranno acquisiti al
valore netto di libro"
: questa era la prima versione della
Giunta, nella versione della IV Commissione si dice:
"al valore
normale"
; tali termini sono per noi generici, per cui vorremmo
che fosse aggiunto:
"definito a seguito di perizia
asseverata"
.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Preferiamo mantenere la dizione
"valore normale"
, perché il valore normale è riconducibile
ad un valore di mercato, nel momento in cui lei chiede una perizia
asseverata può trovarsi nella difficoltà di avere qualsiasi tipo di
asseverazione e le faccio l'esempio. Noi abbiamo messo in vendita
le "slot machines", sono arrivate delle offerte e, essendo le "slot
machines" di proprietà dell'Amministrazione regionale, le offerte,
essendo arrivate alla "Casinò S.p.a.", sono state girate. I nostri
dirigenti responsabili rispetto a questo hanno detto: "come
facciamo noi a vendere? Noi non abbiamo un valore di riferimento".
Come fare allora a fare un'asseverazione su dei beni su cui nessun
tecnico qui è in grado di dare un'asseverazione? I casinò sono solo
4, le "slots" non possono essere cedute sul territorio italiano se
non a casinò che regolarmente svolgono l'attività, quindi ci
troveremmo in difficoltà ad individuare il valore normale, che non
è un valore definito da un'asta o da una valutazione pubblica,
fatto salvo le regole di evidenza pubblica. Il valore normale è
comunque un valore di riferimento e qualsiasi bene, essendo una
società pubblica, deve essere ricondotto ad una massima trasparenza
e quindi a delle gare di pubblica evidenza.
Presidente
- La parola al Consigliere Bortot.
Bortot (Arc-VA)
- L'Assessore non ci ha convinti perché
penso che una "slot" o una casa abbia un valore di acquisto, poi vi
sono gli ammortamenti se è un bene mobile e poi c'è l'obsolescenza,
quindi credo che chiunque sia nel ramo sia in grado di fare una
perizia asseverata per vendere quel bene. Valore normale vuol dire
che vado lì, mi porto a casa delle macchine nuove che magari in
Valle d'Aosta sono obsolete, perché c'è un nuovo gioco e le posso
rivendere ad un valore normale da un'altra parte, quando, se
avessero dovuto acquistarle nuove, le avrebbero pagate "l'ira di
Dio"! Parliamo poi delle "slots", che è una cosa relativa; la cosa
è riferita agli immobili, qualsiasi di noi che fa un mutuo deve
avere una perizia asseverata. Senza farla troppo lunga, noi
manteniamo l'emendamento.
Presidente
- La parola al Consigliere Sandri.
Sandri (PD)
- Per dichiarazione di voto. Non voteremo
l'emendamento in oggetto in quanto la procedura nazionale del
"decreto Bersani" indica questa dicitura per quanto riguarda una
valutazione che corrisponda al valore di mercato, pertanto
riteniamo che sia la dizione migliore...
Squarzino
(fuori microfono)
- ... ma non esiste un
valore di mercato...
Sandri (PD)
- ... per valore normale si intende
quello.
Presidente
- Pongo in votazione l'emendamento n. 11 del
gruppo "Arcobaleno", che recita:
Emendamento
All'articolo 21, comma 3
Dopo le parole "valore normale" aggiungere: "definito a
seguito di perizia asseverata".
Consiglieri presenti: 34
Votanti: 26
Favorevoli: 3
Contrari: 23
Astenuti: 8 (Ferraris, Fiou, Fontana Carmela, Frassy, Lattanzi,
Ottoz, Sandri, Tibaldi)
Il Consiglio non approva.
Presidente
- Pongo in votazione l'articolo 21:
Consiglieri presenti: 34
Votanti: 28
Favorevoli: 25
Contrari: 3
Astenuti: 6 (Ferraris, Fiou, Frassy, Lattanzi, Ottoz,
Tibaldi)
Il Consiglio approva.
Presidente
- All'articolo 22 vi sono gli emendamenti n.
12 e n. 13 del gruppo "Arcobaleno", gli emendamenti n. 21 e n. 22
del gruppo "La Casa delle Libertà", l'emendamento n. 2
dell'Assessore Marguerettaz e l'emendamento n. 14 del gruppo
"Arcobaleno".
La parola al Consigliere Bortot.
Bortot (Arc-VA)
- Se il Presidente è d'accordo, li
illustro insieme anche se trattano di 2 problemi diversi. Con
l'emendamento n. 12 vogliamo sopprimere i commi 1 e 2. Il comma 1
recita:
"Eventuali proprietà immobiliari funzionali alla
gestione della Casa da gioco, di proprietà di "Casinò S.p.a." alla
data di entrata in vigore del presente disciplinare, verranno
acquistati dalla Regione"
. Tali proprietà sono di fatto di
proprietà della Regione, è un modo elegante per finanziare la
"Casinò S.p.a.", mentre addirittura modifichiamo le quote di
riparto a proprio favore. Con questa ultima battuta ho illustrato
anche l'emendamento ai commi 3 e 4... no, allora votiamo prima gli
uni e poi gli altri.
Presidente
- Pongo in votazione l'emendamento n. 12 del
gruppo "Arcobaleno", che recita:
Emendamento
All'art. 22, i commi 1 e 2 sono soppressi.
Consiglieri presenti: 33
Votanti: 27
Favorevoli: 5
Contrari: 22
Astenuti: 6 (Ferraris, Fiou, Frassy, Lattanzi, Ottoz,
Tibaldi)
Il Consiglio non approva.
Presidente
- La parola al Consigliere Sandri
sull'emendamento n. 13 del gruppo "Arcobaleno".
Sandri (PD)
- Questo emendamento di fatto dovrebbe essere
"sottoposto" agli emendamenti n. 21 e n. 22 del gruppo "La Casa
delle Libertà", in quanto fanno una suddivisione, c'è chi può
essere d'accordo a sopprimere il comma 3 e chi a sopprimere il
comma 4. Credo sia più semplice fare prima i 2 emendamenti del
gruppo "La Casa delle Libertà"... e a quel punto decade quello del
gruppo "Arcobaleno".
Presidente
- È vero anche l'opposto, di solito mettiamo
in votazione quello che più si discosta dal testo, decadendo o
essendo bocciato l'emendamento n. 13, poi decadono gli altri 2.
La parola al Vicepresidente Tibaldi sull'emendamento n. 21 del
gruppo "La Casa delle Libertà".
Tibaldi (CdL)
- Se il Consiglio è d'accordo, proporrei di
seguire quanto indicato dal collega Sandri, noi scindiamo la
questione e chiederemmo la votazione separata prima dei nostri 2
emendamenti...
Presidente
- Sottolineo che l'emendamento più distante
dal testo - ed è la procedura che seguiamo sempre - non è il vostro
emendamento, ma il n. 13 del gruppo "Arcobaleno", comunque nessuna
difficoltà da parte della Presidenza, quindi proseguiamo come viene
chiesto.
Tibaldi (CdL)
- ... se i colleghi del gruppo "Arcobaleno"
non hanno obiezioni, altrimenti ci atteniamo alle regole.
Emendamento n. 21: l'articolo 22 è strutturato in maniera
particolare, perché già il primo comma propone di riacquistare dal
Casinò alcune proprietà immobiliari funzionali alla gestione,
sostanzialmente propone alla Regione di riacquistare ciò che ha
costruito il Casinò con i soldi della Regione e già questo sarebbe
un controsenso, di cui si è discusso ampiamente in sede di IV
Commissione, ma su tale comma non abbiamo fatto emendamenti,
piuttosto ci siamo soffermati sugli ultimi 2. Visti nel combinato
disposto si annullano un poco il 3° e 4° comma, perché con il primo
c'è una norma di sanatoria per il bilancio 2007... ed è pesante,
perché con i 9 punti percentuali che vengono gentilmente donati a
"Casinò S.p.a." si permette di raggranellare quella somma
necessaria per cercare di sanare un bilancio che si aggira sui 5,8
milioni di perdite nel 2007. Questa allora è la vera norma di
sanatoria del Casinò, è la norma di attualità, contingente, è la
norma che insieme a quella di prospettiva di cui all'articolo 11
costituisce il pilastro fondante di tale disciplinare ed è una
norma che ha un forte significato politico. È una norma che
permette di garantire da un lato la continuità di questa azienda,
ma anche la continuità di una gestione fatta in tale maniera di
questa azienda, una gestione che non è in linea con i nostri
principi, i nostri criteri, secondo i quali dovrebbe invece essere
gestita correttamente una società di quel tipo. Crediamo allora che
non sia questa la strada da perseguire, perché non stimola alla
crescita e allo sviluppo, ma incentiva all'indifferenza, al
"sedersi" da parte degli Amministratori, a non affrontare in
maniera efficiente ed efficace le problematiche di una Casa da
gioco che si è avviata lungo una rotta di sicuro non ritorno. In
Commissione questa percentuale del 58 è stata ridotta di un punto:
siamo al 57%, sta di fatto che tale forbice è un grosso regalo che
facciamo non solo alla "Casinò S.p.a.", ma a degli Amministratori
che non meritano tutto questo rispetto. Le motivazioni non sto a
ripercorrerle adesso, ci torneremo in sede di dichiarazione di
voto, comunque chiediamo che sull'emendamento n. 21 vi sia una
riflessione più approfondita anche da parte dei colleghi della
maggioranza.
L'emendamento n. 22 lo illustro successivamente.
Presidente
- La parola al Consigliere Sandri.
Sandri (PD)
- Per chiedere su questo emendamento la
votazione a scrutinio segreto se c'è l'appoggio di qualche altro
gruppo di minoranza.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Volevo solo fare una considerazione:
al di là degli Amministratori... questo articolo, qualora venisse
emendato così come preposto - abbiamo avuto modo di dirlo in
premessa e l'ho detto al collega Ottoz mentre mi poneva le
questioni preliminari -, sarebbe il preludio della messa in
liquidazione della società, perché il bilancio della società
presenta una perdita attualmente di 5,8 milioni, qualora passasse
la proposta fatta di soppressione di questo articolo, ci troveremmo
con una società che non ha più il capitale sociale e quindi
dovrebbe essere messa in liquidazione. Ovviamente avendo a cuore,
al di là di ogni giudizio, il prosieguo dell'attività, invito
seriamente a bocciare tale emendamento.
Presidente
- La parola alla Consigliera Viérin
Adriana.
Viérin A. (UV)
- Pour ce qui est de l'article 22, j'avais
proposé en Commission l'abrogation du 3
e
, ainsi que du
4
e
alinéa et ceci non pas pour faire tomber en faillite
la Maison de jeu, mais uniquement pour un besoin de clarté.
J'aurais franchement préféré garder une division nette entre les
résultats réels de 2007 et la nécessaire, indispensable
contribution pour rééquilibrer les comptes dans le futur immédiat.
D'autant plus que l'effritement du tiers du capital social était
connu par le Conseil d'administration déjà au début du mois
d'octobre, donc, compte tenu également des prévisions faciles, on
aurait pu imaginer tranquillement un autre parcours, surtout qu'il
ne s'agissait sûrement pas d'une nouveauté. Depuis 1995 ce Conseil
a voté régulièrement toutes les années une contribution
extraordinaire destinée à rééquilibrer les comptes de la Maison de
jeu. Il faut par ailleurs rappeler que, compte tenu du fait que,
pour ce qui est des manifestations, la Région a déjà versé sa
quote-part pour 2007, ce qui représente environ 7-8% ("dixit"
l'Assesseur Marguerettaz) nous ne pouvons pas parler d'un
pourcentage de 57%, mais de 65% en faveur de "Casinò S.p.a.".
L'Assesseur nous a expliqué en Commission, et l'a répété
maintenant, qu'il était indispensable de prévoir l'alinéa 3 pour
éviter que le Casino dépose son bilan, les réviseurs aux comptes
pendant l'audition en IV
e
Commission nous ont présenté
un cadre différent et ils nous ont permis de nous former une
opinion différente, plusieurs d'entre nous sont convaincus qu'on
aurait pu faire autrement. On a décidé de procéder à un
rééquilibrage occulte, c'est un choix politique, c'est un choix que
personnellement je n'arrive pas à partager, c'est pour cela que mon
vote en IV
e
Commission a été un vote d'abstention,
l'aurait été également ce soir, mais, compte tenu du fait qu'on a
demandé un vote secret, je ne participerai pas à la votation de
l'amendement.
Presidente
- La parola alla Consigliera Squarzino
Secondina.
Squarzino (Arc-VA)
- Noi crediamo che questo comma sia
veramente il più importante politicamente per l'Assessore, perché,
come ricordava la collega Viérin, da tempo si sapeva delle perdite
del Casinò e da tempo si sarebbe potuto intervenire nelle
finanziarie per sanare, ripianare questa perdita. Perché non lo si
è fatto? Vi è una domanda che da stamani mi arrovella e che
probabilmente, proprio dalla risposta che lei ha dato sia stamani,
sia stasera al collega Ottoz, è abbastanza chiara, ossia lei ha
praticamente continuato a rinviare il ripiano delle perdite del
disavanzo del Casinò fino all'ultimo per costringere il Coniglio a
varare tali provvedimenti, con il presupposto che, se non passava
questa norma transitoria, il Consiglio di amministrazione avrebbe
dovuto chiudere e qualcuno doveva andarsene dal suo incarico... In
tal modo ha costretto il Consiglio ad avallare anche un
disciplinare che ha tutta una serie di elementi non condivisibili e
che probabilmente il Consiglio non avrebbe accettato di discutere
così in fretta se non vi fosse stato questo comma. Politicamente
lei ha voluto portare tutta la discussione in modo tale da
ricattare il Consiglio, la sua maggioranza, con la minaccia che il
Consiglio di amministrazione, che tutta la società "Casinò" avrebbe
avuto dei danni irrimediabili e che, se non passava questo
disciplinare, ci sarebbe stato un danno enorme: questa è
politicamente la scelta nefasta che lei ha fatto, Assessore, quindi
voteremo convinti... non posso dire come voterò... eserciteremo in
modo convinto il nostro voto con il voto segreto come è stato
chiesto.
Presidente
- La parola al Vicepresidente Tibaldi.
Tibaldi (CdL)
- Certamente non facciamo mistero di come
voteremo perché siamo i proponenti di questo emendamento, quindi
penso non sia difficile capire che il nostro voto sarà favorevole,
però vorrei aggiungere un paio di considerazioni a quanto è stato
detto ed emerso dai colleghi intervenuti. Tale comma serve per
salvare una situazione momentanea, anzi una situazione che si è
deteriorata nel corso del 2007; non ha nulla a che vedere con la
funzione convenzionale prospettica del futuro di un disciplinare. È
una norma calata dall'alto, in particolare da una forte volontà
politica che deve garantire e salvare sé stessa, perché non solo si
salva una Casa da gioco con i suoi Amministratori, ma si salva
anche la componente politica che altrimenti vedrebbe quello che era
un suo gioiellino, o perlomeno un'ipotesi di tesoro sul quale
pensava di costruire una fortuna anche politica elettorale, andare
verso il dissesto.
Non potete utilizzare - mi rivolgo al Presidente Caveri e
all'Assessore Marguerettaz - l'alibi del disciplinare per salvare
voi stessi. I colleghi della maggioranza, votando secondo le
indicazioni dell'Assessore, salvano soprattutto la sua persona e la
Giunta del Presidente Caveri per evitare il dissesto contabile e
societario e questo è un ragionamento che dovete fare. Un
ragionamento che magari vi ha visto coesi inizialmente come
maggioranza, di idealità politica che forse avete smarrito, ma vi
vede anche complici in una scelta che ha un peso non indifferente
non solo in termini di milioni di euro - perché questi 9 punti
percentuali valgono oltre 10 milioni di euro e permettono di
mettere una grossa toppa all'enorme "buco" di cui si è parlato
prima di cena -, ma permettono di "pulirsi la faccia" all'Assessore
e al Presidente che hanno raccolto "fango" per 4 anni e mezzo di
gestione politica della Casa da gioco. È quindi un'elusione, è un
utilizzo improprio di uno strumento convenzionale e questo è grave,
perché in passato non è mai avvenuto, non è avvenuto nel 2003 con
la revisione fatta da Louvin alla vigilia delle elezioni, non è
avvenuto neppure durante l'epoca in cui il Presidente era Dino
Viérin, che interveniva massicciamente quando si dovevano salvare
le sorti del Casinò, ma non lo ha mai fatto con una modalità così
spregiudicata. A noi questo spiace anche perché determinate
segnalazioni tecniche che ci sono state fatte dai Sindaci in
Commissione, non sono dell'altro ieri o di una settimana fa, ma
portano la data del 30 settembre 2007, quando i Sindaci già
registravano 3 milioni di sbilancio della "Casinò S.p.a." e già
allora mettevano in mora il Consiglio di amministrazione dicendo
che il capitale sociale era in fase di forte e conclamata erosione.
La revisione del disciplinare, checché ve la siate coccolata per
tutti questi mesi con i sindacati, con questo "tira e molla" che
risale alla primavera scorsa, la utilizzate ora perché è divenuta
ormai indifferibile, altrimenti all'assemblea del 27 andate in
"braghe di tela" per dire agli Amministratori di prendere i libri e
portarli in Via Ollietti. Ci sembra che questo comportamento
scorretto non possa essere legittimato da un'assemblea, come è
stato detto dalla collega Viérin, in particolare mi rivolgo ai
colleghi di maggioranza che hanno dato fiducia ad una certa
impostazione e che oggi si vedono defraudati di un loro mandato e
che è stato utilizzato in modo improprio e spregiudicato.
Presidente
- La parola al Presidente della Regione,
Caveri.
Caveri (UV)
- Non mi stupisco di certi toni e dell'accusa
impropria di voler fare i prestigiatori. Certo ancora di più di
fronte al voto segreto ognuno di noi è libero di fronte alla
propria coscienza, per quel che mi riguarda, lo faccio con molta
serenità nella difesa delle norme che sono state presentate. Va
detto che il tentativo di trasformare questo voto in una specie di
referendum o voto di fiducia sarebbe un grave errore, essendo la
strada intrapresa qui logica e lineare. C'è chi ama l'effetto
precipizio - e io credo che si possa essere anche attirati dal
vuoto, è un gusto assolutamente legittimo -, noi no e credo che
questo lo si debba dire senza essere accusati di elementi
ricattatori, anzi devo dire, lo dimostra il lavoro di Commissione,
che c'è stata mediazione e cesello e ritengo che questo lavoro sia
stato basato su degli elementi di fiducia, perché la fiducia è una
cosa importante.
Presidente
- Pongo in votazione, con procedura segreta,
l'emendamento n. 21 del gruppo "La Casa delle Libertà", che
recita:
Emendamento
Abrogare il terzo comma dell'articolo 22.
Consiglieri presenti: 33
Votanti: 31
Favorevoli: 12
Contrari: 19
Astenuti: 2
Il Consiglio non approva.
Presidente
- L'emendamento n. 13 del gruppo "Arcobaleno"
è decaduto; ne do lettura per il verbale:
Emendamento
All'art. 22, i commi 3 e 4 sono soppressi.
Pongo in votazione l'emendamento n. 2 dell'Assessore
Marguerettaz, che recita:
Emendamento
All'articolo 22 - Disposizioni transitorie - al comma 3, la
cifra "57%" è sostituita con "43%".
Consiglieri presenti: 34
Votanti: 30
Favorevoli: 23
Contrari: 7
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'emendamento n. 22 del
gruppo "La Casa delle Libertà", che recita:
Emendamento
Abrogare il quarto comma dell'articolo 22.
Consiglieri presenti: 34
Votanti: 32
Favorevoli: 9
Contrari: 23
Astenuti: 2 (Ferraris, Fiou)
Il Consiglio non approva.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
sull'emendamento n. 14 del gruppo "Arcobaleno", che recita:
Emendamento
All'art. 22, aggiungere il seguente comma 5:
"5. Regione e Casino S.p.a. provvederanno, nell'anno 2008, a
verificare di concerto l'attualità delle disposizioni del presente
disciplinare, anche al fine di attivare la procedura per la loro
eventuale modificazione.".
Marguerettaz (UV)
- Avevamo proposto, analizzando il
primo emendamento del gruppo "Arcobaleno", che l'emendamento n. 14,
andando ad introdurre una norma che prevedeva la verifica di questo
nuovo disciplinare... che andando a fare tali modifiche tecniche,
necessitava di essere testato, introducendo
"nell'anno
2009"
, anziché
"nell'anno 2008"
, in modo da avere un
esercizio su cui misurare la bontà delle norme introdotte. Se il
Consiglio all'unanimità fosse d'accordo nel recepire
"nell'anno
2009"
, ci sarebbe un'unità di intenti.
Presidente
- La parola al Consigliere Bortot.
Bortot (Arc-VA)
- Noi siamo d'accordo perché
l'emendamento recita che
"Regione e Casinò S.p.a. provvederanno,
nell'anno 2009..."
, evidentemente deve esserci un anno di
decorso, quindi per noi va bene.
Presidente
- Va bene per tutti quanto proposto? I gruppi
concordano all'unanimità? Pongo in votazione l'emendamento n. 14
del gruppo "Arcobaleno", nel testo così modificato:
Emendamento
All'art. 22, aggiungere il seguente comma 5:
"5. Regione e Casino S.p.a. provvederanno, nell'anno 2009, a
verificare di concerto l'attualità delle disposizioni del presente
disciplinare, anche al fine di attivare la procedura per la loro
eventuale modificazione.".
Consiglieri presenti: 34
Votanti e favorevoli: 30
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 22, nel testo
così emendato:
Articolo 22
Disposizioni transitorie
Eventuali proprietà immobiliari funzionali alla gestione
della Casa da gioco, di proprietà di Casino S.p.a. alla data di
entrata in vigore del presente disciplinare, verranno acquistati
dalla Regione.
Per le proprietà immobiliari in corso d'opera, Casino S.p.a.
è tenuta a terminare i lavori, preventivamente all'acquisto da
parte della Regione.
Per l'anno 2007, le percentuali dei proventi di cui
all'articolo 11 del presente disciplinare è rideterminata nel 43% e
gli eventuali conguagli saranno trattenuti da Casino S.p.a. nei
successivi versamenti.
Casino S.p.a. rinuncia a tutti i crediti nei confronti di
Regione, maturati a titolo di rimborso spese, alla data di entrata
in vigore del presente disciplinare, con esclusione dei crediti
derivanti dall'applicazione della deliberazione della Giunta
regionale n. 761/2007.
Regione e Casino S.p.a. provvederanno, nell'anno 2009, a
verificare di concerto l'attualità delle disposizioni del presente
disciplinare, anche al fine di attivare la procedura per la loro
eventuale modificazione.
Consiglieri presenti e votanti: 33
Favorevoli: 22
Contrari: 11
Il Consiglio approva.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Credo che oggi la maggioranza e il
Governo regionale abbiano scritto una "brutta pagina". Siamo andati
a ratificare con questa modifica del disciplinare uno stato di cose
esistente negativo, la maggioranza e il Governo, l'Assessore e il
Presidente non sono riusciti a portare in quest'aula un solo
parametro positivo legato alla gestione attuale della Casa da
gioco, non un parametro positivo! Hanno fatto riferimento ad un
miglioramento dei rapporti sindacali, con questo nuovo disciplinare
ci troveremo credo... forse non si farà la prossima settimana
perché è troppo evidente, ma si farà un ulteriore accordo per un
gruppo di lavoratori e di persone per la Casa da gioco, dando una
stura ad una serie di rivendicazioni. Rispetto al piano strategico
che circola da mesi, questo Consiglio di amministrazione con il
beneplacito del Governo non ha inserito una sola modifica che porti
al miglioramento della gestione e ad un miglioramento dei conti
della Casa da gioco, anzi è riuscito a costituire una società che
ci farà da concorrente utilizzando i nostri marchi.
Potevamo venirne fuori, come ha accennato la collega Squarzino,
con l'introduzione di una modifica di ripianamento o
ricapitalizzazione del capitale sociale con la finanziaria, non si
è voluto fare perché questo significava ripianare esclusivamente il
deficit accumulato per quest'anno. Con tale norma invece si parlerà
molto poco il prossimo anno di Casinò e ci troveremo con una
situazione peggiorata, ovvero il nuovo Consiglio regionale si
troverà con una situazione peggiorata. Questo è un disciplinare di
marca elettorale, che ha molto a che fare con i voti, le
preferenze, il tentativo di accaparrarsi i voti e vincere le
elezioni, ma molto poco con gli interessi generali di questa
Regione.
Lo abbiamo detto e lo hanno detto persone più autorevoli di me:
si crea un precedente incredibile perché chiunque sostituisca
questo Consiglio di amministrazione... che prima o poi deve essere
sostituito perché non ha dato un segnale di capacità da quando è
stato insediato, non lo si vuole delegittimare perché c'è la
scadenza elettorale, ma dopo questo Consiglio di amministrazione va
sostituito e chiunque arriva partirà da un dato di partenza super
favorevole... che ha legittimato oggi la maggioranza, per non
delegittimare un Consiglio di amministrazione e chi lo ha nominato
a fronte della scadenza elettorale e questo è molto grave, è una
"brutta pagina" per la nostra Regione.
Presidente
- La parola al Vicepresidente Tibaldi.
Tibaldi (CdL)
- Brevemente, crediamo che il dibattito che
c'è stato in Commissione sia stato interessante e costruttivo, a
prescindere dalle posizioni, perché tutti quanti hanno cercato di
migliorare un testo che arrivava dalla Giunta e che aveva delle
lacune, delle contraddizioni e necessitava forse di qualche
ragionamento più profondo rispetto a quello che era stato
licenziato dal secondo piano. Oggi anche le votazioni hanno messo
in evidenza che comunque, al di là del risultato di cui la Giunta e
la maggioranza potranno fregiarsi, c'è una doppia sconfitta: la
prima sconfitta è quella dei cosiddetti "manager", un termine
assolutamente inopportuno, li chiamiamo "manager" perché così
sappiamo identificare chi sono. Queste persone che sono state
nominate tempo fa, secondo un principio di spartizione politica,
hanno dimostrato tutti i loro limiti. Oggi penso che in cuor loro
sapranno che tale disciplinare è una sottoscrizione di una
maggioranza e di un Governo alla loro incapacità manifesta, a
fronte della quale non possono tirarsi indietro perché senza la
"stampella" pubblica non sarebbero andati da nessuna parte.
La seconda sconfitta è quella della politica ed è una sconfitta
che incassano il Presidente Caveri e l'Assessore Marguerettaz:
primo, perché hanno aperto quel nuovo corso assolutamente
fuorviante di un aiuto incondizionato e fuori misura a favore del
Casinò, un aiuto che non ha precedenti non solo nella storia
valdostana, ma in alcuna altra casa da gioco italiana. Siamo
l'unica Regione che permette alla Casa da gioco regionale di
mantenersi il 60% dei proventi, ma non in situazione florida che
abbia una prospettiva non dico rosea, ma un lumicino, come diceva
oggi l'Assessore, quanto in una prospettiva che è grigia, anzi
molto fosca. Questo modello di sviluppo al contrario, ideato non
sappiamo da chi, non consentirà alla Casa da gioco di risollevarsi.
Ci permettiamo di essere pessimisti, Presidente, non perché abbiamo
la vocazione di buttarci giù dal precipizio: ci permettiamo di
esserlo perché, mentre lavoravamo alacremente e onestamente in
Commissione per modificare qualche norma, voi - non sappiamo chi o
come, ma possiamo capirne il perché - "consumavate" l'ennesima
nomina fregandovene di tutto quello che vi accadeva intorno. Non
avete neppure avuto il buon gusto di aspettare l'approvazione del
disciplinare, ma nei confronti dei vostri Consiglieri, non nostri!
Noi siamo Consiglieri di opposizione. Potevate almeno aspettare il
27 o 28 dicembre per "fare man bassa" con le vostre promozioni
elettorali, con i vostri avanzamenti di carriera, invece di
anticipare il tutto all'11 dicembre. Questo è uno "schiaffo" a voi,
colleghi di maggioranza, che oggi vi prendete e silenziosi "porgete
l'altra guancia", ma sono 4 anni e mezzo che "porgete la guancia",
avete le guance un po' rosse... il Presidente Caveri ha un altro
colore per altre ragioni, non perché gli "schiaffi" li prende, ma
perché gli "schiaffi" li eroga, come eroga i milioni di euro a
favore della "Casinò S.p.a.", voi avete preso una sequela di
umiliazioni e oggi non è neppure l'ultima!
La sconfitta politica è segnata da un altro passaggio
importante: l'articolo pilastro, che dovrebbe essere il "pilier
d'angle", l'articolo 11 è passato per un voto! È un segnale forte,
è un segnale che il Presidente, ma anche l'Assessore hanno
compreso, naturalmente poi smentiranno perlomeno in apparenza
quello che è stato un incasso amaro, ma è così! L'articolo 11 è
passato per miracolo, altrimenti non solo il disciplinare crollava,
ma andava a casa anche il Presidente Caveri con la sua Giunta.
Penso che non sia una vittoria vostra, non è un successo del
Presidente o dell'Assessore, non è un riconoscimento
dell'impostazione politica infausta che loro 2 "in primis" hanno
voluto dare alla gestione della Casa da gioco, è anche
l'umiliazione di una pattuglia di Consiglieri di maggioranza che
dando mano larga e generosità attraverso la loro fiducia a questa
Giunta, alla fine si trovano beffati e danneggiati. Un danno anche
per la Valle d'Aosta che vede ridotta con l'inizio del 2008
significativamente la quota di sua pertinenza, risorse che
deriveranno dal Casinò saranno sempre più marginali e questo non
felicita né noi, né immagino voi, né tanto meno la Comunità
valdostana. Il nostro voto sarà decisamente contrario.
Presidente
- La parola al Consigliere Sandri.
Sandri (PD)
- Credo che la Giunta regionale quando ha
predisposto questo disciplinare avesse un segreto obiettivo
politico: quello di sanare una situazione, di mettere un punto
fermo su una situazione difficile e delicata e trovare, attraverso
le modifiche del disciplinare e delle sue varie parti, la soluzione
per risolvere il problema emerso da qualche tempo, aggravatosi lo
scorso anno e scoppiato nel settembre di quest'anno. Il risultato
del dibattito in Commissione prima e in aula poi ha dimostrato che
sono molti di più i punti interrogativi che sono emersi che non i
punti fermi che sono stati messi e, se l'obiettivo politico era
quello, certo è stato sbagliato in maniera totale. Il primo punto
interrogativo che è emerso con forza è qual è il rapporto fra
questo Assessore e la sua maggioranza, è un punto interrogativo
grosso che non risolveremo stasera, né nelle prossime settimane, ma
ci accompagnerà nei prossimi mesi. Questo Assessore, che è andato
sotto su un emendamento su cui lui aveva dato parere contrario, che
ha rischiato per un voto di non avere approvato l'articolo 11 e che
ha dovuto in Commissione e in aula accettare numerose modifiche
sostanziali, tanto che il disciplinare finale c'entra pochissimo
con quello che lui aveva presentato. Vi chiederete allora voi della
maggioranza qual è il vostro rapporto con lui. Esistono altri punti
interrogativi inquietanti. È emerso un punto interrogativo
importante nei rapporti fra Consiglio regionale e sindacati, non lo
abbiamo certo risolto qui, lo abbiamo cominciato a delineare qui,
ma è certo che è un altro punto interrogativo che ci seguirà nei
prossimi tempi: i sindacati, quando parlano di Casinò, lo fanno in
modo tale che non è compatibile con dei rapporti corretti e di
collaborazione come succede in tanti altri settori. Vi è un
atteggiamento nei confronti del Consiglio regionale che non va bene
e che dovrà essere modificato. Interrogativi quindi su come sarà il
rapporto nostro, Consiglio regionale, maggioranza e minoranza, e
sindacati. Vi è poi un punto interrogativo sulla dirigenza del
Casinò. È emerso dal dibattito che un Direttore di importanza
rilevante del Casinò, per cui molti anche in questa aula si sono
spesi per la sua assunzione, si è comportato in modo del tutto
estraneo alla prassi e alle regole che si è dato il Consiglio
regionale.
Su tale tema abbiamo aperto degli interrogativi che non
risolviamo stasera, che risolveremo nelle prossime settimane, ma
più inquietanti di quanto non ci fossero all'inizio del dibattito.
Come è potuto succedere tutto ciò? Credo che si debba prendere atto
di un errore abbastanza grave che è stato commesso: quando è emersa
questa situazione, al posto di far partecipe la maggioranza, la
Giunta, il Consiglio regionale, le forze politiche, l'Assessore
alle finanze ha tentato di gestirla nella sua solitudine, come quei
bambini che rovinano i pantaloni e fanno i giri per la città prima
di arrivare a casa e poi arrivano alle 8,00 di sera quando bisogna
rientrare e alla mamma bisogna dirlo che i pantaloni si sono
strappati. Ma non era meglio il 5 ottobre, al posto di venire qui
nelle risposte alle interpellanze e alle interrogazioni a dire:
"abbiamo perso poco", "abbiamo guadagnato", dire: "ragazzi, qui c'è
un problema che non sono nelle condizioni di risolvere da solo", ma
non perché non lo possa fare, ma perché è un passaggio che deve
coinvolgere tutti. Non lo vuole fare con l'opposizione? Lo avesse
almeno fatto con la maggioranza, perché se quell'interrogativo con
la maggioranza è venuto fuori, è perché lei con la sua maggioranza
non ha saputo confrontarsi e forse neanche con la Giunta! Noi
allora non possiamo che prendere atto di una situazione che si è
degradata dall'inizio del dibattito del disciplinare in
Commissione... e proseguita in questo Consiglio la situazione
politica si è degradata e tutto ciò ha un nome e un cognome. Non
possiamo però fermarci a questo, dobbiamo guardare avanti e per
fare questo dobbiamo sapere che su ciò che succederà al Casinò
siamo tutti responsabili, il voto che siamo chiamati ad esprimere
chiederà a tutti di assumerci una responsabilità, chi voterà a
favore, o astenuto, o contro si assumerà palesemente la
responsabilità rispetto al futuro. Alcune cose saranno chiare: se
passeranno i voti positivi, un dato è certo: abbiamo salvato il
"soldato Ryan". Alla fine di tutta questa discussione siamo
arrivati allo stesso concetto e chi avrà salvato il "soldato Ryan"
avrà nome e cognome, ma noi dell'opposizione ci chiediamo: abbiamo
salvato il Casinò e gli interessi della Regione? Noi pensiamo di no
perché l'anno prossimo nel bilancio 2008, che qualcun altro
valuterà, le entrate nette per la Regione saranno ancora minori di
quelle di quest'anno e forse non raggiungeranno neppure 1/7 di
quello che faceva la disgraziata Gestione straordinaria tanto
vituperata e insultata. Per questo ci sentiamo nelle condizioni di
non accettare tale disciplinare, di non voler condividere quella
responsabilità, ma di voler condividere con gli altri gruppi di
opposizione la responsabilità di dire che questo non è il bene
della Valle d'Aosta e neppure il bene della "Casinò S.p.a." e di
chi ci lavora; le persone che ci lavorano meritavano un
disciplinare di altro livello, perché il loro posto di lavoro si
garantisce se il Casinò è efficiente ed efficace, non se si pagano
a piè di lista le spese giuste e meno di un'Amministrazione che non
è stata in grado di dare le risposte che ci aspettavamo da
loro.
Presidente
- La parola al Consigliere Lavoyer.
Lavoyer (FA)
- Per una brevissima dichiarazione di voto.
Il voto della "Fédération Autonomiste" sarà un voto favorevole, che
però si articola in 2 aspetti: il primo è più di carattere tecnico
e chiaramente questo voto favorevole, se esaminato da tale punto di
vista, è poco convinto perché non possiamo essere soddisfatti dei
risultati di una gestione non certo esaltante. Come "Fédération
Autonomiste" cerchiamo sempre di ragionare con la testa e non con
l'istinto, che ci porterebbe invece a puntualizzare su tante scelte
fatte ad inizio legislatura sul Casinò. L'altro aspetto è di tipo
politico e in questo senso diamo un voto favorevole convinto,
perché riteniamo che il Casinò sia un argomento troppo importante
per diventare resa dei conti su questioni personali, non possiamo
sacrificare sull'altare di comportamenti non sempre lineari nella
maggioranza una risorsa così importante per la Regione. Anche noi
preferiamo il senso di responsabilità alle spinte verso il
precipizio, il vuoto, il caos, in questo senso raccogliamo convinti
l'invito del Presidente della Regione a votare favorevolmente per
tale provvedimento.
Presidente
- La parola al Consigliere Viérin Marco.
Viérin M. (SA)
- Su questo argomento molto delicato a
nome del gruppo "Stella Alpina", voglio fare una dichiarazione di
voto: noi tale disciplinare non lo vediamo come unico argomento che
possa risolvere tutti i problemi del Casinò. Richiamo anche le
parole del collega Sandri, che afferma che è l'atto più importante,
noi non condividiamo, noi crediamo, come detto in passato, che i
problemi siano ben altri... l'atto più importante riteniamo sia
quello di capire una volta per tutte che tipo di Casinò vogliamo.
Noi le nostre idee le abbiamo già elaborate in vari documenti
ufficiali, come movimento; riconosciamo al Presidente Caveri che
"qualcosa si muove", ma è ancora troppo poco. Concordiamo con il
Presidente Caveri che il principale "cancro" - sono state le sue
parole - è forse un regolamento di conti. Il nostro auspicio è che
questo passaggio contribuisca ad un reale rilancio del Casinò e,
proprio per un discorso di responsabilità, voteremo favorevolmente
tale provvedimento, per evitare che questo regolamento di conti
continui...
Presidente
- La parola al Consigliere Ottoz.
Ottoz (CdL)
- Credo che il regolamento di conti sia già
avvenuto, quindi questo non è un problema. Fra l'altro, devo dire
che l'abilità dell'Assessore ha tolto ai Consiglieri uscenti della
maggioranza un problema e probabilmente ha evitato che si carichino
di un problema i Consiglieri entranti l'anno prossimo: non avranno
più il problema di dire fuori: "abbiamo perso dei soldi con il
Casinò". Potranno dire: "da quando siamo diventati Consiglieri,
finalmente il Casinò non perde più". Grazie ad una piccola modifica
di finanza creativa all'articolo 21, abbiamo risolto il problema,
il Casinò non può più perdere soldi. L'Assessore ha fatto un altro
favore ai suoi Consiglieri di maggioranza: è quello di toglierli
dalla difficoltà di dover valutare la sostanza del disciplinare. Vi
va bene l'articolo 22? "Okay", altrimenti è colpa vostra se si
chiude il Casinò. Così tutti si sono dimenticati di guardare a
fondo tutto il disciplinare, che pure aveva fatto un percorso
attento e sofferto nelle Commissioni. Credo quindi che l'operazione
sia stata una buona operazione dal punto di vista dell'Assessore,
che esce dicendo: "il Casinò quest'anno non avrà una perdita", nel
senso che l'articolo 22 "s'en est occupé" e voi non avrete il
problema di spiegare fuori perché la vostra maggioranza si è
trovata una volta di più davanti ad una gestione non brillante del
Casinò. Probabilmente non c'era altro da fare, la mossa a scacchi è
stata abilissima, è un po' come quando, per evitare di fare
l'appalto, si tira in lungo fino a quando si fa la scelta che si
voleva fare comunque con un criterio d'urgenza. È stato utilizzato
un criterio d'urgenza, questo non è un appalto, è un disciplinare
molto importante per la Valle d'Aosta, mi auguro che qualcuno
l'anno prossimo pensi a toglierlo, l'articolo 22, sperando che non
serva più, perché, se dovrà essere efficace tutti gli anni, si fa
presto a capire in quanti anni con il Casinò si arriverà al punto
in cui non è che si perde al netto della "redevance" della Regione,
ma si perde sul serio, poiché non ci sarebbe più "redevance"
possibile. Non mi sembra una "bella pagina", forse era meglio ad
ottobre dire: "il Casinò perde, si ricostituisce il capitale, si
mette nella finanziaria quello che serve", che era lo stesso come
costo, e si parte su altre basi, ma chi si trova con un
disciplinare, si trova con uno strumento serio da seguire che lo
responsabilizza, perché l'ultima cosa da dire è che l'articolo 22 è
l'articolo della deresponsabilizzazione, chi chiunque gestisce
dice: "alla fine c'è articolo 22". Per i contratti di assunzione
c'era l'articolo 5, l'articolo 22 ha finalmente chiuso una storia
di perdite del Casinò, il Casinò non perderà più.
Presidente
- La parola alla Consigliera Viérin
Adriana.
Viérin A. (UV)
- On est vraiment au dernier acte. Il y a
un mot qui est revenu plusieurs fois surtout aujourd'hui:
"politica", politique. Je me demande si on partage tous le même
sens du terme, car surtout aujourd'hui à plusieurs reprises j'ai
l'impression qu'on interprète ce mot d'une façon un peu bizarre ou
modifié génétiquement au cours du temps. Ils rentrent de plein
droit dans la politique le clientélisme, les actions de
"basse-cour" ou encore pire... là je dois citer mon collègue Viérin
Marco lors de l'avant dernier Conseil, ce jour là gentiment il
avait dit: "arrêtons de faire de la politique, passons aux choses
sérieuses, parlons de façon franche et directe". Dans ce cas
"politique" devient alors synonyme de perte de temps, de
chamaillerie inutile, mais si nous, nous qui faisons de la
politique, nous donnons à ce terme cette connotation, comment
voulez-vous que les citoyens puissent encore nous faire confiance?
Essayons donc de redonner à ce terme sa signification originale,
qui, d'après le "Petit Robert", est - je lis -: "relatif à la cité,
au gouvernement de l'Etat, à l'organisation et à l'exercice du
pouvoir dans une société organisée".
Je reviens donc immédiatement à la société de laquelle nous
discutons aujourd'hui: "Casinò S.p.a.". Quelqu'un a rappelé à
plusieurs reprises aujourd'hui que les cahiers de charges des
autres casinos italiens sont bien plus détaillés et plus
contraignants pour les gérants que celui que cette Assemblée va
adopter. Néanmoins l'Assesseur réclame plus de souplesse, plus de
liberté pour le gérant dans le respect d'un prétendu esprit
d'entreprise. Mais, M. Marguerettaz, imaginons l'hypothèse, vous
êtes propriétaire d'une entreprise qui marche bien et, tout en
gardant l'entière propriété de la même entreprise, vous décidez de
la donner en gestion à un gérant tiers. Comment vous allez vous
comporter? Vous continuez à déclamer les mêmes propos ou bien vous
tâchez de vous garantir au maximum? De plus: dans le cas précis de
cette société "Casinò S.p.a.", là où le Conseil d'administration
décide ainsi - et nous on le lit dans les journaux, comme on
l'apprend d'autres nouvelles par des lettres qui circulent dans
cette salle aujourd'hui, (d'ailleurs l'opposition a un avantage
parce qu'elle a les lettres avant la majorité, donc pour vous
tranquilliser) - d'augmenter les rémunérations des Conseillers et
du Président du même Conseil, sans pour autant augmenter
l'engagement effectif sur le terrain... Je me pose donc des
questions. A mon avis, on ne dirige pas une entreprise comme la
Maison de jeu en travaillant "on line" ou en se limitant à passer
une fois par semaine pour signer des documents ou en multipliant
les comités stratégiques ou autre. De plus, si on partage
l'objectif qui consiste à reporter la Maison de jeu aux fastes du
passé, nous ne devrions peut-être pas céder le nom, le label
"Casino de la Vallée" à une société comme "Cogetech" avec tout le
respect pour celle-ci, mais qui a des objectifs de moindre
envergure sur le plan de la qualité, nous risquons de voir un jour
le label "Casino de la Vallée" sur la porte de n'importe quelle
salle de paris, dans n'importe quel quartier dans n'importe quelle
ville. J'ose imaginer que le Casino de Montecarlo n'aurait jamais
cédé son label pour une opération pareille. Messieurs, arrêtons
vraiment et surtout essayons, je l'ai déjà demandé maintes fois
dans cette salle et ailleurs, au moins dans cette fin de
législature de nous parler franchement, d'abandonner des méthodes
et des modalités qui sûrement ne font pas honneur ni à cette
Assemblée, ni à nos propre personnes, ni au mouvement auquel nous
appartenons.
Pour ce qui est du document à l'examen, compte tenu des
importantes modifications adoptées pendant les travaux de
Commission et la profitable confrontation d'aujourd'hui je vais
voter le nouveau cahier de charges, pour donner un ultérieur signal
de bonne volonté et de responsabilité, mais sans conviction et
surtout avec le sentiment que nous n'avons pas entamé aujourd'hui
non plus le chemin qui doit mener la Maison de jeu sur des rivages
plus ensoleillés. C'est notre devoir de le faire, vis-à-vis non
seulement des employés de la Maison de jeu ou du territoire de
Châtillon et de Saint-Vincent, mais également de toute la
Communauté valdôtaine, puisque - il faut le rappeler - une
quote-part importante des gains du Casino entre dans le budget de
l'Administration régionale et donc de par-là devient patrimoine de
tous les 125.000 Valdôtains.
Presidente
- La parola al Presidente della Regione,
Caveri.
Caveri (UV)
- Poche e semplici parole per ringraziare,
anche a nome del collega Marguerettaz, tutte le persone che sono
intervenute in questa lunga giornata in cui abbiamo discusso del
disciplinare. Credo che pensare, come qualcuno ha detto, che in
questa maniera archiviamo da qui alla fine della legislatura il
"problema Casinò", chi pensa questo sbaglia, perché il tema del
Casinò è un argomento per nulla banale che intendiamo affrontare
fino alla fine di tale legislatura. Lo dico a nome di questa
maggioranza, che ha saputo affrontare tale passaggio su un tema
complesso e direi che anche dalla discussione odierna ci sono
venuti alcuni "ammaestramenti" direi anche alla luce della malizia
di una serie di notizie, basta leggere l'ANSA di oggi, che non a
caso sono uscite oggi. C'erano in corso delle azioni di disturbo,
che si sono manifestate: le lettere di Tizio, le lettere di
Sempronio, le nomine di Caio. Sono abituato ormai a leggere la
realtà non come uno specchio deformato, ma pensando che alcuni
elementi di casualità alla fine non sono così casuali, per cui
credo che abbiamo fatto molto bene a mantenere i nervi saldi, è un
pregio nei momenti complessi e complicati quando il cammino si fa
difficile. Il tentativo ogni tanto è quello di trasformare la
politica in "ordalia", che in tedesco significa giudizio di Dio, e
ce n'erano 2: il giudizio del fuoco e il giudizio dell'acqua.
Quello dell'acqua era bruttino, nel senso che ti mettevano un sasso
al collo, ti buttavano nell'acqua, se riuscivi a spuntarla, voleva
dire che il giudizio di Dio era stato positivo; l'altro era che ti
mettevano in mano una barra incandescente, se alla fine del cammino
che dovevi fare con questa barra le mani erano sane, voleva dire
che il giudizio era stato propizio. Chi voleva trasformare questo
voto in una specie di "ordalia" ha fatto male, credo che il
problema del Casinò sia veramente non risolvibile in maniera
banale, immaginando che dietro qualunque gesto o scelta o azione ci
debba esclusivamente essere una furberia o un gioco di prestigio.
Penso che nei prossimi mesi saremo nuovamente chiamati e non solo
per una questione di bilancio, ma per una questione di contenuti
delle prospettive della Casa da gioco, ad occuparci del Casinò,
sapendo tutti che questa è una macchina da gioco importante per la
realtà economica della Regione e che sarebbe assurdo da parte di
chiunque di noi non rendersene conto.
Presidente
- Pongo in votazione la deliberazione che
regola i rapporti fra Casino de la Vallée e la Regione Valle
d'Aosta con l'annesso disciplinare comprensivo degli emendamenti
approvati nel corso della seduta odierna:
Il Consiglio
Richiamata la legge regionale 30 novembre 2001, n. 36 recante
"Costituzione di una società per azioni per la gestione della Casa
da gioco di Saint-Vincent", che prevede, all'articolo 10, che i
rapporti tra la Casino de la Vallée S.p.a. e la Regione autonoma
Valle d'Aosta relativi alla gestione della Casa da gioco di
Saint-Vincent siano regolati da un apposito disciplinare;
Richiamato il Disciplinare per la gestione della Casa da
gioco di Saint-Vincent, attualmente in vigore, approvato, ai sensi
della legge regionale n. 36/2001, dal Consiglio regionale con
deliberazione n. 3176/XI del 14 aprile 2003, ed in particolare
l'articolo 2, comma secondo, che recita: "Regione e Casino S.p.a.
provvederanno, con cadenza triennale, a verificare di concerto
l'attualità delle disposizioni del presente disciplinare, anche al
fine di attivare la procedura per la loro eventuale
modificazione.";
Preso atto che l'Amministrazione regionale e la Casino de la
Vallée S.p.a. hanno proceduto a verificare di concerto l'attualità
delle disposizioni del Disciplinare in vigore e che concordemente
hanno elaborato una proposta di modificazione;
Richiamata la deliberazione della Giunta regionale n. 4223 in
data 29 dicembre 2006 concernente l'approvazione del bilancio di
gestione, per il triennio 2007/2009, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Coordinatore del
Dipartimento Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare
permanente;
Delibera
l'approvazione dell'allegato "Disciplinare per la gestione
della Casa da gioco di Saint-Vincent, ai sensi dell'articolo 10
della legge regionale 30 novembre 2001, n. 36 "Costituzione di una
società per azioni per la gestione della Casa da gioco di
Saint-Vincent" che costituisce parte integrante della
deliberazione.
DISCIPLINARE PER LA GESTIONE DELLA CASA DA GIOCO DI
SAINT-VINCENT, AI SENSI DELL'ART. 10 DELLA LEGGE REGIONALE 30
NOVEMBRE 2001, N. 36 "COSTITUZIONE DI UNA SOCIETA' PER AZIONI PER
LA GESTIONE DELLA CASA DA GIOCO DI SAINT-VINCENT".
Articolo 1
Oggetto
In attuazione dell'art. 10 della legge regionale 30 novembre
2001, n. 36 "Costituzione di una Società per Azioni per la gestione
della Casa da gioco di Saint-Vincent", il presente disciplinare
regola i rapporti per l'esercizio della Casa da gioco di
Saint-Vincent tra la Regione Autonoma Valle d'Aosta (di seguito
Regione) e la Casino de la Vallée S.p.a. (di seguito Casino
S.p.a.), costituita in data 2 dicembre 2002, Registro Imprese e
Partita IVA n. 01045790076 e operante ai sensi della l.r. 36/2001 e
successiva modifica intervenuta, che agisce con la denominazione
"Casino de la Vallée S.p.a.".
Articolo 2
Decorrenza e validità
Il presente disciplinare entra in vigore dal primo giorno del
mese successivo alla sua sottoscrizione e ha validità fino al 31
dicembre 2020. La validità potrà essere prorogata da Regione con
provvedimento da comunicare almeno un anno prima della scadenza
alla Casino S.p.a..
Regione e Casino S.p.a. provvederanno, con cadenza triennale,
a verificare di concerto l'attualità delle disposizioni del
presente disciplinare, anche al fine di attivare la procedura per
la loro eventuale modificazione.
Articolo 3
Modalità di esercizio della Casa da gioco
Casino S.p.a. è tenuta a gestire la Casa da gioco con decoro,
serietà e correttezza, con particolare attenzione allo sviluppo
delle risorse umane e professionali.
L'esercizio dei giochi (Roulette francese, Fairoulette,
Trente et Quarante, Chemin de fer, Poker, Roulette americana,
Black-Jack, Punto-Banco, Craps, Saint-Vincent poker e la sua
variante denominata Cambio Carta, le varianti al gioco Poker
Teresina denominate Texas Hold'em e Omaha Hight, Slot-Machines e
altri giochi elettronici) ha luogo in Saint-Vincent nei locali
della Casa da gioco.
L'eventuale utilizzo di altre strutture e l'introduzione di
nuovi giochi dovranno essere preventivamente autorizzati dalla
Giunta regionale, sentita la Commissione consiliare
competente.
Articolo 4
Gettoni
Le dotazioni di gettoni di valore, di colore e delle slots in
uso presso la Casa da gioco sono fornite da Regione, che si riserva
la facoltà di sostituirle per sopravvenuti motivi tecnici.
Casino S.p.a. è tenuta a custodire e ad utilizzare
esclusivamente i gettoni di proprietà regionale e, al momento della
scadenza del presente disciplinare, a restituire a Regione le
dotazioni di gettoni complete o a corrispondere il valore nominale
dei pezzi eventualmente mancanti.
Articolo 5
Affidamento di attività a terzi
Le attività di gioco devono essere esercitate direttamente da
Casino S.p.a., che non può delegarle a terzi.
Le attività accessorie e complementari non collegate
direttamente all'attività produttiva concernenti esercizi pubblici
e commerciali o servizi al pubblico collaterali e di supporto alla
gestione della Casa da gioco, escluso il cambio assegni di cui
all'art. 6, possono, anche se svolte nei locali di pertinenza di
quest'ultima, essere affidate a terzi, a seguito di preventiva
informazione alla Regione.
Sono fatti salvi i contratti in essere alla data di entrata
in vigore del presente disciplinare.
Articolo 6
Cambio assegni
Al fine di incrementare la produttività della Casa da gioco,
Casino S.p.a., nel pieno rispetto delle leggi vigenti in materia, è
tenuta a garantire, tramite il proprio ufficio cassa assegni ed a
proprio rischio, la provvista di gettoni di gioco alla clientela,
contro il rilascio di assegni di conto corrente o
circolari.
Resta esclusa ogni partecipazione di Regione ai rischi e ai
danni conseguenti a tali operazioni.
Articolo 7
Beni mobili
Casino S.p.a. provvede, a propria cura e spese, all'acquisto
e alla gestione dei beni mobili, tra cui l'arredamento, le
attrezzature e le slots.
Rimangono di proprietà della Regione i marchi, il sistema
informativo, nelle sue componenti hardware e software, il know-how
e le banche dati.
I beni di cui al precedente comma sono da Regione concessi in
comodato a Casino S.p.a. per l'utilizzo esclusivo ed esigenze della
gestione e non possono comunque essere da Casino S.p.a. concessi in
uso a terzi, salvo specifica autorizzazione della Giunta regionale,
sentita la Commissione consiliare competente.
Del pari saranno di proprietà di Regione eventuali nuovi
marchi registrati su richiesta di Casino S.p.a. o di
Regione.
Relativamente al sistema informativo, l'aggiornamento,
l'inserimento dei dati, la manutenzione ordinaria e straordinaria
dello stesso, nonché le eventuali modifiche innovative di sviluppo
degli elementi hardware e software, saranno a cura e spese di
Casino S.p.a..
Sarà altresì a carico di Casino S.p.a. l'acquisto di
qualsiasi hardware e software applicativo di base, fatto salvo
l'obbligo di cui all'articolo 21 del presente disciplinare.
Nelle more della cessione dei beni mobili di proprietà della
Regione a Casino S.p.a. sono fatte salve le cessioni in comodato
attive alla data di entrata in vigore del presente
disciplinare.
Articolo 8
Beni immobili
La Regione è proprietaria dei beni immobili che sono ceduti
in comodato gratuito a Casino S.p.a., la quale è tenuta a
mantenerli in costante e perfetta efficienza e ad assicurarne le
migliori condizioni igieniche ed ambientali, sia per il pubblico
che per il personale dipendente.
L'onere della custodia e della manutenzione ordinaria e
straordinaria dei beni immobili, è a carico di Casino S.p.a., fatti
salvi eventuali interventi rientranti nel Piano di sviluppo di cui
all'art. 14.
Entro tre mesi dalla chiusura di ciascun esercizio, Casino
S.p.a. comunica alla Giunta regionale l'elenco delle manutenzioni
straordinarie effettuate nell'anno precedente. Casino S.p.a. è
obbligata ad effettuare tutte le manutenzioni straordinarie
ritenute urgenti ed individuate con apposite deliberazioni della
Giunta regionale.
Detti beni sono da Regione concessi in disponibilità a Casino
S.p.a. per l'utilizzo esclusivo inerente ad esigenze della gestione
e non possono comunque essere da Casino S.p.a. concessi in uso a
terzi, salvo specifica autorizzazione della Giunta
regionale.
Tali beni sono consegnati a Casino S.p.a. come individuati e
descritti nell'inventario e nello stato di consistenza, redatti in
contraddittorio fra le parti.
Regione, in accordo con Casino S.p.a., si riserva l'uso di
adeguati locali necessari ai propri servizi. L'arredamento, la
manutenzione ordinaria e straordinaria, l'attrezzatura e tutte le
spese vive relative all'uso ed all'utilizzazione dei detti locali
(telefono, energia, pulizia e ogni altro servizio) sono a carico di
Casino S.p.a..
È a carico di Regione la polizza globale fabbricati degli
immobili di proprietà regionale, anche a favore della Casino S.p.a.
e con rinuncia alla surroga.
Sono a carico di Casino S.p.a. tutte le coperture
assicurative connesse alla conduzione della Casa da gioco e di
tutti i beni ad esse pertinenti, quali, a titolo esemplificativo e
non esaustivo: incendio, scoppi di gas, furti e rapine,
responsabilità terzi e danni di qualsiasi natura.
Articolo 9
Proventi di gestione
Gli introiti lordi di gestione sono rappresentati dai
proventi lordi di tutti i giochi in essere o di quelli che saranno
eventualmente introdotti in seguito.
Dal conteggio dei proventi lordi sono esclusi i proventi
degli ingressi, delle mance, dei proventi delle attività
complementari ed accessorie, nonché delle entrate per spettacoli e
trattenimenti comunque organizzati da Casino S.p.a., all'interno o
fuori della Casa da gioco.
Casino S.p.a. versa le quote dei proventi di gioco di
spettanza regionale alla tesoreria di Regione, con le modalità di
cui al successivo art. 10. Tali quote assumono, all'atto del
versamento, natura di entrata di diritto pubblico.
Le orfanelle, cioè le vincite non ritirate dai giocatori,
dopo annotazione su apposito registro, verranno incluse nei
proventi del tavolo da gioco di pertinenza ed il 10% del loro
ammontare sarà devoluto a titolo di mancia.
La stessa procedura sarà seguita per le poussettes, puntate
non regolari effettuate dal giocatore dopo l'uscita del numero,
quando non sia possibile l'individuazione del giocatore per la
restituzione della puntata.
Nel caso si verificasse l'immissione in gioco di denaro e
gettoni falsi o fuori corso, o si verificassero eventuali ammanchi
di cassa, nessuna detrazione potrà essere operata sui proventi di
spettanza di Regione, dovendosi intendere che il rischio e il
conseguente danno ricadono unicamente ed interamente su Casino
S.p.a..
I cosiddetti "pagamenti di favore" sono effettuati da Casino
S.p.a. a proprio carico e non comportano detrazioni sui proventi di
spettanza di Regione.
Articolo 10
Versamento
Le quote dei proventi lordi giornalieri dei giochi spettanti
a Regione, raggruppati per dieci giorni sono comunicati a Regione,
entro e non oltre i cinque giorni successivi alla scadenza del
decimo giorno e sono versati, raggruppati per mese, entro e non
oltre il quinto giorno del mese successivo.
Nel caso di ritardo nei pagamenti, Casino S.p.a. sarà tenuta
a corrispondere a Regione, sugli importi pagati in ritardo, gli
interessi, in ragione annua, commisurati al tasso ufficiale di
sconto, maggiorato di 10 punti.
Trascorso il termine di 15 giorni senza che si sia provveduto
al versamento dell'importo dovuto, la Regione costituirà in mora la
Casino S.p.a. a mezzo di lettera raccomandata con avviso di
ricevimento e potrà avviare le procedure di cui all'art.
20.
I tassi di cui sopra saranno applicati con un limite massimo
pari al tasso effettivo globale medio rilevato trimestralmente
dalla Banca d'Italia su operazioni in conto corrente oltre Euro
5.200, maggiorato del 50%.
Articolo 11
Quota dei proventi spettanti a Regione
Per le attività di cui al presente disciplinare, Casino
S.p.a. versa a Regione una quota pari al 40% degli introiti lordi
dei giochi.
Nel caso in cui i proventi complessivi dei giochi superino
gli introiti della Casa da gioco dell'esercizio precedente, a
Casino S.p.a. verrà riconosciuto, limitatamente all'esercizio in
cui sia avvenuto il supero, un ulteriore 2% sui relativi maggiori
proventi conseguiti.
Qualora, sul totale dei proventi di gioco annuali,
l'incidenza dei proventi dei giochi "lavorati" (derivante dai
proventi complessivi dei giochi, detratti quelli delle
slot-machines e degli altri giochi elettronici) sia uguale o
superiore al 50%, sui proventi dei giochi "lavorati" a Casino
S.p.a. verrà riconosciuto:
- un ulteriore 2%, per un'incidenza dei giochi "lavorati"
compresa tra il 50% e il 55% escluso;
- un ulteriore 3%, per un'incidenza dei giochi "lavorati"
compresa tra il 55% e il 60% incluso;
- un ulteriore 4% per un'incidenza dei giochi "lavorati"
superiore al 60%.
Le predette ulteriori quote non sono tra loro cumulabili e le
somme relative saranno versate da Regione a Casino s.p.a entro il
31 gennaio dell'anno successivo.
Qualora, per cause importanti oggettivamente non imputabili
alla Casino S.p.a., si dovesse riscontrare una diminuzione degli
introiti annuali superiore al 10%, rispetto agli introiti della
Casa da gioco dell'esercizio precedente, si procederà alla
revisione delle clausole economiche del presente
disciplinare.
Nel caso in cui le mance superino le percentuali
sottoindicate dei ricavi generati da ognuno dei seguenti
giochi:
Roulette francese, Fairoulette: 60%;
Chemin de fer: 30%;
Trente et Quarante: 5%;
Poker e le varianti al gioco Poker Teresina denominate Texas
Hold'em e Omaha Hight: 20%;
Craps, Punto-Banco: 10%;
Roulette americana, Black-Jack: 35%;
Saint-Vincent poker: 9%.
Al termine di ciascun periodo semestrale dell'esercizio di
Casino S.p.a., quest'ultima, nei 30 giorni successivi,
corrisponderà a Regione il 40% degli importi eccedenti di sua
spettanza. Con l'atto di autorizzazione per l'esercizio di nuovi
giochi di cui all'articolo 3, comma 3, il Consiglio regionale,
sentita la Commissione consiliare competente, individuerà altresì,
sentita Casino S.p.a., il rapporto percentuale mance/ricavi oltre
il quale Casino S.p.a. corrisponderà a Regione le quote di
ripartizione previste relativamente al nuovo gioco.
Articolo 12
Manifestazioni e promozione
Al fine di promuovere le attività della Casa da gioco, Casino
S.p.a. è tenuta a finanziare, destinando una percentuale non
inferiore al 14% degli introiti di gioco come definiti dall'art. 9,
comma 2, con riferimento ai dati dell'ultimo bilancio approvato
dalla gestione della Casa da gioco, il calendario di manifestazioni
finalizzate ad incentivare le presenze della clientela presso la
Casa medesima e ad attivare ritorni di immagine e ricadute
promozionali su Saint-Vincent e sulla Valle d'Aosta.
Il programma annuale delle manifestazioni, operativo ed
economico, è predisposto da Casino S.p.a. di concerto con il
"Comitato per la promozione e le manifestazioni", formato dal
Presidente della Regione Autonoma Valle d'Aosta o da un suo
delegato che lo presiede, da un amministratore di Casino S.p.a. o
da un suo delegato e da un terzo componente in rappresentanza dei
Comuni di Châtillon e di Saint-Vincent, entro e non oltre il 30
novembre l'anno precedente a quello di riferimento.
Tale programma dovrà evidenziare esplicitamente la quota di
risorse destinata alla ospitalità esterna per permettere delle
effettive ricadute sull'imprenditoria turistica e commerciale del
comprensorio di Châtillon e Saint-Vincent.
Il funzionamento del Comitato è regolamentato attraverso
apposito protocollo predisposto dal Comitato stesso entro 120
giorni dalla sottoscrizione del presente disciplinare ed approvato
da Casino S.p.a. e dalla Giunta regionale.
Quanto stanziato nel bilancio regionale, alla data di entrata
in vigore del presente disciplinare, e non ancora erogato, è
corrisposto a Casino S.p.a. con l'impegno che sia destinato alla
realizzazione del programma delle manifestazioni.
Articolo 13
Controlli
Casino S.p.a. assicurerà, con il più severo controllo, la
regolarità dei giochi e dei relativi incassi.
Regione esercita, a mezzo del proprio servizio ispettivo,
qualsiasi forma di controllo, sia in modo continuativo e
sistematico, sia con interventi saltuari sui giochi, manifestazioni
varie, ingressi, servizi, ecc., con possibilità di accesso diretto
e in tempo reale al sistema informativo della Casa da gioco secondo
le modalità previste dall'apposito regolamento da approvarsi dal
Consiglio regionale entro un anno dall'entrata in vigore del
presente disciplinare. Nelle more continuerà ad applicarsi il
vigente regolamento dei controlli approvato dal Consiglio
regionale.
Casino S.p.a. provvederà a fornire in tempo reale
informazioni, tabulati ed in particolare risultati di gestione,
secondo le richieste del Direttore della Direzione regionale della
Casa da gioco, assicurando nel contempo la più completa
disponibilità delle strutture interne preposte al controllo di
attività di gioco e al controllo amministrativo.
Nessun tavolo o gioco può essere aperto o chiuso senza la
presenza di un rappresentante di Regione, nominato dal Presidente
della Regione Autonoma Valle d'Aosta.
Casino S.p.a. è tenuta inoltre a:
a) trasmettere a Regione una sintesi trimestrale del
reporting di Casino S.p.a. al fine di una completa conoscenza degli
andamenti gestionali della stessa, ivi compresa la realizzazione
del programma delle manifestazioni;
b) implementare ed utilizzare esclusivamente il sistema
integrato di sicurezza, anche a mezzo di videosorveglianza, con
particolare riferimento al controllo dei giochi ed al sistema
denominato "online" per il controllo delle slot machines, adottando
le più moderne tecnologie reperibili sul mercato. La Casino S.p.a.
terrà costantemente informato il servizio ispettivo regionale su
eventuali anomalie del sistema integrato di sicurezza nonché sui
progetti evolutivi del sistema in modo da tener conto delle
eventuali osservazioni del servizio ispettivo.
Per quanto riguarda il sistema integrato di sicurezza, la sua
realizzazione sarà messa in atto al solo fine di assicurare un
controllo della regolarità dei giochi e comunque con esclusione
della sorveglianza sull'attività del personale. Le modalità per
l'accesso e l'utilizzo delle strutture di sorveglianza (sala
monitor dei controlli di sicurezza), da parte del servizio di
controllo regionale, saranno regolate da apposito protocollo,
approvato dalla Giunta regionale, previa intesa con la Casino
S.p.a. e sentita la Commissione consiliare competente, nel pieno
rispetto delle disposizioni vigenti in materia, in specie dell'art.
4 della Legge 20 maggio 1970, n. 300, recante "Norme sulla tutela
della libertà e dignità dei lavoratori, della libertà sindacale e
dell'attività sindacale nei luoghi di lavoro e norme sul
collocamento";
c) fornire quotidianamente, per gioco e per tavolo, nel
rispetto della normativa vigente in materia di lavoro, una
dettagliata ed analitica contabilità delle mance, consentendo a
Regione il controllo anche ai fini dell'applicazione dell'ultimo
comma del precedente articolo 11.
Articolo 14
Piano di sviluppo
Il Consiglio regionale approva il Piano di sviluppo su
proposta della Giunta regionale. Regione finanzia gli investimenti
in esso previsti che verranno realizzati da Casino S.p.a. sulla
base di uno schema contrattuale tipo approvato dalla Giunta
regionale.
Quanto stanziato nel bilancio regionale, alla data di entrata
in vigore del presente disciplinare, e non ancora erogato, è
corrisposto a Casino S.p.a. a titolo di acconto per la
realizzazione del Piano di sviluppo, proporzionalmente alle spese
già effettuate per lavori di manutenzione straordinaria o di nuova
realizzazione coerenti con tale piano.
Articolo 15
Disciplina del personale
Casino S.p.a. si impegna a mantenere in servizio e a gestire
tutto il personale dipendente in forza alla data dell'entrata in
vigore del presente disciplinare, fatti salvi i casi di
licenziamento per giusta causa o giustificato motivo, di
dimissioni, di risoluzioni consensuali o di contratti di lavoro a
tempo determinato.
Casino S.p.a. amministra e gestisce il personale nel pieno
rispetto delle leggi che regolano il rapporto di lavoro e dei
contratti collettivi ed individuali di lavoro in essere.
Le nuove assunzioni saranno effettuate ai sensi della
"Regolamentazione delle assunzioni del personale presso il Casino
de la Vallée", approvata dal Consiglio regionale.
Per l'accesso alla qualifica di dirigente sono richiesti
requisiti di specchiata moralità, nonché capacità ed esperienza di
coordinamento di attività complesse e di gestione delle risorse
umane.
Casino S.p.a. si impegna a garantire che il personale in
organico sia rispondente, sia sotto l'aspetto quantitativo che
sotto quello delle competenze, ad una gestione efficace ed
efficiente delle aree aziendali.
Articolo 16
Oneri fiscali
Gli oneri tributari, direttamente o indirettamente derivanti
dal presente disciplinare, saranno a carico delle parti in
conformità a quanto previsto dalle disposizioni di legge. Le spese
di bollo, di registrazione ed accessorie, presenti e future,
relative al presente disciplinare, sono poste a carico di Casino
S.p.a..
Articolo 17
Forniture
Fermo restando il rispetto della normativa vigente, Casino
S.p.a. dovrà dotarsi di un proprio regolamento relativo ai lavori e
alle forniture di beni e servizi, che trasmetterà a Regione entro
60 giorni dalla sottoscrizione del presente disciplinare. Per i
lavori e le forniture di beni e servizi, a parità di qualità e
condizioni e ove consentito dalle leggi in materia, Casino S.p.a.
si rivolgerà preferibilmente ad imprese aventi sede in Valle
d'Aosta.
Articolo 18
Ingressi
Per l'ingresso nelle sale da gioco deve essere rilasciata una
speciale tessera o titolo nominativi da Casino S.p.a., la quale ha
la facoltà di ritirarli o di negarli, a suo insindacabile giudizio
o su motivata richiesta del Direttore della Direzione regionale
della Casa da gioco, del Capo Servizio Ispettivo, dell'Ufficio
interno di P.S., delle Compagnie territoriali dei Carabinieri e
della Guardia di Finanza.
L'ingresso alle sale da gioco e ai locali utilizzati per le
operazioni comunque inerenti allo svolgimento delle attività di
gioco è vietato ai minorenni, ai militari in divisa, alle persone
dedite notoriamente all'esercizio professionale del gioco e alle
persone che intendano svolgere operazioni di credito, fatta
eccezione per gli Istituti di credito autorizzati, convenzionati
con Casino S.p.a., per servizi all'interno della Casa da gioco, e
comunque alle persone a cui è stato inibito l'ingresso.
Per quanto concerne i residenti in Valle d'Aosta si applicano
le disposizioni assunte in merito dal Consiglio regionale.
Agli effetti della vigilanza delle Autorità governative, i
locali adibiti al gioco sono considerati come pubblici.
Casino S.p.a. è responsabile in via diretta ed esclusiva
verso le Autorità stesse di qualsiasi infrazione o
irregolarità.
L'eventuale attivazione di un corrispettivo per l'ingresso
alle sale da gioco e l'eventuale suo importo massimo sarà
autorizzato dalla Giunta regionale, sentita la Commissione
consiliare competente.
Casino S.p.a. potrà rilasciare, anche su richiesta del
Direttore della Casa da Gioco o del Capo Servizio Ispettivo,
biglietti di ingresso omaggio a scopo promozionale.
Articolo 19
Apertura e orari
La Casa da gioco deve essere tenuta aperta e funzionante per
tutto l'anno, fatta eccezione per il giorno di vigilia di
Natale.
L'orario di funzionamento delle sale da gioco e dei servizi
accessori è stabilito da Casino S.p.a., previa comunicazione a
Regione.
Articolo 20
Decadenza e revoca della gestione
Regione potrà pronunciare la decadenza di Casino S.p.a. dalle
facoltà di cui al presente disciplinare nei seguenti casi:
a) scioglimento, messa in liquidazione, fallimento o
assoggettamento a procedura concorsuale equipollente di Casino
S.p.a.;
b) inosservanza degli obblighi di cui all'art. 3, commi 1 e
3, all'art. 5, comma 1, all'art. 8, commi 1, 2 e 8, all'art. 10,
comma 3, all'art. 13, comma 1, e all'art. 15, comma 3;
c) qualora, per qualsiasi motivo, esclusi i casi di forza
maggiore debitamente comprovati, Casino S.p.a. sospenda la gestione
dei giochi.
Nei casi di cui alle lettere b) e c) Regione dovrà
preventivamente comunicare a Casino S.p.a. l'avvio del procedimento
di decadenza, indirizzando a Casino S.p.a una motivata
contestazione scritta e assegnando alla medesima un termine non
inferiore a 15 giorni per la presentazione di eventuali
controdeduzioni e giustificazioni e di documenti. Con provvedimento
adottato nei successivi 60 giorni, il Consiglio regionale dovrà
decidere se pronunciare la decadenza di Casino S.p.a. dalla
gestione della Casa da gioco, ovvero se accettare le
giustificazioni presentate.
Nei casi di decadenza nessun indennizzo o compenso sarà
dovuto a Casino S.p.a..
Regione si riserva, inoltre, il potere di revocare la
gestione per sopravvenute ragioni ed esigenze di pubblico interesse
ed in caso di sopravvenuti provvedimenti legislativi e/o
amministrativi incompatibili con la gestione stessa.
Articolo 21
Cessazione della gestione
Nel caso di cessazione della gestione per qualsiasi motivo,
Casino S.p.a dovrà provvedere immediatamente al rilascio e/o alla
consegna e/o alla riconsegna a Regione, dietro sua semplice
richiesta scritta, di tutti i beni concernenti l'attività di gioco
e tutte le attività ad essa funzionalmente connesse.
Tra i beni di cui al comma 1, è incluso l'intero sistema
integrato di sicurezza nonché l'intero sistema informativo, sia
hardware sia software, know-how e le banche dati.
Per il prosieguo dell'attività, i beni di proprietà di Casino
S.p.a., mobili e/o immobili, ritenuti dalla Regione funzionali alla
gestione della Casa da gioco, saranno acquisiti al valore
normale.
Casino S.p.a. dovrà, inoltre, prestare ogni assenso
necessario per consentire a Regione, od al soggetto terzo da essa
designato, la continuità dell'attività di gioco e il mantenimento
del personale iscritto a libro matricola.
Casino S.p.a., a richiesta di Regione, sarà tenuta a
proseguire la gestione per un periodo massimo di 6 mesi.
Regione ha in ogni caso diritto di esercitare la prelazione
su qualsiasi cessione di beni immobili e di attrezzature di gioco
che Casino S.p.a. intenda effettuare, in qualsiasi momento.
Articolo 22
Disposizioni transitorie
Eventuali proprietà immobiliari funzionali alla gestione
della Casa da gioco, di proprietà di Casino S.p.a. alla data di
entrata in vigore del presente disciplinare, verranno acquistati
dalla Regione.
Per le proprietà immobiliari in corso d'opera, Casino S.p.a.
è tenuta a terminare i lavori, preventivamente all'acquisto da
parte della Regione.
Per l'anno 2007, la percentuale dei proventi di cui
all'articolo 11 del presente disciplinare è rideterminata nel 43% e
gli eventuali conguagli saranno trattenuti da Casino S.p.a. nei
successivi versamenti.
Casino S.p.a. rinuncia a tutti i crediti nei confronti di
Regione, maturati a titolo di rimborso spese, alla data di entrata
in vigore del presente disciplinare, con esclusione dei crediti
derivanti dall'applicazione della deliberazione della Giunta
regionale n. 761/2007.
Regione e Casino S.p.a. provvederanno, nell'anno 2009, a
verificare di concerto l'attualità delle disposizioni del presente
disciplinare, anche al fine di attivare la procedura per la loro
eventuale modificazione.
Consiglieri presenti e votanti: 35
Favorevoli: 24
Contrari: 11
Il Consiglio approva.
