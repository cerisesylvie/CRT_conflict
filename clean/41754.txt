Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 765 del 4 luglio 2019 - Resoconto
OGGETTO N. 765/XV - Interpellanza: "Bonifica di un'area verde
situata in Via Lavoratori Vittime du Col du Mont nel Comune di
Aosta".
Farcoz (Président)
-
Point 38 à l'ordre du jour.
Pour l'illustration, la parole au collègue Manfrin.
Manfrin (LEGA VDA) -
Come sapete, purtroppo questa è
un'iniziativa che arriva un po' datata, ma i fatti sono comunque di
assoluto interesse, anche se le vicende scatenanti si sono
concluse, peraltro anche in maniera purtroppo negativa per il
maneggio e per i cavalli al seguito. Come sapete, si parla da tempo
di questa vicenda che riguarda appunto il maneggio sito in zona
Tzamberlet. Su quella struttura si è detto moltissimo, spesso anche
in maniera inesatta. Per esempio, ricordo quando ero in consiglio
comunale e l'allora assessore alle opere pubbliche ci disse che
quella zona dove c'era il maneggio era una discarica a cielo
aperto, oppure una zona disastrata. Ai tempi chiesi conferma
all'assessore che si occupava di rifiuti e di urbanistica se
effettivamente quella fosse una zona utilizzata come discarica
abusiva, o appunto fosse una zona disastrata. Mi disse invece di no
e quindi grazie a quella interrogazione cadde un po' la
giustificazione che ai tempi diceva che bisognava costruire la
scuola polmone proprio in quell'area. Peraltro, sulla scuola
polmone magari avremo modo di approfondire anche credo più in
là.
Su quel maneggio però si è recentemente acceso un ulteriore
caso, come molti organi di informazione hanno riportato, perché con
una determina dirigenziale del Comune di Aosta si è chiuso il
maneggio sito in zona Tzamberlet e sono stati concessi trenta
giorni per rilasciare l'impianto dato in concessione, libero da
persone, animali e cose di proprietà della gestione,
riconsegnandolo alla civica amministrazione. Questa chiusura però
ha fatto sorgere alcuni altri interrogativi, riportati anche questi
dagli organi di informazione. Pare infatti che nell'accordo di
programma fra Comune e Regione fosse prevista la costruzione di una
nuova struttura e che la terra del mai aperto cantiere sarebbe
dovuta servire per bonificare una nuova area prevista per i
cavalli, che era stata individuata nell'area di VdA Structure e più
precisamente sulle macerie dell'ex Cascina Favre di Via Lavoratori
vittime Col du Mont.
Questa scoperta però porta con sé ulteriori interrogativi,
perché non sapevo che vi fossero delle aree da bonificare in quella
zona e, da quanto ci è stato possibile ricostruire, ovvero le
localizzazioni delle aree, pare che questa area da bonificare sia
una zona adiacente al fiume Dora. La presenza di un'area da
bonificare proprio vicino alla Dora, quindi chiaramente con il
pericolo che in caso di esondazione la Dora vada a erodere queste
aree da bonificare e porti con sé questi materiali di cui non
abbiamo informazioni, si aprono altri quesiti, perché se quella è
un'area da bonificare, che ne è di altre aree da bonificare sempre
situate in quella zona della Dora?
Anche qui purtroppo devo attingere a quella che è stata la mia
esperienza di consigliere comunale ad Aosta, perché allora chiesi
in una interrogazione quale fosse il consumo di acqua della
fabbrica Cogne, perché nelle bollette non risultava che la Cogne
pagasse nulla per l'acqua che utilizzava. Ci risposero ai tempi che
la Cogne non pagava le bollette dell'acqua, perché pescava dai
pozzi che aveva al di sotto tutta l'acqua che gli necessitava, sia
per l'uso interno sia per la produzione. Quello che però ci
sollevarono fu un'altra questione, ovvero ci dissero: meno male che
la Cogne pesca da quei pozzi, perché acqua ce n'è in abbondanza. Ma
ci dissero: se non pescasse così tanto, il livello dell'acqua si
alzerebbe e andrebbe a erodere quella collina che, non so se
sapete, è situata tra la fabbrica Cogne e il cavalcavia che porta a
Charvensod, quella collinetta verde su cui peraltro ci sono anche
degli inquietanti giochini per bambini. Ci disse l'assessore: noi
non sappiamo che cosa c'è là sotto, sappiamo che ci sono dei
rifiuti, ma non sappiamo di che natura siano.
Io ero convinto che quella collina verdeggiante con dei giochini
per bambini fosse una collinetta come ce ne sono tante, invece sono
venuto a scoprire, quando facevo parte del consiglio comunale, che
invece quella è una collina fatta di rifiuti. E sapere che neanche
l'amministrazione comunale sapeva di quali rifiuti era composta
questa collinetta mi ha assolutamente inquietato, soprattutto
perché noi possiamo a oggi riferirci al fatto che c'è un consumo di
acqua, ma potenzialmente comunque non è che possiamo stare
tranquilli, perché lì c'è una discarica interrata di rifiuti, con i
giochini per bambini anche in mezzo. E dire: va beh, va bene tutto
così! Quindi visto che già trattiamo la questione dei rifiuti e di
aree da bonificare, credo che a questo punto sia utile fare alcune
domande per comprendere meglio questo fenomeno.
Con questa interpellanza chiediamo se effettivamente per l'area
in oggetto, quindi l'area che avrebbe dovuto essere destinata per
lo spostamento del maneggio, fosse stata prevista una bonifica mai
realizzata. In caso affermativo, chiediamo per quali motivazioni
non sia stata effettuata, per quali motivi debba essere bonificata
e quali sono i rischi di un'area da bonificare sita in adiacenza
della Dora e se vi siano, come ho poc'anzi affermato, nella stessa
zona di Via Lavoratori Vittime Col du Mont, a cominciare dall'area
verde che vi ho descritto, situata fra la torre piezometrica e il
viadotto autostradale, altre zone da bonificare, e a questo punto,
se vi sono, di quali rifiuti sono composte.
Président
-
Pour la réponse, la parole à
l'assesseur Chatrian.
Chatrian (AV) -
Il collega, avendo avuto modo di
affrontare la questione anche quando era in consiglio comunale,
penso abbia potuto comunque approfondirne, forse più a livello
comunale, la fotografia. Per quanto invece riguarda
l'Amministrazione regionale, il collega ci ha posto tre domande
molto puntuali alle quali tecnicamente cercherò di rispondere nel
merito.
Faccio solo una piccola premessa per inquadrare l'iniziativa,
anche perché il primo accordo di programma ha la data del 2011. In
base all'accordo di programma proprio tra Regione e Comune di
Aosta, sottoscritto il 30 settembre 2011, fra le attività di
riqualificazione urbanistica dell'ex area Cogne era prevista la
realizzazione, in aree di proprietà di Valle d'Aoste Structure, di
una struttura capace di ospitare il maneggio di regione Tzamberlet,
da delocalizzare in quanto in parte interferente con la
realizzazione del polo scolastico di istruzione superiore a suo
tempo programmato. Mi sembra che l'inizio dell'iter fosse
programmato nel 2009-2010, ma avremo modo penso nel prosieguo di
poter approfondire la questione della scuola polmone, non con
questa iniziativa, ma sicuramente più avanti.
Ai fini di consentire l'utilizzo delle aree individuate per la
nuova destinazione del maneggio, era necessario effettuare
valutazioni puntuali sulla qualità ambientale del suolo ed eseguire
eventuali interventi di bonifica o messa in sicurezza, al fine di
assicurare il rispetto dei limiti qualitativi per le zone verdi
pubbliche, private o residenziali previsti dal decreto legislativo
n. 151 del 2006, in cui rientra il maneggio da un punto di vista
giuridico. La struttura competente in materia di bonifica dei siti
contaminati ha quindi individuato la società Valle d'Aoste
Structure, nella sola qualità di proprietaria dei terreni, per la
predisposizione del piano della caratterizzazione del documento di
analisi del rischio per l'individuazione degli eventuali interventi
di messa in sicurezza permanente e/o di bonifica da porre in atto.
Valle d'Aoste Structure ha provveduto a eseguire quanto richiesto e
ha presentato il documento tecnico operativo ed economico
riportante il dettaglio delle attività da svolgere e la spesa
presunta da sostenere.
Dal piano di caratterizzazione per le aree interessate dal
progetto di ricollocazione e dall'analisi del rischio,
documentazione prodotta in esecuzione di quanto previsto dalla DGR
3184/2011, che Valle d'Aoste Structure ha approvato, previo esame
della apposita conferenza dei servizi, con provvedimento
dirigenziale nell'aprile 2013, emergeva la necessità di procedere a
operazioni di parziale bonifica e in particolare di reperire una
quantità importante di terra per realizzare lo strato necessario di
terreno calpestabile del maneggio. A seguito di tale decisione la
struttura opere edili ha quindi fatto predisporre il documento
relativo al piano di utilizzo delle terre da scavo derivanti
dall'area della scuola polmone in località Tzamberlet, al fine di
verificarne la compatibilità ambientale per la messa in sicurezza
delle aree individuate nell'ex area Cogne da destinare a
maneggio.
Successivamente, con provvedimento dirigenziale n. 730 del 5
marzo 2014, è stato quindi approvato il progetto definitivo degli
interventi di bonifica e messa in sicurezza permanente delle aree
interessate dal progetto di ricollocazione del nuovo maneggio
all'interno dell'ex area Cogne nel comune di Aosta, progetto che
prevede espressamente che le attività di messa in sicurezza per la
ricollocazione del maneggio vengano eseguite contestualmente
all'avvio degli scavi per la realizzazione della scuola polmone di
Tzamberlet; penso che lo abbia messo in evidenza anche lei prima,
nelle premesse o nelle considerazioni che ha fatto.
A seguito della sospensione delle procedure di appalto per la
realizzazione della scuola polmone, sono state sospese anche le
attività per la messa in sicurezza permanente dei terreni interni
all'ex area in cui era prevista la ricollocazione del maneggio del
comune di Aosta. In ogni caso la struttura opere edili ha
proseguito nell'attività di competenza, conferendo l'incarico a un
professionista per la predisposizione della progettazione
esecutiva, di prossima consegna, della parziale bonifica e messa in
sicurezza di tutta l'area in questione.
Vengo alle risposte puntuali, dopo aver cercato di delineare e
fare una fotografia comunque aggiornata di quello che è stato
praticamente negli ultimi otto anni. In merito al primo quesito,
confermo che nell'area su cui è programmato lo spostamento del
maneggio di regione Tzamberlet è previsto un intervento di bonifica
la cui progettazione esecutiva è in fase di consegna. In merito al
secondo punto, non posso che rispondere che l'intervento non è
ancora stato attuato, in quanto da un lato deve essere ancora
ultimata la progettazione esecutiva, dall'altro in quanto le
attività sono state, se posso dire, in parte congelate dalla
necessità di prevedere il reperimento di importanti quantità di
terra per il ricoprimento del sito, inizialmente individuate nel
recupero delle terre da scavo ambientalmente compatibili derivanti
dalla realizzazione della scuola polmone prevista in località
Tzamberlet, opera come noto attualmente sospesa. Secondo gli
approfondimenti fatti non vi sono profili di rischio apprezzabili
in quanto, dalla caratterizzazione eseguita risulta che l'ex area
Cascina Favre non ha evidenziato contaminazioni in relazione
all'attuale destinazione urbanistica d'uso, quindi a livello di
piano regolatore. L'intervento di bonifica è teso a rendere il sito
compatibile con la nuova destinazione più stringente, riconducibile
alla categoria verde pubblico privato e residenziale, rispetto alla
precedente destinazione di insediamento di attività industriali. In
merito al terzo quesito c'è da tener presente che l'area dello
stabilimento Cogne è stata oggetto nel passato di numerosi
interventi di bonifica, alcuni dei quali dovranno essere
riesaminati in funzione dell'evoluzione della normativa
vigente.
Nell'area circostante Via Lavoratori Vittime del Col du Mont vi
sono altre aree che dovranno essere oggetto di bonifica,
specificate nel provvedimento dirigenziale n. 3692 del 3 luglio
2018, che individua puntualmente le diverse aree in cui risulta
necessario intervenire e le relative priorità. Su questo apro solo
una parentesi e la chiudo subito: sarà importante, anche nel
documento programmatico regionale, cioè nel DEFR, a livello di
indicazione e di indirizzo per poi avere comunque riscontro
oggettivo sul 2020-2022, la programmazione relativa alle priorità e
alle eventuali bonifiche da mettere in campo principalmente nella
conurbazione attorno ad Aosta.
Termino dicendo che i recenti stanziamenti previsti nella
variazione di bilancio approvato nel corso dell'ultimo Consiglio,
consentiranno di avviare una prima fase esecutiva. Una parte di
risorse sono già state messe nell'ultima variazione che abbiamo
approvato ad aprile e, come dicevo, l'indicazione che sarà inserita
nel documento programmatico più politico che è il DEFR, dovrà
comunque trovare riscontro nella programmazione più di natura
contabile e finanziaria del triennio 2020-2022. Spero di essere
stato abbastanza chiaro e utile alla questione che lei mi ha
posto.
Président
-
Pour la réplique, la parole au
collègue Manfrin.
Manfrin (LEGA VDA) -
Riguardo alla prima domanda, che era
abbastanza semplice, effettivamente lei mi ha confermato che per
l'area in oggetto era in previsione una bonifica da realizzarsi, ma
che non è mai stata realizzata - e qui arriviamo al secondo punto -
perché manca la terra di riporto che si sarebbe dovuta tirar fuori,
diciamo per intenderci, dai lavori per la scuola polmone. Io credo
innanzitutto che, se effettivamente un'area deve essere bonificata,
al netto del fatto che lei dica che la bonifica è prevista perché
si passa da un inquadramento di area industriale a un inquadramento
di verde pubblico, quella bonifica vada in ogni caso eseguita e non
vada lasciata un'area abbandonata a sé stessa in questa maniera.
Lei giustamente ha ricordato che il progetto era quello del 2011,
però siamo nel 2019. Non sto dando la responsabilità a lei, sto
dicendo che chi ha gestito il tutto fino a oggi probabilmente non è
lei, ma è qualcuno che le siede a fianco, magari non soltanto il
collega Testolin ma anche altri che non è che sono da ieri al
governo.
Quello che trovo invece un pochino più scarno è
l'approfondimento sulla zona, su cui con il mio intervento cercavo
di mettere l'accento, che intercorre fra la torre piezometrica e il
cavalcavia. Perché effettivamente sentire che un amministratore mi
risponda "noi non sappiamo quale tipo di rifiuti si nascondano
sotto quella collina", io credo che sia una dichiarazione
decisamente inquietante e penso che chi ha la responsabilità
in
primis
della sicurezza dei propri cittadini, dovrebbe avere
almeno contezza della situazione. Il problema è che se
effettivamente sotto quella collina vi sono dei rifiuti interrati -
lei non ha confermato né smentito, ci ha detto che bisognerà
aggiornare il documento, bisognerà verificare; io andrò a vedere
giustamente il provvedimento dirigenziale che mi ha citato, il n.
3692, dove appunto si individuano le aree - la cosa inquietante è
che c'è questa bellissima collina verdeggiante e lussureggiante, ai
piedi della quale è stato messo un piccolo parco giochi per
bambini, e se effettivamente si confermasse che questa zona
nasconde invece dei rifiuti interrati e non si conosce la natura di
questi rifiuti, io credo che sarebbe veramente un qualcosa su cui
aprire altro che interpellanze in Consiglio regionale, ma pagine e
pagine in altri luoghi e in altri uffici.
Quindi, Assessore, visto che lei ha fatto dell'ambiente la sua
bandiera politica da tempo e visto che a oggi le sue attuali
deleghe prevedono anche la tutela dell'ambiente, mi auguro che
procederà, dopo aver avuto queste informazioni - se non le
conosceva, ovviamente chiederà un approfondimento - a rendere
edotto il Consiglio e tutta la popolazione valdostana sulla
composizione di quella struttura e sugli eventuali rischi che
questa può portare. Se non vi sarà nulla da rilevare ne sarò
felice, se invece vi saranno dei rilievi, sarà importante
intervenire in maniera urgente e impellente.
