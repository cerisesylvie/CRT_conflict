Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 1218 del 29 marzo 2000 - Resoconto
OGGETTO N. 1218/XI Intendimenti per il ripristino del
servizio di fisioterapia domiciliare ad ammalati di sclerosi
multipla. (Interpellanza)
Interpellanza Avendo appreso che è stata sospesa la
fisioterapia domiciliare ad ammalati di sclerosi multipla, cioè a
pazienti che, per il loro stato di salute, non possono sostenere la
fatica di un trasferimento presso le sedi consultoriali ove sono
attrezzate palestre adeguate;
Considerato che tale tipologia di cura è importante per impedire
l’aggravarsi del male e per consentire una qualità
di vita migliore, tanto che da anni l’Associazione
Italiana Sclerosi Multipla operante in Valle d’Aosta
provvede ad integrare, a proprie spese, tali interventi con sedute
settimanali di una-due ore;
Atteso che tale Associazione si vede costretta dopo la
sospensione del servizio da parte dell’U.S.L., ad
operare non più solo in integrazione, ma in sostituzione del
servizio di fisioterapia domiciliare finora garantito
dall’U.S.L.;
I sottoscritti Consiglieri regionali
Interpellano
l’Assessore competente per sapere:
1) per quali motivi è stata sospesa la fisioterapia domiciliare
ad ammalati di sclerosi multipla;
2) se, e come, intende attivarsi per ripristinare nel più breve
tempo possibile il servizio di fisioterapia domiciliare
temporaneamente sospeso.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU) La Consigliera Squarzino illustra brevemente
l'interpellanza che riguarda un fatto che è avvenuto. Può anche
darsi che dal momento in cui è stata presentata l'interpellanza le
cose siano cambiate e sarei proprio contenta se così fosse, per cui
ritiro subito l'interpellanza, se l'Assessore mi dice che tutto è
cambiato.
Vado avanti con l'illustrazione. A quanto mi risulta è stata
sospesa in questi ultimi mesi la fisioterapia domiciliare per
ammalati di sclerosi multipla, cioè pazienti che non possono
recarsi in palestra o presso un consultorio o un ambulatorio per
quel tipo di attività di fisioterapia normale che viene assicurata
a chi ne ha bisogno.
Lei sa bene, Assessore, che la fisioterapia è molto importante
per questa tipologia di ammalati perché la sclerosi multipla è una
malattia da cui non si guarisce, ma di cui è possibile limitare la
progressione in modo da consentire all'ammalato una qualità di vita
migliore. Tant'è vero che l’Associazione Italiana
Sclerosi Multipla (AISM), che opera da anni in Valle, ha iniziato
ad integrare con altre terapie l'assistenza domiciliare che l'USL
garantisce: finora l'USL garantiva al singolo utente una o al
massimo due sedute alla settimana e questo era troppo poco per gli
ammalati; allora l'Associazione italiana sclerosi multipla a spese
sue, utilizzando i fondi raccolti con campagne di
sensibilizzazione, non ultima quella recente con la vendita di
fiori, paga delle fisioterapiste che vanno a domicilio ed integrano
l'intervento della fisioterapia inviata dall'USL.
Avendo l'USL sospeso questo servizio, e sarebbe interessante
capirne il motivo, l'associazione si trova costretta non più a
integrare, ma addirittura a sostituire l'attività di fisioterapia
domiciliare, assumendo in questo modo un ruolo che non è suo.
Se è compito dell'USL garantire la salute dei cittadini e
provvedere alle cure che servono ad alleviare il male, laddove non
è possibile curarlo, credo che ci troviamo di fronte ad un atto di
omissione abbastanza grave che l'USL fa nei confronti di pazienti
che hanno bisogno di cure particolari.
Per questo motivo chiediamo quali sono i motivi per cui è stata
sospesa la fisioterapia, se l'Assessore ha intenzione di attivarsi
e, poiché mi sembra lapalissiano che mi risponderà in modo
affermativo, facendo presente comunque che vi sono molte
difficoltà, vorrei capire la strategia che intende perseguire.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Il problema della fisioterapia è un problema
conosciuto che sta andando a soluzione, ma le soluzioni non saranno
a breve termine, ma a medio, lungo termine. Ci sono degli spiragli,
ma non sono immediati.
Il problema è legato alla carenza di fisioterapisti, carenza che
si è fatta ultimamente sentire anche in casa
dell’Associazione italiana sclerosi multipla che
aveva tre fisioterapisti a disposizione retribuiti
dall'associazione stessa che sono rimasti ultimamente uno e mezzo
perché uno è stato assunto dall'USL e metà è stato assunto da un
centro privato. Questo per significare che se copri con la coperta
un lato, dicasi USL, scopri l'altro, dicasi privato o associazioni
perché il numero dei fisioterapisti in Valle è molto basso e non in
grado di rispondere alla domanda.
In effetti in 4 macrodistretti abbiamo oggi un totale di 20
fisioterapisti e mezzo, alcuni dei quali hanno chiesto e ottenuto
il part time, cosa che è assolutamente in linea con i nuovi
contratti di lavoro che prevedono per le aziende
l’obbligo di concedere il part time se il tutto
rimane nell'ambito di un numero ben definito percentualmente
all'interno del personale in servizio. Questo significa che la
domanda rispetto all'offerta è assolutamente sproporzionata.
Quanto ho appena osservato era già contenuto in un documento del
mese di dicembre dell'area territoriale dell'USL che evidenziava in
maniera forte il problema, chiedendo di definire le strategie
future, cosa che abbiamo tentato di fare in una serie di
incontri.
Cosa diceva nel mese di dicembre l'USL? Innanzitutto spiegava
cosa fa la fisioterapia e la fisioterapia come la intendiamo fa
molte cose in più rispetto a quelle che appaiono perché fa le
consulenze per gli ausili ai disabili, fa gli interventi a
domicilio, la valutazione sulle abitazioni, la riduzione di
barriere architettoniche, la creazione delle condizioni più idonee
per la vita e l'autonomia del paziente, l'intervento sulla
famiglia, l'istruzione sulle strategie comportamentali più utili
nella gestione del paziente, l'addestramento dei familiari al
corretto allineamento posturale, ai trasferimenti e alla
deambulazione, la partecipazione a riunioni di piani educativi
individualizzati per tutti i minori con l'attestazione di gravità,
i famosi PEI, gli interventi indiretti rivolti alle microcomunità,
alle scuole, ai centri di sostegno per portatori di handicap, la
partecipazione all'Unità di valutazione geriatrica e altri gruppi
istituzionali di lavoro, la partecipazione a gruppi di lavoro e
incontri con l'obiettivo di formulare progetti riabilitativi nei
confronti di un singolo utente o dei gruppi.
Ciò per dire che, rispetto alla mansione classica del terapista
sia in Ospedale sia sul territorio che è quella di trattare il
paziente, nel tempo si sono aggiunte tutta una serie di funzioni
che vanno ad aggravare pesantemente la loro attività, funzioni
tutte necessarie.
A fronte di questo l'area territoriale ha definito le priorità
di prese in carico dei casi e li ha definiti in questa linea
discendente: innanzitutto i minori, anni 0-18, portatori di
handicap con i PEI (piani educativi individualizzati), i portatori
di handicap a trattamenti diretti o indiretti dove esiste un
progetto riabilitativo concordato con l'équipe di riferimento, i
ritardi motori e le patologie che possono compromettere il normale
sviluppo dei bambini 0-3 anni, le patologie traumatiche e patologie
deformanti del rachide; in seconda battuta si è deciso che vengono
trattati gli anziani oltre i 65 anni, in microcomunità e a
domicilio vengono garantite possibilmente le consulenze per ausili,
nursing, barriere architettoniche su richieste specifiche; in terza
battuta gli anziani e gli adulti tout court, utenti con patologie
in fase acuta, dove esiste un progetto riabilitativo concordato con
l'équipe di riferimento; in quarta ipotesi la consulenza minori,
anziani e adulti con compromissioni motorie croniche per ausili,
nursing, barriere architettoniche e poi i cicli di terapia diretta
su minori, anziani e adulti.
In definitiva è stata posta una scala di priorità che è
difficilmente contestabile e che significa che vengono di fatto,
dopo aver curato i minori con portatori di handicap, gli anziani
ultrasessantacinquenni, eccetera, seguiti possibilmente quelli in
fase acuta e non quelli in fase cronica perché secondo la
valutazione dei tecnici in una logica di disponibilità di personale
questi ultimi dovrebbero ovviamente essere seguiti, ma in una
logica di carenza di personale vanno in fondo alla graduatoria.
Questo perché in certi casi potrebbe essere fatta una politica
di addestramento dei parenti per insegnare loro la manualità
essenziale per poter fare una terapia di mantenimento, così viene
ritenuta nei cronici, non è una terapia di recupero, è una terapia
di mantenimento che è assolutamente importante. Questa è
l'impostazione che è stata data dall'USL che è difficilmente
contestabile.
Quali soluzioni si propongono per uscire da questa emergenza? La
soluzione temporanea è l'accorpamento di alcune zone all'interno
dei distretti, contestualmente la sospensione di alcune attività
come quella dei cronici, alcune delle quali hanno interessato anche
malati di sclerosi multipla.
La seconda soluzione è l'incentivazione della forza lavoro con
riconoscimento economico sul salario di risultato. È in fase di
discussione la trattativa a livello sindacale su questo punto.
Le soluzioni a medio termine sono l'immediato avvio delle
procedure concorsuali per la copertura dei posti vacanti. È stato
bandito un concorso per 18 posti di terapia e riabilitazione che
verrà espletato spero entro l'estate. Non so quale sarà la
partecipazione perché in Valle d'Aosta sono pochissimi i
riabilitatori che potranno partecipare preferendo fare attività
libero-professionale. Ricordo che le strutture convenzionate, con
cui stiamo rivedendo la convenzione, hanno loro stesse pochissimi
riabilitatori.
Un'altra ipotesi è quella di attivare un sistema di trasporto da
domicilio alla palestra mediante ambulanze, utilizzando i volontari
e il 118, e la terza ipotesi è la ridistribuzione e la presa in
carico secondo le fasce minori e adulti che di fatto è già stata
attuata e che è quella che citavo prima.
Le azioni da intraprendere in definitiva sono queste: bando del
concorso a breve termine e rinnovo delle convenzioni con le quattro
strutture convenzionate secondo metodologie differenti, nel senso
che viene privilegiata l'attività riabilitativa in senso stretto e
viene messa da un lato la terapia fisica, cioè tutto ciò che
riguarda utilizzo di apparecchiature strumentali perché non è per
quella mansione che deve essere utilizzato il fisioterapista,
mansione che può essere tipica dell'infermiere professionale,
pertanto si privilegia assolutamente la terapia riabilitativa
rispetto alla terapia fisica.
E ancora: potenziamento dell'attività ambulatoriale
intraospedaliera; si sta facendo un egregio lavoro all'interno del
dipartimento di Riabilitazione per la presa in carico dei pazienti
direttamente al letto da parte dell'unità operativa di Fisiatria,
l'ho potuto verificare personalmente. Stiamo provvedendo per
assegnare alcuni letti dell'unità operativa di Ortopedia e
Traumatologia direttamente alla Fisiatria anche se non mancano i
contrasti interni su questa ipotesi.
Si sta lavorando, e questa è la cosa più importante che, come
dicevo, riguarda il medio, lungo periodo, per la riserva dei posti
per gli studenti valdostani. Dopo anni di vicissitudine ho potuto
scrivere questa lettera, di cui vi do lettura, al rettore
dell'Università di studi Avogrado, Piemonte orientale, di Vercelli
e alla Direzione generale dell'Assessorato regionale della sanità
della Regione Piemonte; in data 26 gennaio scrivevo:
"A seguito dell'incontro del 18 gennaio presso gli uffici
della Regione Piemonte, nel quale è stata avanzata la richiesta di
riservare dei posti per gli studenti valdostani per la frequenza
del corso di diploma universitario per fisioterapisti, accertata la
grave carenza di tale professionalità come già comunicato alla
Regione Piemonte con nota del 20 agosto 1999, si richiede di
riservare 10 posti per gli studenti residenti nella Regione Valle
d'Aosta per l'anno accademico 2000-2001 presso il corso di diploma
universitario istituito da codesta università. Si fa presente
altresì l'esigenza di accorpare le lezioni teoriche in un unico
periodo dando la possibilità agli studenti di frequentare il
periodo di tirocinio presso le strutture dell'USL Valle
d'Aosta".
La risposta è arrivata il 10 marzo 2000, firmata dal rettore
Prof. Viano, con cui mi sono incontrato più volte, che dice:
"Con riferimento alle vostre richieste si comunica che il
Consiglio di facoltà della Medicina e Chirurgia nell'adunanza del
17 febbraio 2000 per quanto di sua competenza ha deliberato di
incrementare di 10 unità il numero degli studenti inscrivibili al
primo anno del diploma universitario di Fisioterapia per l'anno
accademico 2000-2001 da riservare agli studenti residenti nella
Regione Valle d'Aosta.
Si informa altresì che, per quanto concerne la richiesta di
riserva di 5 posti per il diploma universitario in tecnico
sanitario e Radiologia medica, la facoltà di Medicina e Chirurgia
sempre nell'adunanza del 17 febbraio 2000, in considerazione del
fatto che il diploma universitario in questione non è ancora
operativo, ha deliberato di dare mandato al preside per verificare
se esistono le condizioni per poter attivare il corso di diploma
per il prossimo anno accademico 2000-2001".
Avevamo chiesto anche di riservare dei posti per tecnici di
radiologia in previsione dell'apertura della Radioterapia e della
Risonanza magnetica nucleare. Su questo non c'è ancora risposta e
stiamo insistendo.
Ma per tornare ai fisioterapisti la risposta è molto importante
perché, in virtù della legge regionale che finanzia le borse di
studio, potremo finanziare le borse di studio e avere la garanzia
che i Valdostani possano avere la riserva dei posti, cosa che non è
avvenuta finora perché negli ultimi tre anni di Valdostani
diplomati nelle varie scuole ce ne sono stati solamente quattro.
Rispetto alla domanda crescente di cui abbiamo parlato siamo
assolutamente impossibilitati a garantire un servizio ottimale.
Se è vero, come è vero, che partiremo d'intesa con l'Assessorato
della pubblica istruzione ad attuare una campagna informativa forte
nei confronti dei diplomandi di quest'anno e che questi diplomandi
potranno avere la garanzia della riserva dei posti, garanzia che è
assicurata solo per i residenti in Valle d'Aosta e che non è
assicurata per i residenti del Piemonte, della Lombardia o di
qualunque altra parte d'Italia proprio perché solo noi assieme alla
Provincia di Bolzano abbiamo una legge regionale che finanzia le
borse di studio, nel triennio dovremmo avere teoricamente 30
fisioterapisti in più, il che significa poter garantire una prima
risposta non ottimale, ma sufficientemente buona per tutte le
esigenze che ho citato.
La situazione oggi è così, è difficilmente rivedibile questo
tipo di impostazione salvo discutere su un'ipotesi che è da tempo
sul tavolo dell'Assessorato e dell’Associazione
italiana sclerosi multipla, sede valdostana, e che riguarda
l'ipotesi di un convenzionamento fra USL e associazione per la
gestione diretta di questi casi così come avviene per esempio nella
Regione Liguria Regione Liguria che ha messo in piedi dopo mille
problemi un rapporto di convenzione fra il servizio di
Riabilitazione domiciliare e l’Associazione italiana
sclerosi multipla che dice che l'associazione ha a disposizione un
centro ambulatoriale di fisioterapia con ben 54 fisioterapisti di
riabilitazione e l'USL si convenziona con l'associazione per
contribuire in parte alle spese.
La cosa però non è fattibile in Valle d'Aosta perché il
presupposto per fare una cosa del genere è l'esistenza di un
ambulatorio e di una struttura fisica di proprietà
dell'associazione che possa essere accreditata in modo che possa
decollare l'attività sia a livello ambulatoriale che domiciliare. È
il rebus giuridico su cui stiamo dibattendo e che ancora non è
stato risolto.
Ho parlato con il Presidente nazionale
dell’Associazione italiana sclerosi multipla a cui
ho chiesto di indicarci come uscirne perché se manca la struttura
fisica, manca la possibilità di convenzionarsi.
Qualcuno sta parlando di utilizzare l'accreditamento
dell’Associazione italiana sclerosi multipla della
Liguria per trasferire l'accreditamento in Valle d'Aosta, ma è
un'operazione su cui non posso esprimermi perché non è così
scontata se non c'è la disponibilità da parte della sede ligure. In
Piemonte si sta dibattendo lo stesso problema senza uscirne.
Può darsi che si riesca a dare una risposta concreta
all'associazione in attesa della definitiva soluzione con il
concorso dei 18 perché se ne inseriamo 18, copriamo tutti i servizi
territoriali. Senza dimenticare però che, nel momento in cui
copriamo l'esigenza dell'associazione, sicuramente non possiamo
coprire le esigenze di tutte quelle categorie che non sono coperte.
Bisogna dire con chiarezza che è inimmaginabile pensare che il
fisioterapista riesca a coprire le esigenze di tutti gli anziani
cronici in una situazione in cui aumenta enormemente la popolazione
anziana. Il cronico dovrà essere seguito e curato con figure
professionali che vanno dall'infermiere professionale
all'assistenza domiciliare, al supporto stesso dei familiari,
perché alcune manualità semplici possono essere apprese dai
familiari o dall'assistente domiciliare con gli stessi risultati in
termini di efficacia del terapista che è uno specialista. Questo va
detto di sicuro perché è stato confermato da più documenti tecnici,
mentre l'attenzione andrà posta con forza sulle figure di
acuti.
Concludo dicendo che stiamo concludendo un accordo con una
struttura di Castel Masnago in Provincia di Lecco per i casi di
riabilitazione ad altissimo livello, il cosiddetto "terzo livello",
per la cura dei paraplegici, tetraplegici e casi che sono
indicativamente nell'ordine di 2-3 all'anno in Valle.
Stiamo anche avendo dei contatti con strutture già accreditate
dalla Regione Piemonte per la cura dei secondi livelli che ricordo
sono già ampiamente garantiti oggi dalla struttura di Albenga che
ha ben 32 letti convenzionati di cui ormai negli ultimi anni più
del 50 percento viene utilizzato da soggetti in fase post-acuta e
post-ospedaliera. Continueremo a potenziare e ad inviare ad Albenga
di più i ricoverati rispetto agli esterni in modo da ridurre i
tassi di degenza e aumentare i tassi di ricovero post-ospedaliero
nelle strutture riabilitative.
Questi sono interventi nella loro globalità che stiamo facendo,
alcuni sono a breve termine, altri purtroppo non lo sono.
Presidente
La parola alla Consigliera Squarzino
Secondina.
Squarzino (PVA-cU) Ringrazio l'Assessore per la descrizione
ampia e dettagliata della situazione che ci ha fornito, prendo atto
di una serie di ipotesi di soluzione su cui non mi soffermo. Spero
ardentemente, come l'Assessore, che entro l'estate si esplichi il
concorso previsto e che 18 nuove fisioterapiste entrino
nell'organico dell'USL perché tutte le altre ipotesi mi sembrano
molto più avveniristiche, sia quella della convenzione, sia
l'attesa di diplomati valdostani, perché occorrerà aspettare tre
anni perché ci siano i primi dieci diplomati, poi altri quattro
anni per poter contare su venti persone e così via. I tempi di
attesa sono superiori al triennio se vogliamo garantire la presenza
valdostana di tutti i fisioterapisti di cui abbiamo bisogno.
C'è una cosa che mi preoccupa ancora di più perché temo, da
quanto lei ha detto, Assessore, che questa Amministrazione ha
iniziato a fare una scelta di fondo di cui la gente non è
consapevole. Bisognerebbe invece che le persone pian piano lo
sapessero e non solo le singole famiglie a cui viene detto che il
loro ammalato non rientra più nella categoria delle persone che
l'USL segue.
Se non ho capito male, elencando la graduatoria delle persone
che hanno la priorità di cura, lei ha ribadito più volte che la
priorità di cura va data agli ammalati acuti, mentre i cronici
saranno curati, se ci sono le risorse, se è possibile. Lei ha detto
oggi - se ho capito bene - che il diritto alla salute non è un
diritto individuale, sacrosanto, che la Costituzione garantisce e
di cui la Regione deve essere garante; lei ha detto che il diritto
alla salute è riconosciuto solo per gli acuti. Quando uno di noi,
perché anche noi prima o poi diventeremo vecchi, Assessore, spero?
quando una persona entra nella categoria dei "cronici", allora si
vede sospesa la cura perché l'Amministrazione dice: "Tu ormai sei
nella categoria dei cronici per i quali non è più riconosciuto il
diritto individuale alla cura". Infatti lei precisa che l'USL può
dare un sostegno ai familiari, se essi sono disponibili; ma se una
persona è sola? Oltre tutto, non possiamo gravare sempre sulla
famiglia, sarebbe come dire che il diritto alla salute per i
cronici è garantito dalla famiglia, con il supporto dell'USL.
Questo lei oggi ha detto e questo è molto grave.
Non solo, ma ha anche detto che i cronici non hanno più diritto
all'assistenza specializzata. I cronici sono cronici, rimangono lì
e allora basta il personale generico, non c'è più bisogno per loro
di personale specializzato.
Quello che lei ha detto è molto grave, Assessore. È molto grave
che noi come Regione diciamo che gli ammalati cronici non hanno lo
stesso diritto alla salute degli ammalati acuti. Questo viene
detto?
(interruzione dell'Assessore Vicquéry, fuori
microfono)
? ho capito, leggo la riforma, certo che la leggo, Assessore, ma
nella riforma viene anche detto che tutto quello che è in aggiunta
rispetto ai livelli minimi di assistenza garantita viene fatto
dalla Regione. Allora la Regione deve dire chiaramente che
preferisce investire i suoi soldi in certi settori e che non è
intenzionata ad investire le sue risorse per garantire il diritto
alla salute dei cronici. Deve dirlo, Assessore, se questa è la sua
scelta politica. Se invece intende garantire livelli di assistenza
anche ai cronici, deve farlo.
