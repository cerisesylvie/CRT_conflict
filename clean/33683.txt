Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1771 del 4 maggio 2011 - Resoconto
OGGETTO N. 1771/XIII - Interrogazione a risposta immediata:
"Decorrenza dei nuovi contratti per l'assegnazione di personale nei
cantieri forestali".
Interrogazione a risposta immediata
Nei giorni scorsi il neo-nominato Presidente della Società
per Azioni per la Gestione di Servizi alla Pubblica Amministrazione
regionale Fedele Borre ha rassegnato le proprie dimissioni, segno
evidente di una gravissima crisi nell'avvio della Società
fortemente voluta dalla Giunta regionale per contrastare l'effetto
delle norme che hanno imposto di ridurre i contratti a termine da
parte della Pubblica Amministrazione.
Nel contempo, malgrado le promesse e le fortissime
aspettative da parte dei lavoratori, non sono ancora stati attivati
da parte della Società i contratti degli operai forestali per la
stagione in corso, con la conseguenza di una consistente riduzione
del numero di giornate di lavoro realizzabili.
Lo stesso numero di contratti complessivamente attivabili
appare al momento incerto e sarà comunque nettamente inferiore alle
attese.
Per questi motivi i sottoscritti Consiglieri
regionali
Interrogano
la Giunta
regionale per sapere quanti saranno e da
quando decorreranno i contratti attivati in base alla graduatoria
ufficiosa per l'assunzione nei cantieri forestali del Dipartimento
Risorse Naturali e Corpo Forestale dell'Assessorato Agricoltura e
Risorse e Naturali e della Società per Azioni per la Gestione di
Servizi alla Pubblica Amministrazione regionale.
F.to: Giuseppe Cerise - Bertin - Louvin - Chatrian - Patrizia
Morelli
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
Questa nostra iniziativa vuole sollecitare il Governo regionale
a fornire delle informazioni chiare e concrete riguardo alla
situazione in essere e gli sviluppi che noi auspichiamo imminenti e
risolutivi di una situazione statica in cui si trova la Società per
azioni per la gestione di servizi della pubblica amministrazione,
cosiddetta nel gergo comune "salvaprecari". La chiave di lettura
che diamo noi riguardo alle dimissioni dell'appena incaricato
Presidente Fedele Borre, al di là delle motivazioni convenzionali
che sono state adottate, è un segno palese di una forte crisi
legata profondamente alle problematiche di attivazione operative
della sopracitata società, fortemente sostenuta dalla Giunta
regionale per contrastare l'effetto delle norme che hanno imposto
la riduzione dei contratti a termine da parte della pubblica
amministrazione, norma sancita dal Governo di centro-destra
(centro-destra che oggi siede sui banchi della maggioranza,
presente virtualmente, assente fisicamente in buona parte) e che
pareva essere il toccasana della situazione. In merito avevamo
un'opinione diversa, di responsabilizzazione più collettiva che
allontanava la lunga mano della Regione in un settore che poteva
essere liberalizzato, ma non abbiamo eretto barriere ideologiche. A
noi oggi interessa che la citata legge possa rispondere
positivamente alle legittime aspettative dei lavoratori
interessati.
Non abbiamo apprezzato, mi permetta Presidente, l'atteggiamento
populistico con il quale è sceso a rassicurare gli interessati, che
non mi pare oggi siano tutti rassicurati con quello strumento di
amplificazione normalmente usato dai manifestanti; in quella
occasione non manifestavano per futili motivi, ma semplicemente in
difesa di quel diritto fondamentale sancito dalla Carta
costituzionale qual è il lavoro. I numeri da lei forniti in quella
occasione furono decisamente contrastanti rispetto ad altri forniti
da lei precedentemente e successivamente: 19, quel giorno aveva
affermato. Siamo pertanto, Presidente, a chiederle di avere un
punto fermo di riferimento e precisamente quanti saranno e da
quando decorreranno i contratti attivati in base alla graduatoria
ufficiosa per l'assunzione nei cantieri forestali del Dipartimento
risorse naturali e Corpo forestale dell'Assessorato
dell'agricoltura e della Società per azioni per la gestione di
servizi alla pubblica Amministrazione regionale. Crediamo che i
forestali abbiano rappresentato in passato e rappresentino tuttora
un valore aggiunto nella realtà valdostana sia per la specificità e
la qualità degli interventi, sia come ammortizzatore sociale nel
contesto dell'occupazione, crediamo dunque che vada dovutamente
considerata. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Mi atterrò alle domande specifiche che sono state poste. Sul
primo quesito: quanti saranno i contratti attivati con la Società
di servizi, sulla base del piano di interventi che si attesta su
660 operai a tempo determinato, si evidenzia che circa 410 verranno
contrattualizzati dalla Società dei servizi.
Per quanto riguarda il secondo quesito: da quando decoreranno i
contratti, il piano degli interventi è stato approvato dalla Giunta
regionale nella riunione del 29 aprile con deliberazione n. 997. La
graduatoria ufficiale di coloro che hanno presentato domanda per
l'assunzione nei cantieri forestali è stata approvata con
provvedimento dirigenziale ieri, martedì 3 maggio. Si stanno ora
predisponendo i contratti di servizio e di settore tra la Regione
Valle d'Aosta e la Società dei servizi S.p.a.. La società da parte
sua sta completando le procedure per diventare pienamente
operativa. I contratti potranno decorrere riteniamo ragionevolmente
dalla prossima settimana.
Président
- La parole au Conseiller Giuseppe Cerise.
Cerise G. (ALPE)
- Prendiamo atto, Assessore, forse sono
andato fuori tema nell'illustrazione di quanto da lei affermato.
Non siamo mai prevenuti per principio, manteniamo comunque tutte le
nostre perplessità per come è stata gestita questa problematica.
Non abbiamo certamente apprezzato il balletto dei numeri che hanno
alimentato illusioni e creato successive disillusioni, come non ci
è parsa pregna di sensibilità l'affermazione da lei fatta,
Presidente, che senza la "salvaprecari" non si sarebbe posto il
problema di chi sarebbe stato a casa, in quanto tutti sarebbero
stati disoccupati. Vista la delicatezza della materia, non mi pare
appropriato il detto "mal comune mezzo gaudio". Dunque una frase
cruda, in quanto rivolta a soggetti che vivevano il dramma di una
possibile disoccupazione con problemi pesanti sulle persone e
famiglie coinvolte, ma anche sul contesto sociale in generale.
