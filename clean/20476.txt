Classificazione
AMBIENTE



Oggetto del Consiglio n. 486 del 24 marzo 2004 - Resoconto
OGGETTO N. 486/XII - Eventuale realizzazione, in collaborazione
con l'Università ed il Politecnico di Torino, di una pubblicazione
scientifica sull'ambiente. (Interpellanza)
Interpellanza
Appreso che la Regione Piemonte ha pubblicato, in
collaborazione con il Dipartimento Interateneo Territorio
dell'Università e del Politecnico di Torino, un Atlante
dell'Ambiente della propria Regione;
Osservato che tale pubblicazione, prima in Italia nel suo
genere, è di alto valore scientifico e può essere utilizzata
convenientemente sia per scopi didattici, sia per approfondimenti
in vari settori della scienza;
Ritenuto che una simile iniziativa potrebbe costituire un
importante veicolo di promozione scientifico-culturale per la
nostra Regione;
il sottoscritto Consigliere regionale
Interpella
l'Assessore competente per sapere:
1) se conosce l'"Atlante dell'Ambiente in Piemonte", edito a
cura del Consiglio regionale del Piemonte;
2) in caso affermativo, se dà un giudizio positivo
dell'opera;
3) se intende prendere contatti con l'Università e il
Politecnico di Torino per verificare la possibilità di realizzare
un'analoga pubblicazione sull'ambiente della Valle d'Aosta.
F.to: Curtaz
Président - La parole au Conseiller Curtaz.
Curtaz (Arc-VA) - Pochissimi minuti per presentare
un'interpellanza il cui contenuto è relativamente semplice e
chiaro.
Ho avuto occasione di trovare una pubblicazione estremamente
interessante, promossa dal Consiglio regionale del Piemonte, la
pubblicazione è questa: "Atlante dell'Ambiente in Piemonte". È un
libro, primo nel suo genere in Italia, che avviene su iniziativa di
una regione, una pubblicazione di alto valore scientifico curata
dall'Università degli studi di Torino e dal Politecnico della
stessa città.
A me è sembrato opportuno dare un suggerimento e uno stimolo
alla Giunta regionale, per verificare se vi sono le condizioni per
assumere un'eventuale iniziativa analoga. Dico subito, a scanso di
equivoci, che ritenendo personalmente questa pubblicazione di alto
valore scientifico, la mia proposta va nello stesso senso di
qualità e di competenza dell'opera. Non sarei personalmente
d'accordo se venisse fatta una brutta copia di questa opera, magari
a cura di persone non all'altezza del livello scientifico
dell'Atlante dell'ambiente, pubblicato a cura del Consiglio
regionale del Piemonte.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Gli uffici dell'Assessorato hanno preso conoscenza
dell'esistenza di questo volume, intitolato "Atlante dell'ambiente
in Piemonte", ma sullo stesso non è ancora stato fatto un
approfondito esame dei contenuti. Rimando perciò ogni decisione da
parte della Giunta su questo tema ad acquisire degli elementi circa
la qualità di questa opera, non escludendo che si possa fare
un'iniziativa analoga per quanto riguarda la nostra regione, tenuto
conto di quanto c'è già ed eventualmente anche con la
collaborazione di strutture quali l'ARPA, che stanno in questo
momento fotografando la situazione ambientale della nostra
regione.
Président - La parole au Conseiller Curtaz.
Curtaz (Arc-VA) - Sono un po' in imbarazzo a replicare di fronte
a questa risposta così telegrafica. Prendo atto che ci vogliono dei
tempi superiori a quelli di 30 giorni, che sono intercorsi fra il
deposito di questa nostra iniziativa e la discussione; mi riservo
di ritornare sul punto se non ci saranno da parte della Giunta
delle iniziative in questo senso.
