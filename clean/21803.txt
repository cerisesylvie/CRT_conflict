Classificazione
CASA DA GIOCO



Oggetto del Consiglio n. 1522 del 26 ottobre 2005 - Resoconto
OGGETTO N. 1522/XII - Concessione di un periodo di aspettativa
per due dipendenti della Casa da gioco di Saint-Vincent.
(Interrogazione)
Interrogazione
Appreso che due ispettori del Casinò (al settore "Craps")
avrebbero chiesto ed ottenuto inopinatamente un periodo di
aspettativa per recarsi a lavorare temporaneamente presso Casinò
russi;
Segnalato che ciò sarebbe avvenuto a seguito di pressioni
politiche e nonostante l'originario parere contrario della
Direzione del personale e dell'Amministratore delegato ai rapporti
con il personale;
Ritenuto opportuno ottenere ulteriori elementi di conoscenza
sulla vicenda;
il sottoscritto Consigliere regionale
Interroga
l'Assessore competente per sapere:
1) se corrisponde al vero che due ispettori in attività
presso il Casinò di Saint-Vincent hanno ottenuto l'aspettativa per
lavorare temporaneamente presso Casinò russi;
2) in caso affermativo se tale aspettativa risulti
giustificata dal punto di vista giuridico e opportuna sotto il
profilo gestionale;
3) chi sostituirà gli ispettori assenti.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si chiedono delle
informazioni su un'aspettativa data a 2 lavoratori della "Casino de
la Vallée". La richiesta di aspettativa è regolata nell'articolo 33
del contratto collettivo aziendale e in virtù di questo articolo
l'azienda ha piena discrezionalità nel concedere parere favorevole
a tale richiesta, fatti salvi gli obblighi derivanti da norme di
legge vigenti. Nel caso in esame è stato valutato ovviamente che la
dichiarata motivazione non fosse in contrasto con gli interessi
aziendali e il Consiglio di amministrazione ha proceduto a
considerarne l'opportunità gestionale alla luce di tre
considerazioni. La prima considerazione è l'esubero nell'organico -
5 su 3 necessari - degli ispettori per il gioco - "craps", punto
banco -; l'altra considerazione è un risparmio di costi vista la
possibilità di non procedere alla sostituzione dei 2 ispettori,
infatti ci si è limitati ad effettuare 2 trasformazioni temporanee
di orario, dal cosiddetto "part time" a "full time", per garantire
le opportune coperture nelle attività, nella ragionevole
prospettiva che l'esperienza di lavoro maturata altrove possa
concretizzarsi in spontanee dimissioni dei 2 dipendenti; quindi per
quanto sopra argomentato la Direzione giochi congiuntamente alla
Direzione risorse umane ha espresso parere favorevole alla
richiesta. Da quello che ho letto della "Casino" credo vi sia la
risposta a tutte e 3 le domande: per la prima, corrisponde al vero;
per la seconda, vi sono i tre criteri e il riferimento al
contratto; per la terza, anche a questa si è dato risposta.
Président - La parole au Conseiller Curtaz.
Curtaz (Arc-VA) - Una breve replica, come breve è stata la
risposta dell'Assessore. Assessore, ho ascoltato i chiarimenti dati
dall'azienda e possono sembrare anche in parte condivisibili, anche
se ho l'impressione che siano dei chiarimenti a posteriori, cioè
che si trovi una giustificazione, mentre quando è stata presa la
decisione le motivazioni erano altre. Non discuto peraltro che tali
motivazioni possano avere una qualche importanza, ma rilevo due
cose, anche se, non disponendo di ulteriori elementi, mi viene
difficile effettuare un minimo di contraddittorio. Sembra
particolarmente strano che fra le motivazioni per cui si accoglie
una richiesta di aspettativa vi sia quella di effettuare un'altra
attività lavorativa in concorrenza, seppure una concorrenza lontana
con quella della "Casino de la Vallée"; è piuttosto anomalo, in
genere i periodi di aspettativa vengono richiesti per altre
motivazioni. Sembrerebbe poi che questa richiesta, dopo aver
ottenuto dapprima un diniego da parte dei responsabili, a seguito
di pressioni politiche, abbia successivamente ottenuto
l'accoglimento; su questo, anche se non vi era una domanda
specifica, mi sarebbe piaciuto sentire il suo parere. Certo che, se
poi queste spontanee dimissioni non si avranno, non avremo risolto
il problema dell'esubero dell'organico... che, tra l'altro,
dovrebbe avvenire attraverso scelte più consistenti di questa e poi
avremmo creato un precedente pericoloso, perché, se la richiesta di
aspettativa è determinata dal fatto di potersi fare i fatti propri,
quindi in ipotesi di lavorare per 6 mesi a condizioni più
favorevoli... a me sembra che si introduca un precedente che è
piuttosto discutibile. Per ora non dico altro, valuteremo se allo
scadere dei 6 mesi queste motivazioni che oggi sono state date sono
motivazioni che avevano una loro consistenza, oppure se erano date
per giustificare quello che potrebbe apparire una regalìa ottenuta
attraverso pressioni politiche.
