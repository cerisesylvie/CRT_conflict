Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1303 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1303/X Sospensione dell'efficacia della deliberazione
della Giunta regionale recante le modalità per l'elezione del
Consiglio dei sanitari. (Approvazione di mozione)
Mozione Richiamato l'articolo 20 della legge regionale 8 giugno
1994 n. 24 che prevede l'istituzione del Consiglio dei Sanitari,
organismo elettivo con funzioni di consulenza
tecnico-sanitaria;
Presa visione della delibera di Giunta n. 58 del 13 gennaio 1995
con la quale si approvano le modalità di elezione e di
funzionamento del Consiglio dei Sanitari;
Preso atto che i contenuti della delibera sopra citata hanno
incontrato una forte opposizione da parte dell'Ordine dei Medici,
che in particolar modo, contesta l'articolo 2 comma 5 della
delibera stessa, con il quale, "per consentire il rispetto del
disposto dell'articolo 20 comma 1 lettera a) della legge regionale
8 giugno 1994 n. 24, il personale medico inquadrato nel secondo
livello dirigenziale è eletto sulla base di liste separate dalla
rimanente componente medica e l'elettorato attivo è svolto
esclusivamente dagli appartenenti a tale qualifica";
Verificato che le decisioni assunte dalla Giunta potrebbero
risultare contrastanti con le disposizioni della legge regionale
24/94, il cui articolo 20 comma 3 lettera b) recita: "la votazione
avviene mediante l'espressione di una unica preferenza
separatamente per ciascuna delle seguenti componenti: 1) medici
ospedalieri 2) medici non ospedalieri...";
Auspicato che il futuro Consiglio dei Sanitari, piuttosto che
luogo di antagonismi e contrapposizioni, risulti essere un
organismo tecnico in cui si convoglino energie e competenze per un
migliore funzionamento dell'Unità Sanitaria Locale;
il Consiglio regionale della Valle d'Aosta
Impegna
la Giunta regionale a:
a) sospendere l'efficacia della delibera n. 58 del 13 gennaio
1995;
b) promuovere nuovi confronti con e fra le categorie
interessate, per verificare la possibilità di soluzioni diverse da
quelle assunte, in modo da evitare deleterie contrapposizioni fra i
diversi livelli dei medici ospedalieri.
F.to: Marguerettaz - Viérin M. - Collé
Presidente Ha chiesto la parola il Consigliere Marguerettaz.
Marguerettaz (PpVA) Questa mozione prende avvio dalla delibera
della Giunta regionale n. 58 del 13 gennaio scorso, con la quale la
stessa Giunta approvava le modalità per l'elezione e per il
funzionamento del Consiglio dei sanitari. Vorrei ricordare che tale
Consiglio è quell'organismo previsto dall'articolo 20 della legge
che istituiva l'USL secondo i nuovi criteri che abbiamo approvato
nel giugno scorso, che ha funzioni di consulenza tecnico-sanitaria.
É quindi un organismo prevalentemente tecnico.
Con la delibera della Giunta a cui facevo riferimento si vanno a
regolamentare queste modalità per eleggere questo Consiglio dei
sanitari e le modalità che la Giunta ha deciso di adottare hanno
trovato forti opposizioni, in modo particolare da parte dell'Ordine
dei medici.
Quali sono le obiezioni che l'Ordine dei medici e i vari
sindacati avanzano? Sono inerenti proprio a queste modalità decise
dalla Giunta. É bene ricordare che la legge istitutiva,
all'articolo 20, comma 3, lett. b), recitava così: "La votazione
avviene mediante l'espressione di una unica preferenza
separatamente per ciascuna delle seguenti componenti: 1) medici
ospedalieri; 2) medici non ospedalieri..." e poi altre categorie.
L'Ordine dei medici, al quale non si può dare torto, sostiene che
con questa legge alle spalle le categorie all'interno dei medici
ospedalieri erano unificate, nel senso che non è che ci fossero i
primari da una parte e i restanti medici dall'altra, ma la legge
prevedeva una unica categoria di medici ospedalieri.
Una prima bozza della delibera di Giunta, che l'Assessore aveva
inviato nel novembre scorso agli organismi sindacali, prevedeva una
modalità diversa da quella che poi invece è stata adottata; si
diceva che per consentire il rispetto del disposto di
quell'articolo, a cui facevo riferimento prima, ove fra i quattro
candidati della componente medica che risulterebbero eletti non ve
ne siano almeno due appartenenti al personale inquadrato nel
secondo livello dirigenziale, quindi i primari, bisogna far luogo
alla sostituzione di due o di uno di loro con personale inquadrato
nel secondo livello dirigenziale. In questo modo obbligava,
all'interno delle liste dei medici, a mettere la presenza di
quattro dirigenti di secondo livello.
Ora, le modalità adottate dalla Giunta sono cambiate rispetto a
questa prima ipotesi e adesso prevedono che le votazioni si
svolgano in modo separato, l'una per i primari e l'altra per i non
primari. Questa situazione, come dicevo, ha creato una grossa
discussione, direi delle "frizioni" piuttosto forti fra i medici
primari e gli aiuti e gli assistenti degli ospedalieri.
Allora lo scopo di questa mozione qual è? La preoccupazione
nostra nasceva dal fatto che comunque si procedesse con l'elezione
di questo organismo, in base alle modalità decise da quella
delibera di Giunta. La cosa, a nostro avviso, appare inopportuna
non per altre valutazioni, se non per il fatto che andremmo ad
acuire contrasti e tensioni già presenti all'interno del personale
medico ospedaliero. Ecco quindi lo scopo di questa delibera, che
chiede alla Giunta di fare marcia indietro, nel senso di sospendere
l'efficacia di quella delibera del 13 gennaio scorso, e nel
contempo promuovere nuovi confronti con le categorie interessate,
proprio per valutare la possibilità di giungere a soluzioni diverse
- diciamo così: mediatorie - rispetto a quelle assunte, che
permettano di mettere fine a questa situazione senz'altro non
piacevole, presente all'interno dell'Ospedale.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Il Consigliere Marguerettaz ha già correttamente
fatto la cronistoria della delibera in questione, per cui non mi
ripeto.
Aggiungo semplicemente che c'è stata una lunga concertazione fra
l'Assessorato e le Organizzazioni sindacali, e che questa
concertazione è terminata in data 28 dicembre 1994 con un accordo -
sottolineo: un accordo - fra l'Assessorato e le Organizzazioni
sindacali per la stesura della delibera. In quella sede erano
presenti tutte le Organizzazioni sindacali, comprese quelle che tre
mesi dopo hanno sollevato le obiezioni che il Consigliere
Marguerettaz evidenziava.
Precisato questo, e sottolineato anche che il sottoscritto da
tempo sta cercando di fare opera di mediazione fra le due parti,
rappresentate di fatto dai primari e da quattro degli otto
sindacati firmatari, perché non tutti i sindacati hanno fatto
opposizione, e che questi tentativi sono di difficile soluzione
perché fondamentalmente i punti in contestazione sono due: il
primo, la riserva dei posti ai primari, e il secondo, le modalità
di elezione tramite il sistema di liste, ricordo che il Consiglio
dei sanitari è organo elettivo - questo dice la legge di riforma e
questo dice la legge regionale di applicazione susseguente - e in
quanto tale abbiamo ritenuto nelle bozze presentate di prevedere un
sistema di elezione tramite liste.
Non c'è comunque nessuna preclusione da parte della Giunta
regionale a rivedere le posizioni, nell'intento - come diceva il
Consigliere Marguerettaz - di conciliare le parti.
La mozione, in quanto tale, potrebbe essere accettata con questi
emendamenti: togliere il capoverso a) e farne uno solo di questo;
tenere: "il Consiglio regionale impegna la Giunta regionale a
promuovere nuovi confronti con e fra le categorie interessate,
prima di dare attuazione alla deliberazione n. 58 del 13 gennaio
1995, al fine di verificare la possibilità di soluzioni che
concilino le controparti, in modo da evitare deleterie
contrapposizioni fra i diversi livelli dei medici ospedalieri".
Per cui si aggiunge, dopo la parola "interessato", l'inciso
"prima di dare applicazione alla delibera n. 58 del 13 gennaio
1995", si sostituisce la parola "per" con la parola "al fine di",
si sostituiscono le parole dopo "soluzioni diverse da quelle
assunte" con le parole "che concilino le controparti".
Questo impegno la Giunta regionale è in grado di assumerlo.
Presidente Ha chiesto la parola il Consigliere Marguerettaz.
Marguerettaz (PpVA) Ringrazio l'Assessore per la disponibilità.
Volevo chiedere se c'era un'ulteriore disponibilità in questo
senso, trovando un accordo sulla formulazione, affinché almeno la V
Commissione sia coinvolta in questa opera di mediazione, o se non
altro informata. É possibile scrivere nel testo: e di darne
informazione alla V Commissione?
Forse si potrebbe scrivere: "promuovere nuovi confronti con e
fra le categorie interessate, dandone dovuta informazione alla V
Commissione", e poi proseguire come proponeva l'Assessore.
Presidente Fermo restando che nella mozione le premesse
rimangono tali e quali, andiamo nella parte impegnativa a
modificare secondo l'emendamento annunciato dall'Assessore
Vicquéry, che rileggo:
Emendamento "Impegna la Giunta regionale a promuovere nuovi
confronti con e fra le categorie interessate, dandone la dovuta
informazione alla V Commissione, prima di dare applicazione alla
deliberazione n. 58 del 13 gennaio 1995, al fine di verificare le
possibilità di soluzioni che concilino le controparti, in modo da
evitare deleterie contrapposizioni fra i diversi livelli dei medici
ospedalieri".
Presenti, votanti e favorevoli: 24
Pongo in votazione la mozione nel testo così modificato:
Mozione Richiamato l'articolo 20 della legge regionale 8 giugno
1994 n. 24 che prevede l'istituzione del Consiglio dei Sanitari,
organismo elettivo con funzioni di consulenza
tecnico-sanitaria;
Presa visione della delibera di Giunta n. 58 del 13 gennaio 1995
con la quale si approvano le modalità di elezione e di
funzionamento del Consiglio dei Sanitari;
Preso atto che i contenuti della delibera sopra citata hanno
incontrato una forte opposizione da parte dell'Ordine dei Medici,
che in particolar modo, contesta l'articolo 2 comma 5 della
delibera stessa, con il quale, "per consentire il rispetto del
disposto dell'articolo 20 comma 1 lettera a) della legge regionale
8 giugno 1994 n. 24, il personale medico inquadrato nel secondo
livello dirigenziale è eletto sulla base di liste separate dalla
rimanente componente medica e l'elettorato attivo è svolto
esclusivamente dagli appartenenti a tale qualifica";
Verificato che le decisioni assunte dalla Giunta potrebbero
risultare contrastanti con le disposizioni della legge regionale
24/94, il cui articolo 20 comma 3 lettera b) recita: "la votazione
avviene mediante l'espressione di una unica preferenza
separatamente per ciascuna delle seguenti componenti: 1) medici
ospedalieri 2) medici non ospedalieri...";
Auspicato che il futuro Consiglio dei Sanitari, piuttosto che
luogo di antagonismi e contrapposizioni, risulti essere un
organismo tecnico in cui si convoglino energie e competenze per un
migliore funzionamento dell'Unità Sanitaria Locale;
il Consiglio regionale della Valle d'Aosta
Impegna
la Giunta regionale a promuovere nuovi confronti con e fra le
categorie interessate, dandone la dovuta informazione alla V
Commissione, prima di dare attuazione alla deliberazione n. 58 del
13 gennaio 1995, al fine di verificare la possibilità di soluzioni
che concilino le controparti, in modo da evitare deleterie
contrapposizioni fra i diversi livelli dei medici ospedalieri.
Presenti, votanti e favorevoli: 24
Il Consiglio approva all'unanimità
