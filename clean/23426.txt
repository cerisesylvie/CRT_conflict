Classificazione
AMBIENTE
Stoccaggio e smaltimento rifiuti



Oggetto del Consiglio n. 2534 del 7 marzo 2007 - Resoconto
OGGETTO N. 2534/XII - Bilancio della raccolta differenziata
dei rifiuti solidi urbani negli anni 2005 e 2006.
(Interrogazione)
Interrogazione
Constatato che le analisi merceologiche, effettuate dal 1991
fino ad oggi, confermerebbero una bassa percentuale, intorno al
18%, della frazione organica ed umida dei Rifiuti Urbani in Valle
d'Aosta;
Considerato che tale percentuale rappresenta, se confrontata
con altre realtà analoghe per morfologia, corografia, densità
abitativa e dispersione sul territorio dei centri abitati, un
record;
Ritenuto necessario conoscere in dettaglio quale procedura è
alla base dell'analisi merceologica dei Rifiuti Urbani nella nostra
Regione;
i sottoscritti Consiglieri regionali
Interrogano
L'Assessore competente per sapere:
1) quante tonnellate di Rifiuti Urbani e di Rifiuti derivati
dalla raccolta differenziata sono state prodotte e conferite in
discarica nel 2005 e nel 2006;
2) attraverso quali metodologie e con quali periodicità
vengono effettuate le analisi merceologiche dei Rifiuti
Urbani.
F.to: Venturella - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Il quesito chiede dei dati e io dei dati
darò, anche se sarò un po' noioso. Qui ho una tabella che riporta i
dati del 2005 e del 2006, anche se sul 2006 dobbiamo fare una
riflessione più approfondita. La tabella è ripartita per Comunità
montane e il Comune di Aosta, che sono i soggetti a cui fa capo la
raccolta e quindi il riferimento per quanto rileva alle soglie di
raccolta differenziata che sono raggiunte. La Comunità montana
Valdigne, nel 2005, aveva il 30%... adesso siamo al 31%; la Grand
Paradis... siamo passati dal 30 al 32%; la Grand Combin è rimasta
ferma al 27%; il Comune di Aosta è passato dal 29% al 38%; la
Comunità montana Monte Emilius è rimasta al 30%; Monte Cervino dal
28 al 26%; l'Evançon dal 30 è sceso al 29%; Monte Rosa dal 40 al
37; la Comunità montana Walser dal 29 al 34%... la media è quindi
intorno al 33%. Per quanto riguarda il 2006 il dato è provvisorio,
perché le Comunità montane hanno tempo fino al 15 marzo per
comunicare alla Regione i dati definitivi, che stanno arrivando
ancora adesso. Per quanto concerne il contenuto in umido dei
rifiuti urbani indifferenziati, la determinazione della relativa
percentuale è effettuata sulla base di apposita indagine analitica
condotta secondo la metodologia e la classificazione merceologica
prevista dal "CNR".
L'analisi merceologica viene effettuata, a partire dal 1989, con
cadenza mensile, dalla società "Valeco" presso il Centro regionale
di trattamento dei rifiuti, sull'intero quantitativo di rifiuto
prodotto in una giornata ritenuta significativa per quantità e
qualità di rifiuto conferito. La metodologia di analisi prevede che
sia costituito un campione di rifiuti dalla massa complessiva dei
rifiuti pervenuti nella giornata di peso variabile tra i 200 e i
300 Kg, che viene integralmente vagliato. La parte più grossolana
del rifiuto che non è passata attraverso il vaglio viene cernita a
mano secondo 5 categorie principali: materiale cellulosico,
materiale plastico, metalli, inerti, sostanza organica. Il
materiale residuo dall'operazione di vagliatura rappresenta il
sottovaglio, frazione più fine composta essenzialmente da sostanze
organiche e da materiale minuto non facilmente cernibile. Subito
dopo la cernita, si procede alla pesatura delle 6 frazioni ottenute
e si calcolano le percentuali di presenza di ciascuna categoria.
Dall'analisi dei dati riportati nel Programma regionale per la
riduzione dei rifiuti biodegradabili da avviare in discarica,
approvato con deliberazione della Giunta regionale n. 543/2005, si
rileva una presenza bassa della sostanza organica nel rifiuto
indifferenziato, così come indicato nella premessa
dell'interrogazione. Il dato trova giustificazione principalmente
in una urbanizzazione così dispersa come quella valdostana, circa
122.000 abitanti su 3.263 km. quadrati, se si fa astrazione della
parte centrale abbiamo una dispersione sul territorio elevata e
questo fa sì che ci sia una forte componente rurale, per la quale
molta di questa frazione organica viene depositata in una sorta di
compostaggio pseudo tale o deposito nelle masse organiche...
(interruzione del Consigliere Venturella, fuori
microfono)
... non è un vero e proprio compostaggio, è un riutilizzo poco
organizzato, quanto meno. Dalle informazioni che derivano dalle
analisi merceologiche, è stato inoltre verificato che nei periodi
di massimo flusso turistico la frazione organica tende a ridursi,
soprattutto in rapporto percentuale tenuto conto che viene ad
aumentare il rifiuto da imballaggio. L'aumento delle raccolte
differenziate - come le ho enunciate prima - non ha modificato in
modo significativo la percentuale della frazione organica nel
rifiuto indifferenziato; ciò conferma l'attitudine a questa forma
di utilizzo che dicevo prima, sebbene non organizzato, in forma
domestica dovuto a certe prerogative del territorio e
all'urbanizzazione.
Presidente
- La parola al Consigliere Venturella.
Venturella (Arc-VA)
- Se poi l'Assessore Cerise vorrà per
favore dare i dati anche nella forma scritta, perché ho preso
appunti, ma non mi risultavano 2 percentuali, quella della Mont
Rose e la Walser, perché la prima mi pare che nel 2005 fosse il 38%
la raccolta differenziata, non ho capito se da 38 a 40... ah... in
una tabella del funzionario dell'Ufficio tutela dell'ambiente la
Comunità montana Mont Rose dava il 38% come media nel 2005, ecco
tutto questo per evidenziare che la Valle d'Aosta, a differenza di
altre Regioni e di altre Province simili sia per orografia che per
dispersione dei centri abitati - mi riferisco al Trentino Alto
Adige e al Sud Tirolo - la percentuale di umido è un record: il
17,1% totalizzato nel 2005 è... un record incredibile!
Credo, Assessore, che forse la metodologia che voi utilizzate,
che è quella che utilizza i parametri "CNR", se applicata al
rifiuto totale, cioè quel rifiuto che provenendo da diversi
"sub-ATO" arriva alla discarica della "Valeco" e da lì viene
posizionato nella bocca del compattatore, credo che non possa
essere definito corretto. Mi sono andato a vedere su un rapporto
"Valeco" sulle analisi merceologiche... hanno fatto uno studio, nel
1998, anno in cui le analisi merceologiche erano state fatte come
vengono fatte nell'esempio che ho qua, e se vuole gliene fornisco
una copia, un'integrazione fatta dall'"IPLA" - mi pare che abbiamo
ancora un azionariato nell'"IPLA" - per cui è l'"IPLA" che fa le
analisi merceologiche, perché questo rapporto dice - ma lo dicono
anche i documenti prodotti in passato rispetto all'analisi
merceologica - che l'analisi merceologica sarebbe meglio che non la
facesse il soggetto gestore della discarica e del compattatore, ma
dovrebbe farlo un ente gestore esterno, e non dovrebbe farlo alla
bocca del compattatore, ma dovrebbe essere fatto, in definitiva,
quasi quasi a livello di "sub-ATO", mi riferisco agli 8 "sub-ATO"
più il Comune di Aosta. Quello che posso dire è che, proprio questi
riferimenti ai dati del 1998, davano dati completamente diversi,
davano - dati del Comune di Aosta - una percentuale di organico
rispettivamente: collina di Aosta, 24% e, Aosta città, 39%; quindi
credo che questi dati siano un po' "ballerini", anche perché non mi
ritrovo con quello che lei, Assessore, diceva.
Lei diceva: Comunità montana Mont Rose 40% di raccolta
differenziata, anno 2005; in una sua lettera datata 23 gennaio
2007, protocollo 1561/DTA - Dipartimento tutela ambiente -, le
raccolte differenziate della Comunità montana Mont Rose non
corrispondono alla sua comunicazione. Nel 2005 la risposta che lei
ha dato è percentuale raccolta differenziata Mont Rose 40%, nella
sua lettera di circa un mese fa mi dava il 38% e non corrispondono
neppure le quantità conferite fra differenziata e indifferenziata!
Credo che un controllo dovrebbe essere fatto. C'è solo la Comunità
montana Mont Rose per la quale i dati non rispondono a ciò che lei
mi aveva scritto poco tempo fa... credo che un controllo dovrebbe
essere fatto.
Comunque torneremo su questo tema e penso che una piccola
riflessione... su come viene fatta l'analisi merceologica, anche in
funzione del fatto che l'"IPLA", che fuori dalla Valle d'Aosta
propone delle metodologie diverse.
