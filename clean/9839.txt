Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 960 del 18 dicembre 1989 - Resoconto
OGGETTO N. 960/IX - Protesta contro l'aumento delle tariffe
postali per l'invio delle stampe.
(Approvazione di
risoluzione).
Presidente - Do lettura della risoluzione presentata dal
Consigliere Gremmo:
Risoluzione
Il Consiglio regionale della Valle d'Aosta, visto il Decreto del
Ministero delle Poste e Telecomunicazioni in data 16 settembre
1989, relativo alla "Revisione delle tariffe postali delle stampe e
delle stampe periodiche all'interno della Repubblica";
rilevato che, con tale provvedimento, si dispongono aumenti
delle tariffe vigenti per la spedizione dei periodici settimanali,
quindicinali e mensili, in misure varianti tra il 200 e il
300%;
ricordato che più volte questo Consiglio ha sottolineato
l'importanza della funzione svolta dalla stampa periodica locale ai
fini di garantire l'adeguata e corretta informazione che è
presupposto fondamentale della partecipazione democratica dei
cittadini alla vita pubblica;
ritenendo necessario chiedere di evitare l'aggravamento delle
tariffe postali, per non ostacolare tale positiva funzione svolta
non senza difficoltà economiche dalla stampa periodica locale;
considerato infine, che un nuovo grave ostacolo all'attività
della stampa periodica locale verrà introdotto qualora si attui la
già annunciata, e successivamente rinviata, eliminazione
dell'esenzione dell'IVA;
dopo quanto sopra premesso,
esprime
il proprio grave rammarico per l'aumento tariffario imposto con
il Decreto Ministeriale sopra citato e
chiede
che tale provvedimento venga riveduto e, in particolare, sia
eliminato il secondo scaglione di aumenti, che dovrebbe decorrere
dal prossimo 10 gennaio 1990;
che sia mantenuta
l'esenzione dall'IVA, come avviene in altri paesi europei e che
non molti mesi addietro era stata concessa a compenso della
avvenuta diminuzione di altre provvidenze per l'editoria.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Sarò telegrafico. Altre Regioni si sono
già espresse con analoghi ordini del giorno sul problema delle
tariffe postali per l'invio dei giornali, che ormai hanno raggiunto
dei livelli insostenibili.
L'urgenza di questa risoluzione deriva dal fatto che il
Ministero vorrebbe ulteriormente aumentare queste tariffe a partire
dal primo gennaio. Il documento richiama l'importanza di non
ulteriormente aggravare la stampa settimanale o quindicinale.
Presento il documento anche con l'auspicio che la Regione, visto
che c'è questa pagina che viene inserita di informazione regionale
sui giornali della Valle, veda di intervenire meglio dal punto di
vista finanziario, perchè con questo aumento spedire cinquemila
giornali in Valle d'Aosta costa quasi più che stamparlo, quindi il
problema può diventare drammatico per i giornali veramente
indipendenti.
Presidente - Pongo in votazione la risoluzione in
oggetto:
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- I lavori sono terminati.
Faccio tanti auguri a tutti i Consiglieri e ricordo ai presenti
che il Consiglio sarà convocato a domicilio.
La seduta è tolta.
La seduta termina alle ore 14,10.
