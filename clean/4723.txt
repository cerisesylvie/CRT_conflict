Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 421 del 13 luglio 1982 - Resoconto
OGGETTO N. 421/VII - DISEGNO DI LEGGE CONCERNENTE:
"FINANZIAMENTO DELLA LEGGE REGIONALE 11 AGOSTO 1981, N. 54,
CONCERNENTE INTERVENTI PER FAVORIRE L'INSERIMENTO LAVORATIVO Dl
CITTADINI PORTATORI DI HANDICAPS".
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
All'art. 2 della legge 11.8.1981, n.
54 si recita: "Per il raggiungimento dei fini legati
all'inserimento lavorativo dei cittadini portatori di handicaps, la
Regione assegna contributi finanziari ai Comuni, singoli o
consorziati, alle Comunità Montane che promuovono, facilitano,
sostengono finanziariamente l'istituzione, il funzionamento, lo
sviluppo sul loro territorio di Aziende, singole od associate, che
accolgono fra il personale dipendente lavoratori portatori di
handicaps, alle Aziende artigiane, commerciali, turistiche,
agricole, industriali, consoci o lavoratori dipendenti aventi una
diminuzione permanente ed incapacità lavorative superiori ai 2/3 e
non occupati in attività lavorative ai sensi della legge 2.4.68, n.
482".
Con il provvedimento che viene presentato oggi, si prevede un
finanziamento di 100 milioni per sostenere questa iniziativa.
All'art. 3 si precisa inoltre che queste richieste devono essere
presentate entro il 31 marzo di ogni anno. Questo è un limite che
va tenuto in debita considerazione per la possibilità di prevedere
dei programmi e per finanziare questo tipo di iniziativa in modo
adeguato.
Al momento, da parte della Regione, è stato fatto uno sforzo per
cercare di sensibilizzare gli operatori che possono essere
interessati a questo tipo di iniziativa e cercare di superare
quella barriera culturale che ancora esiste nella impostazione di
un adeguato inserimento nel campo lavorativo dei portatori di
handicaps. Le difficoltà da superare sono ancora notevoli; c'è
stato comunque un dato positivo e cioè, che, nel momento in cui
abbiamo avuto la possibilità di spiegare nei dettagli in cosa
consiste questa iniziativa e come sia possibile sopperire ad un
rendimento un po' carente da parte delle persone interessate, c'è
stata una maggiore attenzione verso questo tipo di
impostazione.
Il discorso vale in particolare per le imprese artigiane, ed a
questo proposito va detto che lo sforzo è mirato nel contempo ad
individuare, zona per zona, le persone e le imprese che possono
essere coinvolte in questo discorso. Valga per tutte l'esempio
delle imprese di Cogne, che si erano dichiarate disponibili;
tuttavia, dovendo esserci una dislocazione in questa località, non
è stato possibile trovare l'handicappato che potesse accedere a
questa richiesta. Lo sforzo che dovremmo compiere consiste nel
cercare di aumentare la disponibilità delle imprese, in modo da
poter utilizzare questo fondo già nel 1982.
Si cercherà inoltre di derogare la verifica al termine del 31
maggio, altrimenti per questo anno chiaramente il finanziamento non
sarebbe più possibile. Alcuni Comuni, come ad esempio quello di
Valsavarenche, si sono dichiarati disponibili per questo tipo di
assunzioni, e disporrebbero anche di persone disposte a seguire poi
un corso in questa direzione. Anche la Cooperativa neoformata di
Saint-Vincent è indirizzata su questa linea, e proprio per la
possibilità che hanno le cooperative in quanto tali di utilizzare
gli strumenti messi a disposizione e di inserire persone nel campo
lavorativo, verranno riprese e riportate con dei corsi adeguati ad
uno standard ed ad un livello accettabili le Cooperative di
legatoria ancora esistenti, in modo che possano sopportare la
concorrenza.
Per il resto, ci auguriamo che questo finanziamento possa essere
effettivamente utilizzato per i fini che la legge 54 prevede.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Anche per questa proposta di legge il
nostro parere è positivo. Avevamo discusso lungamente quando si
doveva approvare la legge n. 54, avevamo avuto occasione di
sottolineare come questa legge sia stata lodevole nei suoi intenti
e all'avanguardia nel nostro paese. Avevamo anche avuto occasione
di discutere in seguito ad interpellanze presentate dal nostro
Gruppo, su quali erano le reali possibilità di inserimento
lavorativo delle persone handicappate della nostra Regione.
La risposta purtroppo è sempre stata deludente, fatte salve
alcune iniziative sorte ultimamente delle quali sono perfettamente
a conoscenza; vi è la proposta del Gruppo di Saint-Vincent per la
Cooperativa, ed oggi apprendo dall'Assessore che il Comune di
Valsavarenche sarebbe disponibile in questo senso, insieme alla
fabbrica di Cogne, per la quale però non c'è possibilità di
proporre degli inserimenti in quanto non ci sono persone
interessate in quella zona. Votiamo a favore di questo disegno di
legge, però non nascondiamo la grossa preoccupazione che non sarà
abbattuta la barriera culturale che esiste in tanta gente nel voler
inserire positivamente nel lavoro le persone handicappate, correndo
così il rischio che questi soldi possano essere in gran parte
iscritti a residui passivi negli anni futuri. Tuttavia è un rischio
che la nostra Regione deve correre.
Vorrei ancora, per quanto mi è possibile, invitare la Giunta,
l'Assessorato alla Sanità ed Assistenza Sociale, e per questo
opereremo anche noi, a cercare tutte le strade possibili di
incoraggiamento per promuovere nuove iniziative che possano portare
al reale inserimento lavorativo. Se riusciremo in questo intento,
avremo fatto un grosso passo in avanti.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
In effetti una delle difficoltà
principali, oltre a quel limite temporale previsto nella legge, che
può essere anche derogato, è proprio quella di prevedere una
verifica zona per zona di quelle che sono le reali capacità, perché
sovente anche l'approccio con questo tema viene distorto, cioè non
è sufficiente una presentazione asettica della legge. Abbiamo visto
che l'essere interpellati per lettera è una cosa fredda che non da
il modo di spiegare la portata di un'iniziativa di questo
genere.
Da parte della Regione e della Giunta ci auguriamo che
iniziative come quelle di Saint-Vincent, che il Consigliere Péaquin
conosce bene perché ne è stato uno dei promotori, possano trovare
spazio e ci possa essere un'intensa attività in questa direzione
per cercare di sensibilizzare su questo tema anche gli
amministratori e trovare il modo di verificare le possibilità di
lavoro anche per queste persone che non avrebbero altrimenti la
possibilità di impiego.
PRESIDENTE:
Passiamo all'esame dell'articolato.
Do lettura dell'art. l.
Art. 1
E' autorizzata, a partire dall'esercizio finanziario 1982, la
spesa annua di lire cento milioni per l'applicazione della L.R.
11.8.1981, n. 54, recante: "Interventi per favorire l'inserimento
lavorativo di cittadini portatori di handicaps".
PRESIDENTE:
Metto in approvazione l'articolo 1 testè
letto.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE:
Do lettura dell'art. 2.
Art. 2
L'onere di lire cento milioni, derivante dall'applicazione
della presente legge, graverà sull'istituendo capitolo 41660 della
parte spesa del bilancio di previsione della Regione per l'anno
1982 e sui corrispondenti capitoli dei bilanci per gli anni
successivi.
Alla copertura della spesa di cui al precedente comma, si
provvede mediante riduzione di pari importo dello stanziamento
iscritto al Cap. 50000 (Fondo globale per il finanziamento di spesa
per l'adempimento di funzioni normali - Spese correnti) della parte
spesa del bilancio di previsione della Regione, per l'anno 1982;
per gli anni 1983-84 con la disponibilità relativa a "Sicurezza
sociale - 2.2.3.03. Assistenza sociale" del bilancio pluriennale
1982-1984; per gli anni successivi gli oneri saranno iscritti con
le leggi di approvazione dei relativi bilanci di
previsione.
PRESIDENTE:
Metto in approvazione l'articolo 2 testè
letto.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE:
Do lettura dell'art. 3.
Art. 3
Al bilancio di previsione della Regione per l'anno
finanziario 1982 sono apportate le seguenti variazioni:
PARTE SPESA
Variazione in diminuzione
Cap. 50000 - Fondo globale per il finanziamento di spese per
l'adempimento di funzioni normali (Spese correnti)"
£ 100.000.000
Variazione in aumento
Cap. 41660 - (di nuova istituzione) "Contributi per favorire
l'inserimento lavorativo di cittadini portatori di handicaps.
L.R. 11.8.1981, n. 54"
£ 100.000.000
La presente legge sarà pubblicata sul Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Metto in approvazione l'articolo 3 testè
letto.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE:
Metto in approvazione la legge nel suo
complesso per scrutinio segreto.
VOTAZIONE PER SCRUTINIO SEGRETO
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
