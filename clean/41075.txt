Classificazione
SPORT E TEMPO LIBERO
Infrastrutture ricreativo-sportive
TRASPORTI E VIABILITÀ
Impianti a fune



Oggetto del Consiglio n. 303 del 9 gennaio 2019 - Resoconto
OGGETTO N. 303/XV - Interpellanza: "Intendimenti in merito
alle misure di razionalizzazione introdotte nel piano aziendale
della società Monterosa S.p.A.".
Presidente -
Se siete d'accordo facciamo ancora il punto
33. Per l'illustrazione, la parola al collega Cognetta.
Cognetta (MOUV') -
Parliamo ancora una volta di
Monterosa, visto che siamo in argomento, quest'oggi. In questo caso
parliamo di una questione un pochino più articolata. Sono uscite le
proposte di razionalizzazione, inserite nel piano aziendale della
Monterosa per il quinquennio 2018-2023, e, all'interno di queste
linee, appaiono chiare le indicazioni che la società dà rispetto
alla razionalizzazione, che viene indicata, di alcune stazioni
minori. Ci sono dei dati economici che, ovviamente, fanno
riferimento alle perdite di alcune stazioni, come Antagnod,
Weissmatten, Estoul e Champorcher, e a delle possibili soluzioni
rispetto alla riduzione di queste perdite. Alcune di queste
riduzioni porterebbero, eventualmente, a un risparmio gestionale di
circa 800.000 euro annui; recita così la descrizione all'interno
del piano.
Con questa interpellanza io chiedo al governo di sapere se, per
caso, vuole dire a Finaosta - perché Finaosta ha la proprietà della
società - di indicare a sua volta a Monterosa di soprassedere alla
chiusura dei comprensori di Antagnod e alla riduzione del
comprensorio di Champorcher.
Sostanzialmente, perché ho fatto questa interpellanza? Perché
vorrei capire una cosa dell'indirizzo da parte di questo Governo,
essendo le società degli impianti di risalita delle società
commerciali sui generis, nel senso che non rispondono
effettivamente alla normativa di una qualsiasi società commerciale.
Sapete benissimo che non esiste il de minimis, sono società
ampiamente finanziate, c'è una legge regionale apposta, ma non è
stato fatto solo questo: per esempio, alla Monterosa sono stati
dati 16,1 milioni di aumento di capitale l'anno scorso, per rifare
un tratto della funivia che ha in gestione, ma questo è successo
anche per tante altre società, perché sostanzialmente non si guarda
effettivamente alla sostenibilità economica. Se guardassimo alla
sostenibilità economica degli impianti di risalita, avremmo delle
grossissime difficoltà a mantenere aperte certe stazioni. Diciamo
che si cerca di compensare quelle che rendono rispetto a quelle che
non rendono.
Ed è proprio questo il punto: se è vero questo, allora va
sostenuta anche la piccola stazione. Se non è vero questo, allora
la scelta politica è diversa e si fa una scelta completamente
differente: si chiudono le piccole stazioni e si mantengono solo
quelle che rendono, cioè le più grandi; bisogna vedere poi fino a
quando.
Con questa interpellanza io voglio capire l'intendimento del
governo, perché se chi gestisce la società immagina di gestire una
società privata, totalmente privata, non dovrebbe mai rivolgersi al
pubblico, dovrebbe gestire le cose sempre in modo privato, non
dovrebbe chiedere aumenti di capitale, dovrebbe trovare da solo i
soldi per fare gli investimenti necessari, se lo può sostenere.
Altresì, invece, se chiede a noi, allora si assume anche l'onere di
mantenere le stazioni piccole, altrimenti non c'è parità di
trattamento. Diventa tutto molto opinabile.
Vorrei sapere, a questo punto, cosa ne pensa il governo.
Presidente -
Per la risposta, la parola all'Assessore
Bertschy.
Bertschy (UVP) -
Grazie collega. Io credo che il
principio politico e, soprattutto, la visione politica che lei dà
di questa interpellanza, ci trovi tutti concordi. Dopo le prese di
posizione del governo, ma di tutte le forze politiche, nello scorso
Consiglio, dobbiamo cercare di far crescere le nostre società, di
generare profitto dove si può, ma, allo stesso tempo, non
abbandonare quelle stazioni - visto che parliamo di sci - che sono
più in difficoltà, per esempio le località minori. Minori in
termini di entrate, ma non in termini di qualità del paesaggio,
della montagna e del comprensorio in generale. Sotto questo profilo
ci siamo e siamo assolutamente concordi a sostenere un indirizzo
politico molto chiaro.
L'interpellanza pone le sue basi nel piano aziendale che
sosteneva l'investimento per la funivia, oggi leggermente superato
dalla relazione che prevediamo ormai da due anni, con la legge n.
20, articolo 5, che pone tutte le società partecipate nella
condizione di fare la propria relazione e poi metterci nella
situazione di confronto sia tecnico-amministrativo sia
politico.
Nella relazione rispetto al piano aziendale, soprattutto nella
conclusione, l'ipotesi di chiusura non c'è. C'è, piuttosto, una
segnalazione importante alla proprietà, ovvero dire che cosa faremo
nel futuro di alcune località e, soprattutto, nel caso specifico,
di quelle delle quali abbiamo già parlato.
La cosa positiva, rispetto alla società Monterosa, è che dal
2016 in avanti i bilanci hanno cominciato a funzionare, altrimenti
ricadremmo completamente nel decreto legislativo n. 175, articolo
14, comma 5, quello che prevede che, dopo tre esercizi in perdita,
bisogna fare delle attività che conosciamo tutti. La società dunque
ha migliorato la propria operatività, ha cominciato a garantire
qualche bilancio in utile, il che non vuol dire che non abbia
bisogno di un sostegno pubblico, tant'è vero che la legge n. 8
prevede dei finanziamenti appositi.
Il nostro modello, soprattutto quello valdostano, allo stato
attuale è ben diverso dal modello che conosciamo, di altri
territori, l'Alto Adige in particolare, dove le proprietà sono
private, dei comprensori e, addirittura, i Comuni, per tenere
aperte le località minori, fanno contratti di servizio disciplinate
per legge. Noi siamo in una situazione diversa: la proprietà
sostiene le società, dà degli indirizzi ed evidentemente,
all'interno di questi indirizzi, i parametri devono rientrare nelle
possibilità legislative.
Noi siamo assolutamente convinti che la società debba andare in
questa direzione, addirittura vorremmo aprire un confronto
definitivo su quell'opera importante del'Intervallivo, anche
ragionando sul futuro delle tre società - Monterosa, Cervino e
Società Cervino - perché, rispetto a questo, dobbiamo fare dei
ragionamenti tutti insieme.
Quello che non possiamo permetterci, però, è di far finta che i
problemi che non ci siano. Vanno quindi coinvolte le
amministrazioni comunali, vanno coinvolti gli attori locali e vanno
fatti piani che ci permettano di mantenere gli impianti e, allo
stesso tempo, di generare quello che credo interessi a tutti. Non è
tanto l'impianto a fune in sé che può cambiare il futuro di un
territorio, ma è un insieme di investimenti che possono generare
quello sviluppo economico e sociale di cui c'è bisogno.
Noi dunque daremo un indirizzo molto chiaro: le società più
piccole devono poter vivere. Le fusioni hanno avuto questo
obiettivo ma, evidentemente, dobbiamo fare attenzione a che gli
utili, che finalmente hanno iniziato a prodursi, continuino a
crescere per mantenere i comprensori, in questo caso il
comprensorio Monterosa, efficiente, aperto e in grado di dare
occupazione e sviluppo.
Presidente -
Grazie. Per la replica, la parola al collega
Cognetta.
Cognetta (MOUV') -
Vede, Assessore, in linea di principio
la sua è una risposta condivisibile, solo che, per fare utili, a
volte si trovano degli escamotage. Nei bilanci delle società è
possibile, per una serie di questioni tecniche, magari mandando via
delle persone o gestendo gli investimenti in un certo modo,
eccetera, riuscire a far apparire il bilancio in utile, anche se in
realtà non c'è un vero utile. Non sto dicendo sia questo il caso,
sto dicendo che ci sono diverse possibilità.
Un'altra delle possibilità, per esempio, è modificare i prezzi
dei biglietti ad hoc, in modo da avere risultati di un certo tipo,
risultati che nel lungo periodo non sono positivi, ma che nel breve
ti permettono di sistemare gli utili della società. Questa è
un'altra possibilità, della quale parleremo nel prossimo Consiglio,
sempre per quanto riguarda la Monterosa.
Tutto questo per dire che c'è da fare un ragionamento profondo,
come ha detto lei, su una gestione unica ma, soprattutto, su come
modificare questo modello che, sinceramente, non sta più in piedi,
per i motivi che ha specificato lei.
Bisogna dunque fare una profonda riflessione, come Consiglio,
perché non può essere una decisione presa solo da una parte di
questo Consiglio. Deve essere un modello accettato e condiviso da
chiunque siederà su quei banchi perché, una volta presa una strada,
non si può cambiare in continuazione.
Presidente -
Per integrazione di replica, la parola al
collega Gerandin.
Gerandin (MOUV') -
Grazie Assessore. Quando sono nati i
grandi comprensori, sono nati con uno scopo ben preciso, che era
quello di dire che il piccolo non poteva più andare avanti, si
cercava di raggruppare per permettere a quelle stazioni - che anche
lei ha chiamato minori, io direi soltanto un po' più delocalizzate
rispetto ad altre realtà - di sopravvivere.
Se questo modello che abbiamo creato, vale a dire le quattro
grandi società, non è sufficiente, probabilmente è giunto il
momento di fare un ripensamento diverso, perché quello che ha detto
lei è tutto vero, nel senso che queste sono società sono
assoggettate alla Madia, eccetera, ma, bene o male, con i due
ultimi bilanci in attivo si prospettano almeno due o tre anni di
prospettiva in cui eventualmente si può cambiare sistema, andare in
una direzione completamente diversa.
Vede, Assessore, quando gli aumenti di capitale, gli
investimenti e le revisioni sono a totale carico del pubblico, come
in questo caso, quando vengono tutte finanziate, corre l'obbligo di
fare un ragionamento su cosa sarebbe Champorcher senza le due
sciovie presenti, cosa sarebbe Weissmatten senza la seggiovia
esistente e con un parco giochi? Cosa sarebbe Estoul con
l'eliminazione della seggiovia Champeille-Litteran? Vale a dire
mantenendo una sciovia, e cosa sarebbe Antagnod, immagino, con la
chiusura del comprensorio?
C'è gente che ha investito in attività, che ha ristrutturato,
che ha investito capitale privato, perché è sostanziale la
differenza tra chi investe capitale privato rispetto alle società
che investono capitale pubblico. Vede, questi si troverebbero di
fronte a società che hanno avuto finanziamenti di capitale pubblico
che chiudono e quelli che hanno investito e pagano interessi,
pagano mutui sul capitale privato, che chiuderanno.
Io non posso immaginare una Val d'Ayas - io vengo dalla Val
d'Ayas - e una valle di Champorcher o una valle di Gressoney
ridotte in questo modo. Le dico molto semplicemente che c'è una
forchetta di due o tre anni per fare delle scelte assolutamente
diverse. Non può dirmi adesso quali sono le scelte che verranno
fatte, lo capisco, però capisco che in questo momento, in cui è
prossimo il rinnovo del Cda, ci deve essere un input politico che
dica "voi queste stazioni non le chiudete, voi queste stazioni le
mantenete aperte". Poi tutti insieme decideremo qual è il percorso
da fare, ma l'input deve essere dato ora. Noi dobbiamo togliere
quella nuvola che è posizionata su queste località, in cui c'è il
timore, il terrore, che queste cose vengano chiuse. C'è gente che
vive solo di questo, che ha investito denaro proprio, che si è
indebitata, e io penso che, come Valdostani, questi cittadini
abbiano il diritto di sapere cosa ne sarà del loro futuro. È il
futuro di un'imprenditoria privata, non di un'imprenditoria
pubblica.
Quale sarà la strada capisco che lei non sia ancora in grado di
dirlo, ma l'input politico di dire a Finaosta "voi al nuovo Cda
dovete dire che questi comprensori non vengono ridimensionati e non
vengono chiusi" penso abbiate dovere il morale di darlo.
Grazie.
Presidente -
Grazie. Con questo sospendiamo la seduta,
che verrà ripresa domani mattina alle 9:00. Buona serata.
---
La seduta termina alle ore 20:04.
