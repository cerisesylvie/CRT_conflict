Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica



Oggetto del Consiglio n. 809 del 21 luglio 2021 - Resoconto
OGGETTO N. 809/XVI - Interrogazione: "Motivi dell'invio da
parte dell'Azienda USL di avvisi sulla disponibilità vaccinale
anti-Covid anche a coloro che hanno completato il relativo
ciclo."
Bertin (Presidente) -
Punto n. 13 all'ordine del giorno.
Risponde l'assessore Barmasse.
Barmasse (UV) -
La prima domanda è quale sia la
motivazione per cui la sopra menzionata comunicazione venga inviata
anche a coloro che hanno effettuato tutto il ciclo vaccinale
previsto. Considerato l'alto numero di persone prenotate per il
vaccino Covid che non hanno confermato sul portale la data
programmata di vaccinazione, di conseguenza non vaccinandosi,
considerati i numerosi comunicati stampa emessi dall'azienda per
ricordare l'importanza della vaccinazione e la possibilità di
anticipare la prenotazione, visti i posti lasciati liberi da chi
non ha mai confermato la prenotazione ricevuta, considerato che
l'informazione, tramite comunicati stampa, non ha garantito una
copertura capillare della popolazione, cosa di fondamentale
importanza in una campagna vaccinale come questa, considerato che
l'azienda è venuta in possesso delle mail delle persone che si
volevano vaccinare, ma non di quelle che non si vogliono vaccinare
e come tale non hanno lasciato sul portale informatico alcun
riferimento, l'azienda ha deciso di utilizzare i contatti mail di
coloro che hanno aderito alla campagna vaccinale inviando una mail
a tutti, compreso i già vaccinati, sperando in un passaparola
sull'accesso diretto alla vaccinazione senza bisogno di
prenotazione da parte di chi si è vaccinato o sta completando il
ciclo, verso chi non si è vaccinato, piuttosto che inviare mail
soltanto a chi non ha completato il ciclo vaccinale.
D'altronde il testo inviato è il seguente: "Gentile signora o
signor, l'azienda USL della Valle d'Aosta, nel caso in cui non sia
ancora stato completato il ciclo vaccinale, ricorda che sono
disponibili i posti per anticipare sia la prima sia la seconda dose
del vaccino anti-Covid. L'esecuzione di entrambe le dosi è
fondamentale per fornire una protezione adeguata dalla malattia da
Covid-19, in particolare considerando la diffusione anche in Italia
della variante Delta. Inoltre, il completamento del ciclo vaccinale
consente di ottenere la
digital green card
europea, con
validità di nove mesi dalla seconda dose". È una campagna di
informazione, l'avviso dice chiaramente "Nel caso in cui non sia
stato completato", è come negli altri avvisi della serie "Se hai
già provveduto ignora questo messaggio". Nella maggioranza dei casi
viene interpretato correttamente.
Presidente -
Replica la consigliera Foudraz, ne ha
facoltà.
Foudraz (LEGA VDA) -
Con la presente interrogazione si
voleva cercare di capire quali fossero le motivazioni per cui a
persone che hanno completato il ciclo vaccinale Covid venissero
comunque inviate in questo periodo mail, con le quali si comunicava
la possibilità di poter anticipare la prima e la seconda dose di
vaccinazione. Credo che ci si debba veramente soffermare a
riflettere se sia possibile, comunque, che persone già vaccinata
ricevano mail del genere e faccio presente che queste mail sono
arrivate anche a persone che comunque sono decedute nel
frattempo.
Questo vuol dire che a livello informatico le banche dati
presenti presso la USL valdostana hanno qualche problema. Mi chiedo
come sia possibile nel 2021, dopo ormai oltre trenta anni
dall'introduzione dei computer in tutti gli uffici pubblici e non
solo, che un'azienda sanitaria non sia in grado di generare delle
banche dati differenziate tra soggetti che hanno avuto la prima
dose di vaccino, soggetti che hanno completato il ciclo vaccinale e
soggetti ai quali somministrare la vaccinazione, escludendo i
soggetti che purtroppo, nel frattempo, non sono più dei nostri.
Questo modo di operare genera un inutile dispendio di forza
lavoro per operazioni che non sono necessarie e sono addirittura
inutili, visto che chi ha completato il ciclo vaccinale non è
sicuramente interessato né a ricevere la prima dose né tantomeno ad
anticipare la seconda, operazioni queste che tolgono risorse umane
che potrebbero essere impiegate diversamente e in maniera più
adeguata e rispondente alle innumerevoli criticità che continuano a
persistere in campo sanitario.
Non dovrei comunque scandalizzarmi più di tanto, visto che due
mesi fa ho fatto presente a chi di dovere che sulle certificazioni
vaccinali rilasciate dagli uffici dell'USL l'intestazione a piè di
pagina esce con la scritta "Val d'Aosta" e a tutt'oggi è ancora
così. Ricordo che la Val d'Aosta non esiste, noi siamo in Valle
d'Aosta e dispiace constatare che su documenti ufficiali,
rilasciati da una pubblica amministrazione, il nome della regione
di appartenenza non sia scritto in maniera corretta.
