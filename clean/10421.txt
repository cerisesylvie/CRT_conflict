Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1414 del 26 settembre 1990 - Resoconto
OGGETTO N. 1414/IX - Lavori di costruzione della biblioteca
regionale nell’area ex ospizio di carità
(Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
rilevato che, dopo una breve interruzione alla fine dello scorso
mese di marzo, sono ripresi i lavori di costruzione della
Biblioteca regionale nell’area
dell’ex ospizio di carità;
evidenziato che la ripresa dei lavori ha rilanciato le
preoccupazioni e le proteste di chi teme che la costruzione della
Biblioteca penalizzi e danneggi gravemente un tratto significativo
delle mura romane;
appreso che il Procuratore della Repubblica presso la Pretura di
Aosta ha richiesto una perizia sui lavori in corso;
vista la precisazione, in data 31 agosto 1990,
dell’Assessore regionale al Turismo che afferma di
aver richiesto la presentazione di alcune varianti al progetto
originale per evitare ogni possibile danno alle mura romane;
sottolineato che la conservazione di monumenti importanti come
la cinta muraria romana di Aosta deve essere anteposta alla
realizzazione di opere pur utili e necessarie;
il sottoscritto Consigliere regionale del Gruppo Verde
Alternativo
interpella
l’Assessore regionale al Turismo, Urbanistica e
Beni Culturali per sapere:
1) se non ritiene opportuno richiedere una sospensione dei
lavori di costruzione della Biblioteca mentre si procede ad un
riesame del progetto;
2) se è a conoscenza del contenuto e dell’esito
della perizia realizzata dall’esperto incaricato dal
Procuratore della Repubblica presso la Pretura di Aosta;
3) quali sono le caratteristiche delle varianti richieste al
progettista;
4) se non ritiene opportuno illustrare l’intera
problematica alla competente commissione consiliare permanente.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- I Consiglieri del Gruppo Verde
Alternativo sia al Comune di Aosta sia in Consiglio regionale hanno
esaminato a fondo la questione della costruzione della biblioteca
regionale sull’area dell’ex ospizio.
Abbiamo letto tutta la documentazione che è reperibile in materia,
abbiamo fatto anche un circostanziato sopralluogo nel cantiere e
siamo giunti a delle conclusioni che ci portano a formulare un
giudizio molto preoccupato su questo progetto ed a porre quindi
alla Giunta regionale una serie di domande su quello che si intende
fare.
E’ chiaro che tutti i problemi nascono dal fatto
che tutta l’area interessata alla costruzione della
nuova biblioteca regionale è attraversata dalla presenza di resti
molto importanti, belli e significativi delle mura romane e della
porta decumana di cui sono state rintracciate le fondamenta.
Il valore storico archeologico delle mura è fuori discussione:
si tratta di un monumento che è tutelato da opportuni provvedimenti
di vincolo che risalgono ormai all’inizio del
secolo, una tutela che impone di non demolire, di non costruire
sulle mura e di mettere in risalto quanto più possibile il
monumento.
Quando nel 1985 è stato presentato e approvato il progetto di
biblioteca regionale, non c’era probabilmente
neppure una conoscenza sufficientemente precisa e dettagliata di
qual era l’entità di patrimonio di mura romane in
tutta quella zona, perchè le strutture erano in gran parte
inglobate all’interno di quelle pertinenti
all’ospizio di carità. Tuttavia già si conoscevano a
grandi linee quali erano le caratteristiche di queste strutture, e
poi nel corso dei lavori di scavo e di demolizione parziale di
alcune strutture dell’ex ospizio sono emerse
ulteriori parti delle strutture romane, ulteriori parti delle mura
e direi anche parti estremamente significative ed importanti. In
particolare è venuto alla luce un tratto di muro ancora conservato
in modo sorprendente, che è sicuramente uno dei pezzi più belli
della cinta muraria che è attualmente visibile nella città di
Aosta.
Qui si pone un problema notevole: l’edificio che
stiamo costruendo, la biblioteca regionale, è un edificio
sicuramente utile, è un edificio che ha anche un suo pregio
architettonico, disegnato bene ed interessante sotto vari aspetti,
tuttavia la sua realizzazione va a cozzare con una esigenza di
tutela di un monumento che non è solo cittadino o regionale, ma è
di valore nazionale ed internazionale. Sicuramente
l’edificio che si va a costruire non valorizza le
mure così come dovrebbe avvenire, anzi possiamo dire
tranquillamente che le penalizza perchè questo è già visibile
oggi.
Sono state fatte, anche se per tratti molto limitati, alcune
demolizioni di mura romane; le mure romane sono state utilizzate
come base di appog-gio per le strutture della biblioteca regionale
e sostanzialmente tutto un lungo tratto di mura romane verrebbe
inglobato, andando avanti il progetto, nella costruzione
dell’edificio e sarebbe invisi-bile o comunque solo
molto parzialmente visibile. In questo modo non si realizzerebbero
sicura-mente quelle condizioni di tutela e di valorizzazione delle
mura e dei monumenti che sono previste dalle normative che anche la
nostra Regione ha adottato.
Questa situazione delicata e complessa richiede un riesame della
questione da parte di questo Consiglio regionale ed anche da parte
del Consiglio comunale di Aosta, perchè si tratta di un bene che
appartiene alla regione, che appartiene anche alla città di
Aosta.
I lavori che finora sono stati realizzati sono ancora in una
fase in cui è possibile un riesame, un ripensamento. Sono stati
fatti circa un quarto dei lavori previsti dai progetti, quindi in
questa fase (ma non bisogna andare oltre) è possibile ancora fare
delle scelte diverse. Noi poniamo con questa interpellanza una
serie di domande alla Giunta regionale perchè siamo effettivamente
preoccu-pati della situazione che si è determinata; ritenia-mo che
ci sia stato un grosso errore di valutazione nel momento in cui si
è approvata questa costruzione e riteniamo che si debba ritornare
su questo errore di valutazione per non ripeterlo e per non
aggravarlo.
Sappiamo che su questa vicenda c’è attenzione
nell’opinione pubblica, sappiamo che
c’è anche un’attenzione da parte
della magistratura per vedere se sono state rispettate le norme di
legge per quanto riguarda la tutela dei monumenti, abbiamo letto le
dichiarazioni dell’Assessore al Turismo che parlava
di possibili varianti; vorremmo con questa interpellanza capire
cosa si intende fare da parte della Giunta e soprattutto esporre i
nostri grossi elementi di preoccupazione rispetto alla situazione
che si è determinata.
Presidente
- Ha chiesto di parlare
l’Assessore al Turismo, Urbanistica e Beni Culturali
Pascale, ne ha facoltà.
Pascale (PSI)
- Non sono a conoscenza - per rispondere
alla seconda domanda - del contenuto e dell’esito
della perizia disposta dal Procura-tore della Repubblica, penso che
tutto sia ancora coperto dal segreto istruttorio. Dirò subito che
l’azione dell’assessorato in questi
ultimi mesi è stata indirizzata essenzialmente alla tutela e alla
valorizzazione di questo bene inestimabile che è la cinta muraria,
per quanto questo sia compatibile con la costruzione della
biblioteca che comunque va avanti.
In questa ottica, verificata la scoperta di un nuovo tratto di
cinta muraria nella parte attigua all’ex ospizio, ho
richiesto due varianti al progetto originale. La prima variante
mirava ad evitare che un ascensore - che era previsto scendesse
direttamente e si incastrasse sul tratto della cinta muraria -
venisse ad intaccare questo bene, e la variante è stata già
concordata nel senso che si è trovata un’altra
collocazione a questo ascensore.
La seconda variante mirava a permettere la continuazione di quel
percorso turistico che era previsto lungo le mura nel tratto
originale vicino a Via Festaz, che doveva essere prolun-gato lungo
questo nuovo tratto scoperto fino a raggiungere le fondamenta della
porta decu-mana che sono state scoperte
nell’interrato del vecchio ospizio.
Rimane solo un ultimo punto che sta per essere concordato in
questi ultimi giorni ed è questo: il percorso turistico rimane
comunque allo stato attuale all’interno della
biblioteca. Abbiamo richiesto al progettista se è possibile
individuare un percorso quantomeno riferito
all’ultimo tratto della cinta muraria, quello che è
stato scoperto e che è il più bello, un percorso anche esterno in
modo che sia possibile un’entrata dalla parte di
piazza della Repubblica attraverso la quale effettuare da parte
degli utenti il percorso turistico senza entrare nella
biblioteca.
E’ una cosa che stiamo concordando e penso di
poterla definire nel giro di pochi giorni, dopo di che le varianti
saranno sottoposte all’approvazione del Consiglio
comunale di Aosta ed evidentemente almeno per quanto riguarda
questo tratto del cantiere ci sarà una sospensione dei lavori.
Concludo dicendo che queste brevi indicazioni sono abbastanza
riduttive, nel senso che ritengo opportuno che le Commissioni
competenti esaminino il progetto così come sta per essere definito,
perchè attraverso l’esame degli elaborati tecnici e
dei disegni sarà più evidente l’azione che
l’assessorato sta portando avanti per cercare di
valorizzare al massimo questa cinta muraria.
Presidente
- Ha chiesto di parlare il Consigliere
Riccarand per la replica, ne ha facoltà.
Riccarand (VA)
- Prendiamo atto del contenuto di queste
richieste di varianti e del significato positivo che esse
rivestono.
Tuttavia ribadiamo la nostra preoccupazione rispetto alle
conseguenze che avrà la prosecuzione della costruzione della
biblioteca anche in presenza di queste varianti, nel senso che
difficilmente, se continuerà la costruzione della biblioteca, sarà
visibile, fruibile gran parte del muro romano; al massimo si potrà
salvare la visibilità di un tratto molto limitato. Già adesso una
parte significativa del muro romano è stata nascosta dietro delle
pareti di cemento molto pesanti.
Siamo dell’avviso, anche se la cosa è dolorosa e
difficile in questo momento, che una decisione di sospensione
generale dei lavori sulla costruzione della biblioteca sia
opportuna, perchè va valutato in modo approfondito se conviene
andare avanti con alcuni aggiustamenti (e questa può essere una
strada), oppure se conviene ripensare il progetto in modo da
cercare di rimettere al centro dell’intervento la
valorizzazione delle mura romane, magari riducendo anche le
dimensioni dell’edificio che si vuole
realizzare.
A nostro avviso si possono studiare delle soluzioni diverse che
permettano di non comprimere questo tratto molto importante della
cinta muraria della città all’interno di questo
edificio, che in quel posto stenta a poter essere collocato.
La richiesta che poniamo politicamente in Regione e che
intendiamo porre con forza al Comu-ne di Aosta è quella di una
momentanea sospen-sione generale dei lavori, in modo che il Comune
e la Regione abbiano il tempo necessario per fare una riflessione
approfondita sulla questione e per decidere se a questo punto
l’unica strada pos-sibile è quella di andare avanti
con delle va-rianti, oppure se non è possibile invece una variante
molto più incisiva, generale, che però ponga al centro il
significato del monumento storico.
A nostro avviso troppo in questa vicenda si è visto il discorso
delle mura romane come un aspetto secondario rispetto alla
costruzione della biblioteca. E’ chiaro che la
logica doveva essere completamente diversa: in primo luogo la
valorizzazione del monumento storico e in secondo luogo
l’utilizzazione degli spazi per creare una
biblioteca.
Quindi l’invito che facciamo alla Giunta
regionale, se riterrà opportuno di accoglierlo, è quello di
valutare la possibilità e l’opportunità di una
momentanea sospensione generale dei lavori in modo da avere il
tempo di fare una riflessione a bocce ferme sulla situazione
attuale e vedere se è possibile un cambiamento radicale di
impostazione.
