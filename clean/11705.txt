Classificazione
CREDITO


Resoconto integrale del dibattito dell'aula
Oggetto del Consiglio n. 858 del 27 luglio 1994 - Resoconto
OGGETTO N. 858/X - Approvazione dei criteri per il
finanziamento delle iniziative previste dalla legge regionale 30
maggio 1994, n. 21, recante: "Interventi regionali per favorire
l'accesso al credito degli enti locali e degli enti ad essi
strumentali dotati di personalità giuridica".
Deliberazione - Il Consiglio
Richiamata la legge regionale 30 maggio 1994, n. 21 recante
"Interventi regionali per favorire l'accesso al credito degli enti
locali e degli enti ad essi strumentali dotati di personalità
giuridica", pubblicata nel Bollettino Ufficiale della Regione
Autonoma Valle d'Aosta n. 25 del 7 giugno 1994 ed in vigore dal
giorno successivo;
Considerato che l'articolo 8 della richiamata legge regionale n.
21/1994 dispone che entro 90 giorni dall'entrata in vigore della
legge medesima la Giunta deve proporre al Consiglio regionale
l'approvazione dei criteri sulla base dei quali stabilire, nel caso
in cui la disponibilità di fondi non consenta il finanziamento di
tutte le iniziative, una graduatoria delle iniziative stesse, da
elaborarsi sulla base della tipologia degli interventi e
prevedendo, nell'ambito di ogni tipologia, la priorità in base
all'ordine cronologico;
Considerato che in base alla predetta legge entro il 31 luglio
1994, i soggetti beneficiari debbono presentare domanda
all'Amministrazione regionale e che entro il 30 ottobre p.v. la
Giunta, tenendo conto delle disponibilità del bilancio pluriennale,
dei criteri di priorità e delle indicazioni fornite dalla
Conferenza di servizi, deve approvare una graduatoria delle domande
accolte in via preliminare ed impegnare la spesa presunta;
Tenuto conto altresì della deliberazione del Consiglio regionale
n. 719/X in data 10 giugno 1994 con la quale venivano approvati i
criteri per il finanziamento dei progetti a valere sul fondo per
speciali programmi di investimento di cui alla legge regionale n.
46/1993, nei confronti della quale si ritiene opportuno mantenere
coerenza di orientamento e compatibilità di indirizzo;
Visto il parere favorevole rilasciato dal Vice Dirigente della
Direzione Generale delle Finanze dell'Assessorato del Bilancio e
delle Finanze, in assenza del Dirigente ai sensi del combinato
disposto dell'articolo 72 della legge regionale n. 3/1956 e
successive modificazioni, e dell'articolo 21 della legge regionale
n. 18/1980 e successive modificazioni, in ordine alla legittimità
della presente deliberazione;
Visto il parere della II Commissione consiliare permanente;
Delibera
1) che le iniziative che verranno presentate per i finanziamenti
disposti dalla legge regionale 30 maggio 1994, n. 21 recante
"Interventi regionali per favorire l'accesso al credito degli enti
locali e degli enti ad essi strumentali dotati di personalità
giuridica" aventi i requisiti di ammissibilità previsti dalla legge
medesima siano finanziate entro i limiti delle disponibilità di
bilancio, sulla base di una graduatoria da definirsi:
1.1. assegnando un primo ordine di priorità in relazione alla
tipologia/finalità degli interventi che preveda:
1.1.1. al primo posto, i "progetti integrati di area",
intendendosi tali i progetti programmati e inerenti una determinata
area geografica comprendente più comuni appartenenti alla stessa
Comunità montana e proposti da quest'ultima per il finanziamento al
fine di favorire lo sviluppo dell'area interessata. Tali progetti
devono riguardare un insieme coordinato di interventi riconducibili
a due o più delle tipologie di cui all'articolo 3 della legge
regionale 21/1994;
1.1.2. al secondo posto, le opere igieniche e di recupero
ambientale (acquedotti, fognature, impianti di depurazione,
discariche, impianti di smaltimento rifiuti solidi urbani) e
connesse dotazioni strumentali e mezzi di trasporto;
1.1.3. al terzo posto, la costruzione di opere di urbanizzazione
secondaria (scuole, municipi, altri edifici pubblici, cimiteri,
autorimesse) e connesse attrezzature e dotazioni strumentali;
1.1.4. al quarto posto, la costruzione e l'adeguamento di altre
opere di urbanizzazione primaria (strade, connessi parcheggi, linee
elettriche ed impianti di illuminazione, aree verdi attrezzate) e
connesse attrezzature e dotazioni strumentali;
1.1.5. al quinto posto, le altre opere di urbanizzazione
secondaria (servizi sociali, culturali, sportivi e polifunzionali)
e connesse attrezzature e dotazioni strumentali.
1.2. assegnando un secondo ordine di priorità, all'interno di
ognuna delle categorie di cui al punto 1.1., in relazione alle
modalità di esecuzione degli interventi che preveda:
1.2.1. al primo posto, il recupero e la valorizzazione del
patrimonio immobiliare avente rilevanza dal punto di vista storico,
artistico o ambientale;
1.2.2. al secondo posto, la ristrutturazione e la manutenzione
straordinaria di beni di proprietà degli enti mutuatari destinati
ad uso pubblico;
1.2.3. al terzo posto, l'acquisto e la ristrutturazione o la
manutenzione straordinaria di immobili già costruiti da destinare
ad uso pubblico;
1.2.4. al quarto posto, la realizzazione di nuove opere
pubbliche;
1.2.5. al quinto posto, l'acquisizione o il recupero di aree da
destinare a rimboschimento e verde pubblico;
1.2.6. al sesto posto, l'acquisizione di immobili già costruiti
da destinare ad uso pubblico;
1.2.7. al settimo posto, l'acquisto di mezzi di trasporto e di
automezzi speciali destinati ai servizi del mutuatario;
1.2.8. all'ottavo posto, l'acquisto o la realizzazione di
attrezzature fisse indispensabili al funzionamento o al
miglioramento di un'opera;
1.2.9. al nono posto, l'acquisto di beni mobili costituenti la
dotazione base per edifici scolastici, sedi comunali, case per
anziani;
Le modalità di intervento 1.2.7., 1.2.8. e 1.2.9., se associate
ai punti precedenti, acquisiscono il livello di priorità relativo
alla modalità a cui sono associate.
1.3. assegnando un terzo ordine di priorità, all'interno di
ognuna delle categorie di cui ai punti 1.1. e 1.2. in relazione
alle caratteristiche degli interventi che preveda:
1.3.1. il completamento di progetti organici o di stralci
funzionali;
1.3.2. gli stralci funzionali di progetti organici già
avviati;
1.3.3. i nuovi interventi;
1.3.4. le sostituzioni e/o le integrazioni di mezzi di trasporto
e di automezzi speciali, di attrezzature fisse indispensabili al
funzionamento ed al miglioramento di un'opera, di beni mobili
costituenti la dotazione base per edifici scolastici, sedi
comunali, case per anziani.
1.4. assegnando un quarto ordine di priorità, all'interno di
ognuna delle categorie di cui ai punti 1.1.,1.2. e 1.3. in
relazione all'ordine cronologico di presentazione delle
domande.
2) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera e), del decreto legislativo 22
aprile 1994, n. 320.
Presidente -
Ha chiesto la parola l'Assessore al
bilancio e finanze, Lévêque.
Lévêque (Ass.tec.) -
Brevemente, per inquadrare la
delibera.
La legge n. 21/94, quella che ha modificato la legge n. 40/91,
all'articolo 8 prevede che entro 90 giorni dalla entrata in vigore
della presente legge la Giunta regionale propone al Consiglio
l'approvazione dei criteri, sulla base dei quali stabilire nel caso
in cui la disponibilità di fondi non consenta il finanziamento di
tutte le iniziative, una graduatoria delle iniziative stesse, da
elaborarsi sulla base della tipologia degli interventi e prevedendo
nell'ambito di ogni tipologia la priorità in base all'ordine
cronologico.
La delibera che è in discussione propone una griglia, sulla cui
base la conferenza dei servizi, e successivamente la Giunta,
dovranno esprimersi in ordine ad una graduatoria nella quale
inserire le diverse richieste che gli enti locali avranno
fatto.
Questa griglia si articola su tre livelli, più un quarto livello
che è di tipo cronologico, ed ha una sua coerenza con una
deliberazione, la n. 719, che il Consiglio ha adottato il primo
giugno scorso - quindi poco meno di due mesi fa - che fissava dei
criteri per la valutazione degli interventi proposti ai sensi della
legge n. 46, articolo 13, comma 2, cioè gli ex FRIO.
Poiché la natura degli interventi finanziabili con la legge n.
21 è diversa, nel senso che è più ampia rispetto agli interventi
finanziabili con il FRIO, la coerenza a mio modo di vedere è piena,
anche se vi sono alcune differenze dettate dalle diverse tipologie
di interventi finanziabili.
Il primo livello di priorità è in relazione alla tipologia e
alle finalità degli interventi e pone al primo posto quelli che
vengono definiti progetti integrati di area, cioè progetti di
rilevanza sovracomunale, concernenti più di una tipologia di
interventi.
Seguono le opere igieniche di recupero ambientale, le opere di
urbanizzazione secondaria principali, le altre opere di
urbanizzazione primaria come strade, connessi parcheggi, linee
elettriche, illuminazione, aree verdi attrezzate e, al quinto
posto, le altre opere di urbanizzazione secondaria.
Nell'ambito di ognuno di questi c'è un secondo livello di
priorità, che è legato alla tipologia, alle modalità di esecuzione
degli interventi, e qui le priorità vanno in ordine decrescente dal
recupero di beni e di patrimonio immobiliare con una rilevanza
storica, artistica o ambientale, la ristrutturazione o la
manutenzione; quindi anche in questo caso il recupero di altre
tipologie di edifici però destinati ad uso pubblico, l'acquisto, la
ristrutturazione e la manutenzione di immobili già costruiti da
destinare ad uso pubblico, e poi la realizzazione delle nuove
opere.
Segue poi l'acquisto di beni strumentali, che la legge consente,
che se sono associati ad uno degli interventi di cui parlavo prima
assumono il livello di priorità della modalità a cui fanno
riferimento.
Infine c'è un terzo criterio, quello legato alla fase di
attuazione dell'iniziativa, che ha priorità 1 se è un completamento
di progetti organici o di stralci funzionali già esistenti, ha
priorità 2 se sono stralci funzionali di progetti già avviati, ha
priorità 3 se sono nuovi interventi, ha priorità 4 se sono
sostituzioni o integrazioni di beni mobili in sostanza.
A parità di condizioni in questi tre livelli c'è, dovesse essere
ancora necessario, l'ordine cronologico che per questo tipo di
iniziativa ha un significato estremamente limitato; non dovrebbe
verificarsi.
Presidente -
É aperta la discussione generale.
Qualcuno chiede la parola?
Se nessuno chiede la parola, si passa alla votazione della
delibera in oggetto:
Presenti: 27
Votanti e favorevoli: 26
Astenuti: 1 (Marguerettaz)
Il Consiglio approva
