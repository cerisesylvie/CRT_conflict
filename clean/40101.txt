Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 2990 del 7 novembre 2017 - Resoconto
OGGETTO N. 2990/XIV - Interpellanza: "Indicazioni per
l'applicazione di penale, da parte della società SITRASB, nel
contratto relativo alla progettazione preliminare di lavori
effettuati nel Tunnel del Gran San Bernardo".
Rosset (Presidente) -
Punto n. 15 all'ordine del giorno.
Per l'illustrazione ha chiesto la parola il Consigliere Cognetta;
ne ha facoltà.
Cognetta (M5S) -
Con questa interpellanza vorrei fare il
punto della situazione rispetto ai danni subiti dal Tunnel del Gran
San Bernardo.
Avendo fatto un accesso agli atti e avendo ricevuto tutta quanta
una serie di documenti dall'azienda riferiti in particolar modo
allo stato della soletta - quella che poi ha avuto il problema e
che in questo momento interrompe la circolazione - ho notato che
c'era un contratto di prestazione d'opera stipulato nel gennaio
2006 tra la società e un ingegnere di Aosta per fare uno studio
preliminare, una progettazione per la sistemazione di detta
soletta. Da quanto ho potuto rilevare, è stato fatto solo un breve
inizio di studio e solo in minima parte, tra l'altro non svolto
direttamente dall'ingegnere in questione ma da un'altra società
incaricata, con due prove di carico in due punti precisi del
tunnel. Però, nella relazione allegata alla documentazione che ho
ricevuto, viene affermato chiaramente: "vista la limitatezza
dell'area investigata e le risultanze dell'esame di un travetto
particolarmente ammalorato da parte di un laboratorio autorizzato,
si ritiene che le conclusioni sopra espresse dovranno essere
confermate da una campagna di prove di carico e ulteriori indagini
diffuse sulla struttura". In sostanza, alla luce di quanto era
stato fatto, anche se in modo molto parziale, si notava che c'erano
già dei problemi su un travetto della soletta e, guarda caso - poi
sono passati dieci anni, anzi, qualcuno in più, ne sono passati
quasi quindici - è venuto giù un pezzo. La situazione di quella
soletta è sicuramente molto critica.
In questa documentazione non ho visto la fine dei lavori, non ho
visto la consegna di un elaborato specifico da parte dell'ingegnere
Cometto che in questo caso ha eseguito questo lavoro, ma ho letto
il contratto all'interno del quale erano previste delle penali. In
particolare si diceva che dopo 90 giorni dal momento della stesura
del contratto bisognava consegnare gli elaborati e, nel caso ciò
non fosse avvenuto, che si sarebbe applicata una penale di 30 euro
al giorno. Ho fatto un calcolo, e da quando è stato dato l'incarico
al momento in cui ho presentato questa interpellanza sono passati
4.295 giorni; tolti i 90 dell'incarico, ne restano 4.205, che per
30 euro fa 126.150 euro.
Volevo pertanto capire se era il caso di far pagare la penale,
visto che adesso rifacciamo tutto il Cda e anche il Collegio
sindacale - mi sembra di aver capito da quanto è apparso sul sito
della Regione - e poi magari anche di dare un'occhiata a quello che
è successo nel 2006 o magari negli anni precedenti, per capire la
situazione che si è venuta a creare nella società, chiedendo
eventualmente i danni a chi non ha svolto il lavoro che andava
fatto. Ripeto: dalla documentazione che ho ricevuto le risposte non
ci sono, è stata fatta solo una piccolissima parte di quello che
andava fatto. Se devo essere sincero, non ci sono stati neanche i
pagamenti, quindi vuol dire che il lavoro non è stato né svolto, né
pagato, giustamente. Pertanto, a maggior ragione, mi viene da dire:
allora cosa è accaduto dal 2006 ad oggi?
Presidente -
Per la risposta ha chiesto la parola il
Presidente della Regione; ne ha facoltà.
Viérin (UVP) -
Ringraziamo il collega Cognetta, il quale
- come ricordava - presenta un'iniziativa che nasce da
un'acquisizione di documentazione, quindi da un " 116" richiesto e
trasferito al collega stesso. Sicuramente sarà nostra cura
trasmettere alla società, che ha competenza su tali questioni,
questa sua interpellanza, perché, nel principio del rispetto dei
ruoli e delle funzioni, la Regione ha funzioni di indirizzo e la
società ha le funzioni gestionali; pertanto in ogni momento la
società può, e poteva, rilevare problematiche come questa. Sarà
quindi nostra premura, collega, segnalare la sua interpellanza alla
società SITRASB, affinché vengano verificate le questioni da lei
sollevate.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Presidente Viérin, è vero che se
facciamo opera di controllo facciamo opera di indirizzo. Mi è
sembrato però strano che, nella successione degli eventi e dalle
notizie uscite rispetto a ciò che è accaduto nel traforo, non fosse
emerso che più di dieci anni fa era stato dato un incarico per
sistemare. Questo per cercare perlomeno di capire cosa era
successo, per fare quantomeno una stima di quello che bisognava
fare, perché c'era un problema e, di fatto, è rimasto tutto lì. Lei
capisce che non sarà una conseguenza diretta del nostro lavoro,
però siamo soci di maggioranza di quella società, qualcosa dovremmo
dire anche noi! Mi fa piacere che lei la trasmetta e spero che chi
arriverà di nuovo a breve scadenza prenda in mano questa
situazione, perché le ricordo - ma questo lo sa meglio di me - che
il danno derivante dalla chiusura del tunnel ormai si fa
impellente.
Io comincio ad avere dei dubbi - e spero non si concretizzino -
sul fatto che a fine mese il tunnel venga riaperto, perché se vanno
rifatti i vertici aziendali non so se è partita tutta la procedura
che andava messa in atto. Questa è una mia supposizione, non
c'entra con l'interpellanza, sarà magari oggetto di un'altra
iniziativa. Però mi sembra chiaro che, alla luce di quanto è
accaduto e quanto è emerso in quest'aula fino ad oggi rispetto a
questa società (perché ho portato diverse iniziative su diverse
situazioni), forse occorrerà fare molta attenzione a chi si
nominerà adesso, perché si deve anche dare una "risistemata" a
tutto, visto che negli anni ci sono state parecchie deviazioni dal
percorso. È d'accordo con me, vero, Presidente? Io spero poi che la
società risponda a lei e di conseguenza a me rispetto a questo
fatto, in modo da capire se c'è stato un danno per poi
eventualmente farlo pagare a chi l'ha causato (alla società).
