Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 191 del 12 novembre 2008 - Resoconto
OGGETTO N. 191/XIII - Interpellanza: "Ultimazione dei lavori
presso la struttura Palaindoor nel Comune di Aosta e situazione
gestionale della medesima".
Interpellanza
Ricordato che la struttura coperta per l'atletica leggera, le
attività di palestra e centro per il tennis in località Tzamberlet,
nel Comune di Aosta doveva rappresentare un fiore all'occhiello
della nostra regione;
Ricordato ancora che la struttura denominata Palaindoor è
stata in questi anni più volte al centro del dibattito nelle aule
del Consiglio regionale e del Consiglio comunale di Aosta e che le
polemiche, tra i diversi protagonisti, sono state motivo di
attenzione anche della stampa locale;
Ricordato infine che i campi da tennis sono ancora un
cantiere aperto, mentre la palestra di roccia e la copertura della
tribuna del campo di atletica non hanno ancora visto l'inizio dei
lavori;
Constatato che la zona sportiva tra le erbacce incolte del
parcheggio, la rete di recinzione-cantiere dell'area verde
adiacente la pista da BMX, la scarsa illuminazione, la non potatura
delle poche piante rimaste evoca un'immagine di periferia urbana
degradata;
Constatato ancora che nel Palaindoor aleggia un'aria di
provvisorietà e l'impianto di riscaldamento non funziona
adeguatamente, com'è facilmente verificabile da chi frequenta la
struttura;
Preso atto che il C.O.N.I. della Valle d'Aosta, affidatario
della gestione provvisoria della struttura Palaindoor, con nota
prot. n. 740/2/40 in data 13 dicembre 2007 ha comunicato di aver
affidato a sua volta al Comitato FIDAL della Valle d'Aosta la
gestione del palazzetto;
il sottoscritto Consigliere regionale
Interpella
l'Assessore competente per sapere:
1) se la gestione del Palaindoor può essere trasmessa con
atto unilaterale dal C.O.N.I. alla FIDAL modificando di fatto un
accordo precedentemente assunto con la Regione e con il Comune di
Aosta;
2) quando avranno termine i lavori dei campi da tennis e
quando avranno inizio quelli per la palestra di roccia e la
copertura della tribuna del campo di atletica;
3) se non ritiene opportuno un potenziamento dell'impianto di
illuminazione e una riqualificazione ambientale della zona nonché
un immediato accertamento della funzionalità dell'impianto di
riscaldamento;
e per chiedere la sua disponibilità a discutere, nella
Commissione consiliare competente, la problematica relativa ai
costi di gestione di una struttura che, prima o poi, non sarà più
soggetta ad una gestione provvisoria.
F.to: Rigo
Président
- La parole au Conseiller Rigo.
Rigo (PD)
- Prima di tutto un po' di storia, perché credo
sia utile a tutti ripercorrere, seppure velocemente, le tappe di un
percorso alquanto accidentato e anche perché in questo Consiglio
siedono numerosi Consiglieri neo eletti. Il 6 luglio 1993 il
Bollettino ufficiale regionale pubblica il testo dell'accordo di
programma sottoscritto fra la Regione Valle d'Aosta e il Comune di
Aosta, al fine di stabilire le competenze delle rispettive
Amministrazioni per la realizzazione e la ristrutturazione delle
infrastrutture sportive di interesse regionale e comunale site nel
capoluogo. L'accordo prevedeva, fra l'altro, la realizzazione a
carico della Regione, in quanto opera classificata di livello
regionale, di una struttura per ospitare le attività di atletica
indoor
, localizzata nell'area adiacente il lato est del
campo scuola di atletica leggera, con l'impegno da parte della
Regione di acquisire la relativa necessaria area, nonché a lavori
ultimati di trasferire l'opera in comodato al Comune di Aosta, che
ne avrebbe assicurato la gestione. Successivamente la Regione, il
Comune di Aosta e il CONI ravvisano l'opportunità di pervenire alla
sottoscrizione di un accordo di programma, in un documento
ufficiale si dice:
"in un'articolazione di eventi e
situazioni"
, un capolavoro se fosse un testo teatrale! Gli
eventi di cui si parla sono: l'acquisizione della struttura
ospedaliera, il parcheggio, la palestra CONI; le situazioni le
lascio immaginare. Accordo sottoscritto l'8 settembre 1995 per la
realizzazione della struttura per l'attività di atletica
indoor
e di altre attività: pugilato, judo, scherma,
pesistica, arrampicata libera e via dicendo, nel quale venivano
definiti gli impegni dei vari attori e la risoluzione dei diritti
di superficie che tanto faranno tribolare in seguito. Il CONI nel
frattempo si dichiarava disponibile a predisporre il progetto
preliminare o progetto guida, assumendo di fatto, dico io, il
compito di coordinatore del percorso. Il 28 gennaio 1998 il
Consiglio comunale di Aosta esprimeva parere favorevole in merito
al progetto guida, ma metteva subito le mani avanti per quanto
riguardava i futuri costi di gestione che il Comune non poteva
accollarsi in toto. Le successive note del Sindaco, dei Presidenti
della Regione e del CONI portavano il Consiglio comunale il 13
maggio 1999 all'approvazione del progetto definitivo, in data 14
maggio 2001 veniva rilasciata la concessione edilizia e in data 28
maggio 2001 la Regione provvedeva alla consegna dei lavori
all'impresa appaltatrice. A far data dal 14 maggio 2001 comincia
una lunga serie di incontri che avevano l'obiettivo di verificare
l'attuazione dell'accordo di programma, con riferimento sia alla
struttura coperta dell'atletica, sia al secondo lotto di
completamento inerente alla tribuna del campo di atletica, alla
palestra di arrampicata e ai campi da tennis di cui all'accordo di
programma del 23 luglio 1993. Riunioni che hanno visto di volta in
volta tecnici, politici, amministratori, funzionari, dirigenti che
via via si avvicendavano. Dopo perizie, stime, valutazioni
finanziarie relative ai canoni di locazione dell'area ex palestra
CONI e dei locali che nel frattempo fuori progetto venivano
realizzati nel sottotetto del Palaindoor, il collegio previsto
dell'accordo - Presidente della Regione in qualità di Prefetto, il
Presidente del CONI e il Sindaco della città di Aosta -
sottoscrivevano in data 25 marzo 2005 un verbale d'intesa. In data
2 dicembre 2005 la Regione presentava domanda per ottenere il
certificato di agibilità del "Palaindoor", in data 12 gennaio 2006
con un semplice verbale alla presenza del Sindaco la Regione
consegnava al CONI la struttura per una sua gestione provvisoria,
il 18 gennaio 2006 la costruzione veniva dichiarata agibile e se ne
autorizzava l'occupazione, fatta salva la necessità di eseguire
ulteriori lavori, in data 26 aprile 2006 sempre il collegio
deliberava di apportare modificazioni e integrazioni all'accordo di
programma del settembre 1995, ratificate poi dal Consiglio comunale
il 17 gennaio 2007. La regolarizzazione finalmente alla concessione
d'uso dell'immobile di proprietà comunale denominato "Palaindoor"
avviene con deliberazione della Giunta comunale di Aosta del 16
novembre 2007.
Questo lungo elenco di date e fatti testimonia la vita sofferta
e travagliata di una vicenda che per molti tratti somiglia ai
conflitti, ai dispetti, alle accuse che si rinfacciano i condomini
in assemblea quando devono deliberare qualcosa che va più in là
dell'ordinaria amministrazione. Ma andiamo oltre e guardiamo al
futuro, prima però voglio fare una premessa: chiedere conto,
muovere appunti alla gestione del "Palaindoor" non può essere
considerato lesa maestà oppure
"una vergognosa
strumentalizzazione di bassa macelleria politica sul sacrosanto
diritto allo sport e alla salute dei figli dei valdostani"
(questa dichiarazione è stata rilasciata tempo fa dal protagonista
di tale vicenda). Mi sembra che chiedere le ragioni di una storia
alquanto pasticciata e confusa non voglia dire essere contro lo
sport, ma semmai interessarsene; in una società individualistica lo
sport è una risposta concreta, pratica, vissuta di relazioni, lo
sport obbliga ad avere a che fare con qualcun altro, esercita la
sua capacità aggregativa in un concorso e in un percorso di
allenamenti, di stare insieme, di adattamento agli altri, lo sport
è anche riscoperta di sé stessi, della corporalità, dei propri
limiti e delle proprie capacità di superarli nel rispetto delle
regole. Ben vengano quindi le iniziative dedicate alla pratica
sportiva, possibilmente però liberate dal pressappochismo,
dall'approssimazione, in particolare dall'egocentrismo.
Venendo alle domande dell'interpellanza, chiedo se sia possibile
un interessamento in una zona che è stata interessata in questi
anni da notevoli investimenti, ma appare già degradata. Chiediamo
quando avranno termine i lavori dei campi da tennis e se risponde
al vero la voce di lavori non conformi al progetto definitivo e che
sconfinerebbero nel Comune vicino di Gressan, Chiediamo quando
avranno inizio e termine i lavori per la palestra di roccia e la
copertura della tribuna del campo scuola di atletica, ma quello che
ci preme dire è fare una profonda riflessione sul futuro di una
zona sportiva che sarà per la pubblica amministrazione una spesa
considerevole. Dedichiamoci quindi un po' di tempo, sprechiamo un
po' di energie della nostra intelligenza, perché anche da
un'attenta ed equilibrata gestione può dipendere l'attività di un
complesso polo sportivo, che non deve diventare necessariamente un
costo esorbitante da scaricare tutto sui bilanci pubblici.
Infine una curiosità: dato che con il verbale del 12 gennaio
2006 la Regione consegnava il "Palaindoor" al CONI per una gestione
provvisoria e che con la deliberazione della Giunta comunale del 16
novembre 2007, concessione d'uso dell'immobile denominato
"Palaindoor", lo stesso veniva concesso al Comitato olimpico
nazionale italiano, non capisco come mai il contributo erogato
dalla Regione con deliberazione n. 3882/2007 sia stato concesso
alla FIDAL e come mai - leggo da un comunicato ANSA -
"sembra
intenzione del CONI regionale affidarne la gestione
all'Associazione Sport Valle d'Aosta"
... tutto ciò, mi chiedo,
è possibile in maniera unilaterale?
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Salto tutte le
premesse, che servivano per contestualizzare l'interpellanza, per
dare una risposta alle tre domande. Prima domanda:
"se la
gestione del Palaindoor può essere trasmessa con atto unilaterale
dal CONI alla FIDAL modificando di fatto un accordo precedentemente
assunto con la Regione e con il Comune di Aosta"
, il CONI,
Comitato regionale Valle d'Aosta, dopo aver ricevuto in consegna
provvisoria la struttura di cui trattasi, ha provveduto in data 18
gennaio 2006 ad affidarne la gestione alla FIDAL Comitato regionale
Valle d'Aosta. Le ragioni di tale decisione sono ricollegabili
all'esigenza di assicurare nel corso della gestione sperimentale
provvisoria della struttura un'ottimizzazione economica gestionale
complessiva dell'attività dell'atletica leggera, che si svolge nel
capoluogo regionale, nell'interesse delle società sportive utenti e
dei loro tesserati. Ciò è in relazione al fatto che il Comitato
FIDAL della Valle d'Aosta gestisce già per conto del CONI la parte
extrascolastica dell'attività che si svolge presso l'adiacente
campo scuola di atletica leggera, struttura che si integra
funzionalmente con il "Palaindoor". Occorre precisare che comunque
il CONI Valle d'Aosta, come risulta dalla citata lettera 740/2/40,
ha conservato la responsabilità esclusiva della gestione del
"Palaindoor" nei confronti della Regione e del Comune di Aosta e
che il Comitato FIDAL ha assunto l'obbligo di provvedere alla
gestione del "Palaindoor" in qualità di mandatario del CONI, agendo
quindi per conto di quest'ultimo. Considerato inoltre che la
Federazione di atletica leggera è al pari di tutte le federazioni
sportive nazionali una componente del CONI e che la stessa è
comunque posta sotto il controllo e la vigilanza del CONI stesso,
la Regione non ha ritenuto di formulare eccezioni in merito alle
scelte effettuate dal CONI Valle d'Aosta, che si considerano non
rilevanti nell'ambito dell'accordo precedentemente assunto fra
CONI, Regione e Comune di Aosta.
Seconda domanda:
"quando avranno termine i lavori dei campi
da tennis e quando avranno inizio quelli per la palestra di roccia
e la copertura della tribuna del campo di atletica"
, il
completamento dell'impianto per l'atletica al coperto, campi da
tennis, sport di palestra, palestra di roccia, oltre alla
ristrutturazione della tribuna e servizio del campo di atletica
leggera affidato all'impresa Panero S.p.a. di Torino, iniziata il
25 giugno 2008 per un importo complessivo a base d'asta di
2.800.000 euro, ha a termine di capitolato una durata di 360 giorni
consecutivi, escluse le sospensioni per avverse condizioni meteo,
quindi i lavori dovrebbero concludersi presumibilmente entro
settembre 2009. Rimarrà da costruire la tribuna di atletica leggera
in quanto con richiesta successiva alla gara di appalto il Comune
di Aosta ha richiesto la demolizione della struttura esistente ed
il rifacimento
ex novo
di un'altra tribuna. Verosimilmente
questo intervento, da realizzarsi al termine dell'appalto
principale, con specifica gara di appalto, ne prolungherà i termini
ai primi sei mesi del 2010.
Si precisa inoltre che l'appalto non ricomprende la fornitura
delle attrezzature della palestra di roccia, per le quali si dovrà
procedere con una specifica gara di appalto.
Terza domanda:
"se non ritiene opportuno un potenziamento
dell'impianto di illuminazione e una riqualificazione ambientale
della zona, nonché un immediato accertamento della funzionalità
dell'impianto di riscaldamento"
, relativamente alla
riqualificazione ambientale dell'area, risulta che
l'Amministrazione comunale abbia valutato tale ipotesi. Circa le
verifiche di funzionalità dell'impianto idro-termosanitario, si
comunica che, a seguito di una riunione volta alla risoluzione
delle problematiche con i tecnici del Comune di Aosta in data 8
marzo 2008, il Comune stesso ha individuato nell'impresa SEA
Impianti la ditta responsabile della manutenzione degli stessi.
Risulta che la medesima abbia già individuato le problematiche e
stia provvedendo alla loro risoluzione con risultati già
apprezzabili. Qui ho risposto io, ma ho cercato di attingere
informazioni presso i miei uffici così come ai Lavori pubblici, che
si occupano delle varie attività.
Président
- La parole au Conseiller Rigo.
Rigo (PD)
- Intanto volevo sapere se è intenzione
dell'Amministrazione intervenire in una zona che si presenta
disordinata, i lavori che sono stati fatti, le risorse finanziarie
impegnate in questi anni nella zona sono state notevoli,
l'investimento appare però nel complesso incompiuto. Certo, c'è il
cantiere aperto dei campi da tennis, ma non capisco perché spesso
le opere pubbliche si prestino da subito ad offrire un aspetto
disordinato: le erbacce del parcheggio di competenza
dell'Amministrazione regionale, dove sono presenti carcasse di
camioncini, la rete verde da cantiere sulla pista per le
biciclette, la scarsa illuminazione, ci sono decine e decine di
bambini la sera che escono dalle palestre, le piante non potate...
"piccole cose in sé" mi dirà l'Assessore, ma che offrono
un'immagine decadente del luogo, la stessa immagine che aleggia nel
"Palaindoor"... provvisorietà, con i mali denunciati più volte dal
diretto interessato. Cito:
"malfunzionamento dell'impianto di
riscaldamento, svolgimento di attività non idonee alla struttura,
scarsa qualità dei serramenti, infiltrazioni d'acqua ed altre
carenze rendono difficoltosa l'attività del Palaindoor"
. Tale
lamentela è del 12 marzo 2008 ed è sicuramente ancora attuale,
visto che sono ricomparsi i secchi per raccogliere l'acqua di
questi giorni. Mi chiedo allora se è previsto, in accordo anche con
l'Amministrazione comunale, un intervento che ridia dignità ad un
luogo che è un complesso sportivo importante per la città di Aosta.
Intanto i rapporti fra il CONI e il Comune di Aosta continuano ad
essere poco collaborativi, le informazioni che l'Assessore ci ha
gentilmente dato stasera sul malfunzionamento dell'impianto di
riscaldamento di questi giorni le conoscevo, perché è stato affisso
sulla porta di ingresso delle palestre un avviso a firma del Sig.
Eddy Ottoz, che, scusandosi a nome del CONI, segnala che il
malfunzionamento dell'impianto di riscaldamento è dovuto al Comune
di Aosta, mettendoci i numeri di telefono dello stesso. Mi sembra
questo un modo poco urbano e poco opportuno di collaborazione fra
le amministrazioni, credo che invece l'Amministrazione regionale
debba intervenire, ne va della gestione di una struttura che è
costata fior di milioni e che potrebbe essere un fiore
all'occhiello per l'Amministrazione! L'Assessore poi non mi ha
detto se è vero che i lavori nel cantiere del tennis sono conformi
o meno al progetto, se è vero che c'è uno sconfinamento nel Comune
di Gressan. Questa interpellanza voleva sollevare il fatto, ma
voleva anche far sì che l'Amministrazione regionale, che ne ha le
competenze, riesca a sviluppare un'opera di mediazione fra attori
che non vogliono intendere.
