Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3582 del 14 marzo 1988 - Resoconto
OGGETTO N. 3582/VIII - RINVIO DELLA MOZIONE CONCERNENTE:
"CONVOCAZIONE STRAORDINARIA DEL CONSIGLIO ALL'INTERNO DELLO
STABILIMENTO DELTACOGNE DI AOSTA".
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Era una proposta che avevo già presentato
in questo Consiglio, su cui non c'era un giudizio preventivamente
negativo da parte della Giunta regionale.
L'ho riproposta anche perchè gli ultimi avvenimenti che sono
successi a Bagnoli e le prese di posizione di alcuni partiti a
livello nazionale testimoniano che, sul problema del piano
Finsider, occorre una mobilitazione anche visiva da parte delle
forze politiche insieme con i lavoratori per riuscire ad incidere
in questa battaglia ancora molto aperta, in cui penso che una
testimonianza di accordo fra il Consiglio regionale e i lavoratori
dello stabilimento Deltacogne di Aosta sia molto importante.
Stamattina abbiamo sentito che gli attivi allo stabilimento di
Aosta sono già scesi a 2200, nei giorni scorsi abbiamo tutti visto
sulla rassegna stampa e alla televisione la mobilitazione che
attualmente sta avvenendo a Bagnoli, abbiamo avuto notizie della
presa di posizione del Partito Comunista e dei Sindacati sul piano
Finsider. Tutti si stanno muovendo, ho l'impressione che in Valle
d'Aosta si stia facendo molto da punto di vista dei passi a livello
amministrativo e politico, però poco dal punto di vista della
testimonianza dell'impegno e dell'unità delle forze politiche e
sindacali.
Per queste ragioni chiedo alla Presidenza del Consiglio e alle
forze di maggioranza di convocare una seduta straordinaria sul
problema della Deltacogne all'interno dello stabilimento stesso di
Aosta.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
IL Consigliere Sandri sa che nell'ultima
riunione del Comitato di Coordinamento è stato nominato un gruppo
di lavoro che sta lavorando in maniera intensa per collaborare al
rilancio dello stabilimento Deltacogne.
Sono già avvenuti tre incontri, e giovedì della settimana
prossima ne avremo un altro con il Vice Direttore della Finsider,
preceduto da incontri anche a livello nazionale con le autorità
centrali che sono coinvolte in questa vicenda, per cui ripeto
quello che ho detto l'altra volta, e cioè che esiste un comitato
che raccoglie le rappresentanze delle forze sociali, dei
lavoratori, delle forze politiche, dei parlamentari e delle
amministrazioni locali. Pertanto ritengo che quella sia la sede da
cui possa emergere una proposta.
Pregherei comunque il Consigliere Sandri di attendere gli esiti
dell'incontro che avremo in questa settimana, dai quali potremo
vedere se un'azione di questo genere può risultare utile o meno
alla vicenda Deltacogne.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Prendo atto delle dichiarazioni della
Giunta; chiedo alla Presidenza del Consiglio se è possibile
rinviare al prossimo Consiglio il dibattito di questa mozione, per
avere le acquisizioni di cui parlava l'Assessore.
PRESIDENTE
: La mozione, su richiesta del presentatore,
viene rinviata al prossimo Consiglio.
IL CONSIGLIO prende atto.
