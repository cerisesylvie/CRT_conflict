Classificazione
ASSISTENZA SANITARIA E OSPEDALIERA



Oggetto del Consiglio n. 1230 del 9 febbraio 2022 - Resoconto
OGGETTO N. 1230/XVI - Interrogazione con risposta scritta:
"Informazioni relative all'invio di risposta formale a
interrogazioni scritte poste da un gruppo di cittadini riguardo al
vaccino e alle misure di contenimento del contagio da
Covid-19".
Bertin (Presidente) -
Punto n. 5. Il Consigliere ha avuto
risposta?
Manfrin (LEGA VDA) -
Io ho avuto risposta, però,
Presidente, le devo segnalare una cosa: nella risposta il
Presidente mi ha detto che lui non intende rispondere, quindi
obiettivamente ho trovato parecchio curioso il fatto che a
un'interrogazione scritta il Presidente si permettesse di scrivere
che non risponde. Le leggo il pezzo: "non si è potuto fornire alcun
riscontro coerente invece alle altrettanto numerose comunicazioni
come quelle in argomento, che, oltre a essere state indirizzate a
una pluralità di destinatari, rendendo di fatto impossibile un
riscontro coordinato e condiviso, abbozzavano considerazioni e
interrogativi su disposizioni normative e amministrative assunte
dal Governo italiano - tra l'altro, in gran parte ormai superate -
rispetto alle quali l'Amministrazione regionale non ha alcuna
competenza, né intende - attenzione al passaggio - contribuire in
alcun modo alla diffusione di argomentazioni critiche prive di basi
scientifiche nei confronti della gestione della pandemia nella
campagna vaccinale anti-Covid 19".
Il problema, Presidente, è che questa richiesta è stata
sottoscritta rispettivamente da centoquattordici e centoottantadue
cittadini, non è una persona isolata che fa delle domande
provocatorie. Sono state sottoposte delle domande alla Presidenza e
la Presidenza non risponde nemmeno, non c'è stata nemmeno questa
risposta che poi è stata fornita a me, non ha avuto alcuna
intenzione di rispondere e lo ha detto chiaramente. Io credo,
Presidente, che non rispondere alle sollecitazioni di centinaia di
cittadini valdostani che chiedono legittimamente, preoccupati o
meno o più delle conseguenze di alcune limitazioni, sia una grossa
lesione del compito a cui siamo chiamati a interpretare. Peraltro
ricordo che l'articolo 43 del Regolamento prevede che il Presidente
comunichi al Consiglio i messaggi e le lettere della Presidenza.
Noi abbiamo saputo di questa lettera perché ci è stata poi
trasmessa, dopo diversi mesi, da coloro che l'hanno stesa. Il
Presidente non mandando comunicazioni, quindi noi non abbiamo
potuto saperlo, dunque abbiamo preso atto di quanto è stato chiesto
- mi pare che la lettera fosse di ottobre - soltanto mesi più
tardi. Io penso che una risposta a queste persone vada data,
qualsiasi essa sia, dopodiché chi risponde si assume le
responsabilità di quello che scrive. Dire che non si risponde
perché non va bene mi sembra assolutamente sbagliato.
Presidente -
Per un chiarimento, ha chiesto la parola il
Presidente della Regione.
Lavevaz (UV) -
Brevemente, nella mia risposta
all'interrogazione a risposta non è stata negata la risposta, ma
sostanzialmente non si può rispondere perché in quelle lettere - ce
ne sono diverse anche indirizzate semplicemente alla Presidenza,
eccetera - si fanno tutta una serie di considerazioni, dalle più
fantasiose alle meno fantasiose, ma non ci sono delle questioni
alle quali si possa dare una risposta puntuale, quindi quesiti
puntuali sui quali si possono fare delle considerazioni e risposte
puntuali. Sono delle considerazioni che partono dalla geopolitica
alla sierologia, piuttosto che alla virologia. Francamente è
difficile dare delle risposte a questo tipo di quesito.
