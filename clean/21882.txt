Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 1593 del 10 novembre 2005 - Resoconto
OGGETTO N. 1593/XII - Impegno per una riduzione delle indennità
corrisposte a pubblici amministratori e per il contenimento della
spesa pubblica. (Ritiro di mozioni e di risoluzione)
Mozione
Constatato che il Disegno di legge "Disposizioni per la
formazione del bilancio annuale e pluriennale dello Stato (legge
finanziaria 2006)" prevede, all'articolo 13, una riduzione del 10%
delle indennità mensili dei parlamentari, degli amministratori
regionali, provinciali e comunali nonché una riduzione del 10%
delle indennità, compensi, gettoni, retribuzioni di componenti dei
consigli di amministrazione e organi collegiali presenti nelle
pubbliche amministrazione e nelle società e negli enti controllati
dalle pubbliche amministrazioni;
Appreso che la Giunta della Provincia Autonoma di Trento ha
deciso autonomamente di inserire nella propria legge finanziaria
una riduzione del 10% delle indennità del Presidente della Giunta,
degli Assessori e degli amministratori delle agenzie, degli enti
funzionali e delle società controllate dalla Provincia;
Evidenziato che la riduzione delle indennità di cui ai punti
precedenti è un atto necessario e doveroso al fine di perseguire
una politica di spesa più sobria e rigorosa, e la fine di
concentrare le risorse finanziarie sui servizi ai cittadini e sugli
investimenti;
il Consiglio regionale
Impegna
La Giunta regionale ad operare perché nella Legge finanziaria
per il 2006 della Regione Valle d'Aosta, in corso di
predisposizione, siano inseriti tutti i provvedimenti necessari per
realizzare una riduzione di almeno il 10%:
a) delle indennità, compensi, retribuzioni, gettoni spettanti
a pubblici amministratori valdostani;
b) delle indennità, compensi, retribuzioni, gettoni spettanti
ad amministratori di società, istituzioni, agenzie, enti di
emanazione della pubblica amministrazione o controllate dalla
pubblica amministrazione;
c) delle indennità, compensi, retribuzioni, gettoni di
componenti comitati o organi collegiali emanazione della pubblica
amministrazione.
F.to: Riccarand - Curtaz - Squarzino Secondina
Mozione
Considerato:
- il particolare momento di congiuntura internazionale che
incide negativamente sulle economie occidentali e quindi anche su
quella regionale;
- che a tutti i livelli di responsabilità è necessario
attivare ogni iniziativa idonea a realizzare un risparmio della
spesa pubblica;
- che la classe politica e dirigente deve dare esempio di
sacrifico anche con iniziative concrete ed incisive;
- la necessità per la finanza locale di individuare voci di
risparmio della spesa corrente e contenimento dei costi del
personale;
Richiamate le previsioni di contenimento della spesa pubblica
contenute nella legge finanziaria dello Stato;
Ritenuto che anche la Regione Valle d'Aosta, pur nella sua
autonomia finanziaria e normativa in relazione alla
regolamentazione della propria finanza e di quella degli enti
locali valdostani debba adottare misure di contenimento della spesa
pubblica;
Il Consiglio regionale della Valle d'Aosta
Impegna
la Giunta regionale a predisporre la legge finanziaria
regionale e il Bilancio per il 2006 prevedendo:
1) la riduzione del 10% dei seguenti costi:
- Indennità di carica o gettoni di tutti i componenti
elettivi o nominati in organismi politico-amministrativi presenti
nell'ambito regionale;
- Compensi inerenti tutte le consulenze in corso e di tutti
gli incarichi professionali attribuiti a qualunque titolo a figure
esterne all'Amministrazione regionale, alle Amministrazioni Locali
valdostane e all'USL Valle d'Aosta;
- Emolumenti relativi a consiglieri di amministrazione,
Presidenti e componenti di organismi di controllo in enti,
consorzi, associazioni o società controllate direttamente o
indirettamente dalla Regione o dagli Enti Locali
valdostani;
2) la riduzione del 30% rispetto al 2005 dei costi delle
consulenze esterne commissionate dall'Amministrazione regionale,
dalle Amministrazione Locali valdostane e dall'USL Valle
d'Aosta;
3) la riduzione del 50% rispetto al 2005 dei costi per
convegni, patrocini, acquisti di pubblicazioni editoriali e delle
spese di rappresentanza sostenuti dall'Amministrazione regionale,
dalle Amministrazione Locali valdostane e dall'USL Valle
d'Aosta;
4) le necessarie norme che impediscano ai Consigli di
Amministrazione delle società controllate dall'Amministrazione
regionale o dagli enti locali valdostani di modificare
autonomamente i compensi degli stessi amministratori;
5) il blocco per tutto il 2006 delle assunzioni del personale
nell'Amministrazione regionale e nelle Amministrazioni locali
Valdostane;
6) l'obbligo di predisporre per tutte le Amministrazioni
Locali valdostane una ricognizione dei carichi di lavoro del
personale dipendente da presentarsi entro settembre 2006 al
Dipartimento Enti Locali dell'Amministrazione regionale;
7) la definizione dei criteri di cui all'articoli 84 L.R.
54/1998 per l'individuazione di soglie e parametri che
costituiscono presupposto all'obbligo di esercizio in forma
associata di funzioni comunali.
F.to: Frassy - Tibaldi - Lattanzi
Risoluzione
Preso atto che il Disegno di legge "Disposizioni per la
formazione del bilancio annuale dello Stato (Legge finanziaria
2006)" prevede una riduzione del 10% delle indennità mensili dei
parlamentari;
Tenuto conto della crisi economica in atto;
Sottolineato che anche i bilanci pubblici subiranno
obbligatoriamente delle contrazioni nelle disponibilità di
spesa;
Tenuto conto che gli amministratori degli Enti Locali della
Valle d'Aosta possono tener conto, per la determinazione delle loro
indennità, dello svolgimento a tempo pieno o parziale dell'incarico
ricoperto;
Il Consiglio regionale
Impegna
La Giunta regionale:
1) a predisporre una riduzione delle indennità degli
amministratori pubblici e degli amministratori di società,
istituzioni, agenzie, enti di emanazione della pubblica
amministrazione o controllate dalla stessa, in funzione:
a) dello svolgimento o meno da parte dell'amministratore, in
contemporanea con l'espletamento del suo incarico, di una propria
attività lavorativa di lavoro dipendente o di lavoro autonomo e/o
similare, applicando una riduzione del 30 percento;
b) del godimento o meno di pensioni riducendo l'indennità in
misura pari all'importo della pensione/i percepita.
2) a istituire un gruppo di lavoro finalizzato a definire le
modalità per provvedere alle riduzioni sopra indicate.
F.to: Viérin Marco - Lanièce - Comé - Stacchetti
Président - La parole au Conseiller Riccarand.
Riccarand (Arc-VA) - Questa mozione è stata presentata dal
nostro gruppo un mese fa, alla luce di due suggestioni che abbiamo
avuto. Da una parte, la presentazione della finanziaria dello
Stato, in cui abbiamo visto che era stata prevista una riduzione
del 10% dell'indennità dei Parlamentari e a cascata su tutta una
serie di pubblici amministratori. Si tratta di un fatto nuovo,
rilevante politicamente, che rappresenta una inversione di tendenza
rispetto a un sistema che, anno dopo anno, aveva portato a dei
continui e forti incrementi delle indennità dei pubblici
amministratori. Questo era un fatto che meritava una particolare
attenzione anche da parte del Consiglio. Poi avevamo notato che
anche realtà regionali e provinciali come la Provincia autonoma di
Trento, avevano assunto parallelamente alla finanziaria dello Stato
delle iniziative che andavano nella stessa direzione, ovvero di una
riduzione della spesa pubblica che riguarda le indennità dei
pubblici amministratori.
Queste due proposte che abbiamo citato nella mozione erano
coerenti con proposte che già in passato abbiamo fatto in Consiglio
regionale; abbiamo presentato fin dall'inizio della legislatura una
proposta di legge da parte del nostro gruppo, in cui avevamo
sottolineato questo problema di un livello eccessivamente alto
delle nostre indennità di Consiglieri regionali, legate alle
indennità dei Parlamentari, e avevamo chiesto una riduzione
significativa del 30%. Queste proposte non erano state accolte, ma
il problema è rimasto e adesso abbiamo visto che è diventato di
attualità, alla luce dei due documenti che ho citato prima.
A noi sembra opportuno che il problema che è stato posto da
questi nuovi avvenimenti sia discusso e abbia una sua sede di
soluzione naturale all'interno del documento principale dal punto
di vista finanziario, che è la legge finanziaria regionale che
prossimamente sarà discussa in Consiglio. Riteniamo infatti che
solo con un'iniziativa autonoma possiamo gestire correttamente la
giusta esigenza di ridurre le indennità dei pubblici
amministratori, a partire da quelle dei Consiglieri regionali,
anche perché abbiamo, in questo settore, sia per quanto riguarda le
indennità dei Consiglieri regionali, sia per quanto riguarda le
indennità dei Sindaci, dei Consiglieri comunali e dei pubblici
amministratori in Valle d'Aosta, una competenza primaria e dobbiamo
usare fino in fondo questa responsabilità, non possiamo limitarci
ad applicare disposizioni della normativa dello Stato senza
intervenire, adeguando le disposizioni normative dello Stato alle
nostre realtà, che sono anche di tipo particolare. È solo con
provvedimento autonomo, fatto sulla base delle nostre competenze,
che possiamo applicare al meglio questa linea di maggiore rigore,
di contenimento, di riduzione della spesa pubblica in questo
settore.
La mozione nostra aveva come scopo, prima ancora che la Giunta
varasse la legge finanziaria, di sollecitare un'azione in quella
direzione; adesso la Giunta ci risulta che abbia varato la legge
finanziaria però c'è tutto l'iter in commissione e in Consiglio,
quindi c'è tutto il tempo, con un lavoro specifico, di inserire
nella legge finanziaria un provvedimento che sia coerente con il
provvedimento che sta facendo la normativa finanziaria a livello
statale, ma che nello stesso tempo si applichi in modo intelligente
alla nostra realtà. Questo è il significato della mozione, che è
molto semplice, che però richiede un lavoro di approfondimento
tecnico non facile, quindi è un compito che la Giunta si deve
assumere attraverso un lavoro degli uffici, di andare a vedere come
vanno formulate queste disposizioni, perché bisogna fare un lavoro
accurato. È un intervento che ha dei risvolti finanziari
significativi, abbiamo fatto alcuni calcoli, qui, fra Consiglieri
regionali, enti locali... parliamo di una manovra di alcuni milioni
di euro, quindi sono manovre importanti dal punto di vista
simbolico, ma anche della massa finanziaria reale.
Ci auguriamo pertanto che lo spirito di questa mozione venga
colto e che ci sia una disponibilità in questo senso da parte del
Consiglio.
Président - La parole au Conseiller Viérin Marco.
Viérin M. (SA) - Così come è stato breve il collega Riccarand,
anche il sottoscritto a nome del gruppo sarà breve.
L'intervento è solo per dire che su questo argomento avevamo già
preparato questa risoluzione 15 giorni fa, poi è stato rinviato
l'argomento presentato dai "Verdi", quindi anche noi l'abbiamo
riproposto oggi, ed è il nostro tentativo per contribuire a dare
delle risposte su questo argomento. Questa proposta non l'abbiamo
creata oggi, ma l'avevamo già presentata 5-6 anni fa, oggi la
riproponiamo tale quale. In senso pratico tocca due aspetti: il
primo, per gli amministratori pubblici che godono di una
retribuzione di pensione, secondo noi bisognerebbe che lo stipendio
percepito dal Consigliere, come a cascata tutti gli altri degli
enti locali... venga decurtato dalla pensione percepita. Il secondo
riguarda l'effettuazione di un doppio lavoro, cioè quegli
amministratori pubblici che continuano ad espletare il lavoro che
facevano prima e che hanno più redditi: per questi proponiamo una
decurtazione del 30%.
La risoluzione è stata distribuita sia ai colleghi che alla
stampa; condividiamo di proporre un gruppo di lavoro per
concretizzare la nostra proposta in un documento che sia fattibile
legalmente e fiscalmente.
Président - La parole au Conseiller Frassy.
Frassy (CdL) - Il nostro gruppo deve esprimere un certo
compiacimento per il fatto che a diverse latitudini sono state
recepite alcune delle linee contenute nella finanziaria, che è in
esame al Parlamento, perché ci sembra di capire che sia da parte
della "Stella Alpina" che dell'"Arcobaleno" l'esigenza del "Governo
Berlusconi" di andare a contenere i costi della politica e la spesa
comprimibile, abbia trovato consenso anche a livello regionale.
La mozione che presentiamo ha un'articolazione forse più
complessa a quelle che sono state illustrate, nel senso che
riteniamo che i costi della politica siano divisi in due categorie,
ci siano i costi più evidenti, quelli che fanno più clamore sulla
stampa, e sono i costi di chi fa politica in prima fila -
Consiglieri regionali, amministratori delle altre comunità locali,
Sindaci, Assessore... - e ci sia anche una spesa politica, forse
meno percepibile, ma altrettanto importante come valori, che è
quella delle consulenze.
Sulle consulenze vorrei ricordare alcuni dati che sono riferiti
al bilancio regionale del 2004; l'Assessorato al turismo in
incarichi e consulenze aveva stanziamenti per circa 820 mila euro,
l'Assessorato all'istruzione 617 mila euro, il totale dei vari
Assessorati fa qualcosa come 3,349 milioni di consulenze. Vi
rendete conto che sono cifre importanti, soprattutto se ci rendiamo
conto di cosa significa il termine "consulenza", nel senso che
nella consulenza per un principio consolidato dalla giurisprudenza
della Corte dei Conti vi rientrano tutti quegli incarichi che non
producono nulla o - meglio - producono idee, ma non portano a
compimento alcunché. Ci riferiamo agli studi, ai pareri, a tutta
quella serie di attività che creano quel superfluo che va spesso ad
arricchire i cassetti. Perciò sono cifre importanti, sulle quali
vanno fatti dei ragionamenti nel momento in cui si ipotizza di
andare ad incidere con dei tagli.
Riteniamo che una riduzione del 30% rispetto all'impegnato del
2005, anche se i dati che ho letto erano del 2004, sia sicuramente
un taglio che possa essere sopportato senza incidere sullo sviluppo
regionale. Altri tagli, oltre a quelli della politica di prima fila
e a quelli delle consulenze, riteniamo che debbano essere fatti su
tutto un ricco settore di pubblicazioni. Questa è una Regione che è
ricca di pubblicazioni proprie, nel senso che la Regione è il primo
editore, ogni Assessorato ha una o più riviste e il totale di
queste pubblicazioni fa 433 mila euro impegnati nel 2004;
pubblicazioni che si sommano agli acquisti di libri e la Presidenza
della Regione è quella più attiva nell'acquistare libri, 75.000,00
euro per acquisto di libri nel 2004. Sono anche queste cifre
importanti, che insieme ai convegni, ai patrocini, agli acquisti di
pubblicazioni editoriali varie chiediamo che vengano tagliati nella
misura del 50% rispetto alle cifre impegnate nel 2005.
Ovviamente i costi della politica non si limitano solo a queste
evidenze, ma si riferiscono anche ai costi di gestione dei servizi
pubblici. Abbiamo costituito da tempo le Comunità montane e abbiamo
previsto nel 1998 all'articolo 84 della legge n. 54 l'obbligo da
parte delle Comunità montane di esercitare in forma associata
alcune funzioni comunali. Previsione che è rimasta parzialmente
sulla carta, nel senso che quella previsione era subordinata
all'individuazione di una serie di parametri che non sono mai stati
individuati; di conseguenza, nel tempo, con provvedimenti
amministrativi o con forzature di tipo legislativo, si sono
individuati dei servizi, a prescindere dai parametri di
economicità, per cui oggi come oggi le comunità - più per scelta e
per obbligo politico, che non per obbligo economico - devono
esercitare in maniera associata alcuni servizi e non hanno
l'obbligo di esercitarne altri, quando invece forse le singole
gestioni danno dei costi che diventano sempre più difficilmente
sostenibili.
Riteniamo che l'insieme di queste considerazioni debba essere
affrontato; lo abbiamo fatto con la mozione perché il bilancio sarà
oggetto di discussione nelle prossime settimane, l'obiettivo nostro
era di dare questo indirizzo alla Giunta che predispone il
bilancio. Ovviamente i tempi non sempre coincidono, per cui ci
siamo trovati a non avere ancora visto il "PREFIN", che doveva
essere il documento propedeutico alla stesura del bilancio, e
mentre la commissione iniziava ad esaminare il "PREFIN", la Giunta
aveva già licenziato il bilancio! Perciò c'è un accavallamento
delle materie finanziarie e contabili alle quali si aggiunge anche
questa discussione, che oggi si inserisce su un bilancio che la
Giunta ha già approvato; di conseguenza, diventa materia di
riflessione per emendamenti e altri ragionamenti da svolgere nella
sessione di bilancio.
La mozione l'avevamo comunque predisposta a suo tempo e
riteniamo che oggi queste riflessioni debbano essere
affrontate.
Président - La parole au Conseiller Sandri.
Sandri (GV-DS-PSE) - Il tema del finanziamento della politica è
un tema importante e non è un caso che venga da un Governo di
Centro-Destra, profondamente iniquo, la proposta di ridurre i soldi
per la politica in un modo molto populista, demagogico, e non è un
caso che venga da chi preferisce il metodo della politica fatta per
censo. Il nostro Presidente del Consiglio ha sicuramente i mezzi
finanziari personali per potersene "fregare" del finanziamento
pubblico dei partiti, dei contributi dei Deputati e dei Senatori
alle proprie formazioni partitiche, e di tutti gli altri strumenti
che uno Stato moderno mette a disposizione per attuare un diritto
fondamentale dei cittadini, conquistato nella nostra Repubblica con
le armi, difendendo la causa della libertà contro il
Nazifascismo.
Dalla Costituzione repubblicana nata dalla Resistenza,
all'articolo 49 si può leggere come l'associazione libera dei
cittadini sia indirizzata alla formazione di partiti politici; la
libera associazione è stata ribadita in quell'articolo della
Costituzione, perché fino ad allora il Fascismo aveva impedito la
costituzione dei partiti politici, ce n'era uno solo, non si poteva
scegliere! Non vorrei che la riduzione dei mezzi alla politica
fosse un tentativo surrettizio di tornare a quel penoso periodo, in
cui c'era solo uno che comandava e c'era un solo partito che si
poteva permettere di fare politica! Oggi non siamo così lontani,
visto che la partita politica viene giocata in modo così
asimmetrico fra chi possiede 6 televisioni e chi non ne possiede
neppure una, chi ha un controllo furibondo e personale di grosse
fonti di informazioni anche nella carta stampata, e chi, invece,
deve affidarsi a mezzi di comunicazione molto inferiori; è un modo
surrettizio di dare poca libertà all'attività politica, quello del
controllo dei soldi.
Bisogna essere precisi. È chiaro che siamo contrari a che la
politica diventi un modo per arricchirsi e quindi sia un fatto
negativo, come purtroppo abbiamo potuto constatare in Italia negli
anni '90, ma dall'altra parte non vogliamo che questo ricada contro
la politica e contro la funzione fondamentale dei partiti! Abbiamo
bisogno di partiti vitali, forti, che facciano il loro dovere, che
è quello di selezionare le classi dirigenti e di presentare i
programmi istituzionali. Sotto la concezione della riduzione dei
soldi alla politica e ai partiti c'è invece quella del populismo e
della demagogia, che significa non voler avere dei cittadini ma
avere dei "clientes", persone che saltano i passaggi e arrivano
direttamente all'ufficietto del politico, dove chiedere questo o
quel favore. Noi non siamo d'accordo con questo tipo di
politica!
Crediamo che la politica debba essere giustamente finanziata,
perché è un pilastro della democrazia e dobbiamo constatare che in
Valle d'Aosta qualche passo in avanti dobbiamo farlo. La legge di
finanziamento dei gruppi consiliari, che sono una delle principali
istituzioni della politica in Valle d'Aosta, ha dei finanziamenti
che sono fermi a 20 anni fa; in 20 anni è cambiato molto, sono
cambiate anche le spese - pensiamo all'avvento dei telefonini
piuttosto che a quello di altri mezzi di comunicazione per
relazionare con il pubblico, Internet... -, eppure abbiamo le
stesse disponibilità del 1996. Non esiste un sistema formalizzato
di rimborso delle spese elettorali per i partiti alle elezioni
regionali, così dobbiamo attendere il finanziamento dallo Stato
romano, mentre potrebbe essere una risorsa della Valle d'Aosta
quella di prevedere un rimborso delle spese elettorali per i
partiti che si presentano alle elezioni regionali: questi sono dei
dati fondamentali su cui dobbiamo ragionare, sono due deficienze
che devono essere corrette.
È chiaro che c'è poi un dato negativo che si ripercuote su tutta
l'immagine del Consiglio regionale e sulla nostra attività:
prendiamo delle indennità cospicue, ma che non sono delle indennità
per i Consiglieri regionali, sono un misto di due cose
completamente diverse, sono un misto di un'indennità che va al
Consiglio regionale e di un finanziamento al partito, perché tutti
i Consiglieri contribuiscono al funzionamento del loro partito, dal
10 al 45% del proprio stipendio, che non è poco! Riflettere su
tutte queste cose, fare in modo che ciò che è giusto che sia dato
come indennità, sia dato nelle dimensioni e nella correttezza di un
momento economico difficile per la popolazione italiana e
valdostana è una cosa, ma altra cosa è capire che dobbiamo anche
dare alla politica i mezzi per fare la politica, perché se non lo
fanno i partiti e le istituzioni democratiche, lo fa qualcun altro!
E se per fare questo ci vogliono i soldi, evidentemente non siamo
più una democrazia, ma diventiamo una "plutocrazia" e non è un caso
che nel mondo questi esempi si stiano allargando; in particolare,
nella democrazia americana, sempre più è il caso di miliardari che
diventano Sindaci di New York o Governatori di Stati.
Se vogliamo andare verso questo indirizzo, non siamo d'accordo e
vogliamo ricordare che bisogna tornare ai tempi di Giolitti per
avere ancora il segno di quanto fosse già acquisito da questo punto
di vista, perché fu in quel tempo che venne abolito il voto per
censo. Non vorrei che con le manomissioni del sistema di
finanziamento ai partiti, si tornasse al periodo
pre-giolittiano.
Président - La parole au Président de la Région, Caveri.
Caveri (UV) - Il me paraît que l'ensemble de la discussion est
tout à fait utile sur un argument qui fait la "une", c'est-à-dire
cette question des coûts de la politique. C'est un argument
important et parfois il y a de tournures, surtout en regardant la
presse, un peu démagogiques. Quand même il faut tenir compte des
sensibilités des citoyens et il faut dire que cette sensibilité sur
les coûts de la politique existe.
Moi je voudrais demander aux présentateurs de renoncer à leurs
documents respectifs, parce que nous sommes là pour assumer un
engagement de l'ensemble de cette Assemblée. En tant que
Gouvernement nous avons décidé de rien écrire dans la loi de
finances. Il y avait un article ébauché qui touchait non seulement
aux Conseillers régionaux, aux Assesseurs, au Président, mais aussi
aux Syndics, aux Présidents de Communauté de montagne et on avait
même imaginé une réflexion plus grande pour ce qui est des coûts de
l'ensemble de ce qu'on peut considérer public. En effet, il n'y a
pas seulement les politiques, mais il y a d'autres personnes qui
touchent de l'argent public.
On a renoncé à écrire cet article parce qu'on attendait de bien
comprendre ce qu'il y avait dans le "maxi-emendamento" du
Gouvernement. Donc à ce point nous le connaissons, mais il faudra
l'étudier, parce qu'il y a des mécanismes qu'il faut vérifier
comment touchent à l'ensemble de notre Assemblée et, en général,
sur les coûts de la politique. Le fait de ne pas légiférer sur cet
aspect a été un choix précis, dans le sens qu'on a considéré que
c'est au Conseil de s'exprimer sur cet argument, surtout sur la
question des indemnités des élus c'est un rôle qui doit être
directement exercé par cette Assemblée.
La proposition est donc tout à fait simple: je pense que le
Président du Conseil et le Président de la Région pourront, avec
leurs Bureaux législatifs, en pleine entente avec les Chefs de
groupe du Conseil, étudier ce dossier. Je me réfère à
l'intervention de M. Frassy pour ce qui est des coûts de la
politique, parce que pour ce qui est de la loi de finances nous
l'avons déjà présentée et donc vous verrez si une partie de vos
espoirs existent déjà dans le texte. En bonne partie, je peux dire
qu'on a décidé de couper toute une série de dépenses, donc il me
paraît que nous sommes dans la ligne de cette austérité qui s'avère
nécessaire même pour les mauvaises conditions de la finance
publique en Italie, parce que ce n'est pas seulement pour un choix
moraliste qu'on a décidé de faire ça.
La proposition est celle de présenter dans la loi de finances un
article qui soit partagé par l'ensemble de cette Assemblée, qui
sera soumis à la Commission budget et je pense que c'est la
solution la meilleure, en sachant qu'il y a de la part du
Gouvernement une disponibilité à examiner cet argument. Il faut
comprendre toute une série de mécanismes d'ensemble des liens entre
la loi de l'Etat et la loi régionale, et il faudra évaluer toute
une série de suggestions, que nous avons déjà entendues aujourd'hui
par la "Stella Alpina" pour différencier l'éventuel choix de couper
en partie les indemnités. Je pense que c'est une question ouverte.
Nous aurons la possibilité, lors des discussions en Commission
budget et après à l'Assemblée, lors de la discussion du budget, de
pouvoir en discuter, donc il me paraît qu'on peut conclure cette
soirée avec un engagement politique commun, sans avoir en votation
de textes, sinon il faudrait longuement discuter, tandis qu'il me
paraît que sur les points de fond nous sommes parfaitement
d'accord.
Président - La parole au Conseiller Viérin Marco.
Viérin M. (SA) - Per dire che "potremmo" essere d'accordo a
ritirare... uso il condizionale perché vorrei sapere anche le
intenzioni degli altri gruppi, perché o troviamo un'intesa su come
lavorare, altrimenti ognuno fa il gioco delle parti! Credo che su
questo aspetto nessuno debba fare il gioco delle parti, voglio solo
ribadire che siamo d'accordo, purché si analizzi la proposta che
abbiamo formulato e che sia già dato per scontato che la "Stella
Alpina" sosterrà quella posizione e si potrà confrontare per
addivenire ad un'intesa che coinvolga la gran parte di questo
Consiglio, per portare avanti una proposta di legge che sia seria e
chiara.
Président - La parole au Conseiller Riccarand.
Riccarand (Arc-VA) - Siamo soddisfatti dell'impegno che ha preso
il Presidente Caveri: quello di predisporre un emendamento da
presentare all'interno della finanziaria che andrà all'esame della
commissione e poi del Consiglio, in modo da recepire a livello
locale gli indirizzi presenti nella finanziaria dello Stato, con
tutti gli approfondimenti tecnici necessari e con i confronti con
il Presidente del Consiglio e con i Capigruppo. Ci sembra un
percorso condivisibile, quindi siamo disponibili a ritirare la
mozione che abbiamo presentato.
Vorrei però fare un'osservazione rispetto alle osservazioni che
ha fatto il Capogruppo dei "DS", perché secondo noi ha indicato un
problema che esiste. Lungi da noi il fatto di voler sottovalutare
il ruolo dei partiti politici e l'importanza del finanziamento
della politica; riteniamo che questo problema esista, che nella
società civile i partiti debbano avere un ruolo importante e
altresì gli strumenti finanziari per svolgere questo ruolo.
Quello che non funziona è l'attuale sistema, per cui non è che
si finanzia in modo trasparente la politica, non è con delle
indennità fuori misura per i pubblici amministratori che finanziamo
correttamente la politica, anzi, facciamo danno alla politica in
questo modo, perché noi, Consiglieri dell'"Arcobaleno", il 45% lo
versiamo al nostro movimento! Ma questa è una scelta del nostro
gruppo che poi ha delle declinazioni molto diverse da gruppo a
gruppo e rispetto all'opinione pubblica i politici, i Consiglieri
nel loro insieme, sono considerati quelli che intascano ogni mese
6-7.000,00 euro... questa è l'opinione che la gente ha di noi,
anche se noi sappiamo che versiamo una quota significativa, ma che
non è assolutamente trasparente alle nostre rispettive forze
politiche!
Molto meglio è che prendiamo meno noi nelle nostre tasche e ci
siano dei canali trasparenti di finanziamento della politica.
Oltretutto, come Regione, possiamo mettere in moto un meccanismo
logico, trasparente... facciamolo! Ma non in questi modi surrettizi
che non funzionano e che squalificano la politica, tant'è vero che
nella proposta che avevamo presentato ad inizio legislatura c'era
una riduzione, sì, dell'indennità, ma anche un pacchetto di
interventi che agevolava la politica. Noi lo avevamo messo più
sotto forma di servizi reali sull'informazione, sulla disponibilità
per sconti sull'affissione, ma noi su questo ragionamento ci
stiamo. Quello che dobbiamo evitare è che i pubblici amministratori
passino come quelli che vogliono arricchirsi a spese della
politica... questo squalifica la politica!
Meno indennità ai pubblici amministratori, sì a un più
trasparente e solido finanziamento alla politica: questo è il
nostro discorso, estremamente chiaro.
Président - La parole au Conseiller Frassy.
Frassy (CdL) - Diciamo che la maggioranza si è espressa con due
interventi che non erano propriamente in assonanza, nel senso che
l'intervento del collega Sandri, più che un intervento serio, è
stato un intervento provocatorio, che non so quale fine avesse, ma
sicuramente non aveva il fine di affrontare l'argomento nelle sue
implicazioni. Sembrava quasi una rivendicazione di tipo salariale,
seppur legata ai costi della politica! L'analisi che noi avevamo
fatto partiva dai costi della politica, l'analisi che ha fatto il
collega Sandri parte dai bisogni della politica; dopodiché, per
carità, sono punti di vista divergenti!
Ritengo invece percorribile la proposta del Presidente Caveri
sul presupposto che abbiamo enunciato nel nostro documento: che
purtroppo i tempi di questa discussione sono saltati, nel senso che
ci siamo trovati nell'impossibilità di avere quel percorso di
accompagnamento al bilancio che imponeva che il "PREFIN" fosse
discusso prima e che il bilancio non arrivasse già preconfezionato.
Prendiamo atto che il bilancio non sarà "blindato" e che nella
sessione di bilancio ci sarà spazio per portare questo ragionamento
a delle conclusioni che potranno essere condivise o meno, ma che
dovrebbero trovare una loro armonia.
Su questo presupposto ritiriamo la mozione, ma il ritiro non
significa né la rinuncia, né il ritiro dei principi, che da qui a
30 giorni verranno ripresentati e riformulati sotto forma di
emendamento.
Président - Nous pouvons terminer nos travaux. Je rappelle qu'on
renvoie au prochain Conseil les points 42, 43, 44, 46 (avec la
résolution qui a été déposée en annexe), 48, ainsi que la
résolution "Galan".
Le Conseil prend acte.
La séance est levée.
---
La réunion se termine à 19 heures 56.
