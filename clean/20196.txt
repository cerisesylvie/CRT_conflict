Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 181 del 5 novembre 2003 - Resoconto
OGGETTO N. 181/XII - Situazione finanziaria ed occupazionale
della società "Meridian & Magnesium Products".
(Interpellanza)
Interpellanza
Premesso che:
- con l'ultimo assetto societario di alcuni mesi fa la
Meridian & Magnesium Products da S.p.A. si è trasformata in
S.r.l.;
- l'ultimo bilancio (2002) si è chiuso con un forte deficit e
che nel primo semestre del 2003 il passivo si aggirerebbe già oltre
i 5.000.000,00 di Euro;
Rilevato che vi è un continuo e massiccio ricorso a
manodopera non qualificata e residente fuori Valle;
Saputo che sono stati trasferiti dei macchinari in uno
stabilimento in Inghilterra con la logica conseguenza di una
perdita di commesse;
i sottoscritti Consiglieri regionali
Interpellano
la Giunta regionale per sapere:
1) se è a conoscenza di quanto sta accadendo;
2) quali iniziative intende intraprendere per evitare future
spiacevoli situazioni per i lavoratori.
F.to: Viérin Marco - Stacchetti
Président - La parole au Conseiller Viérin Marco.
Viérin M. (SA) - Questa situazione della "Meridian" è approdata
più volte in Consiglio nei passati anni. Vi sono notizie
preoccupanti ed è per questo che abbiamo presentato tale
iniziativa, anche perché, dopo alcuni anni non troppo felici per la
"Meridian", pare che in questo esercizio i conti non tornino.
Ci preoccupa il fatto che vi è un effettivo disimpegno della
"Meridian" anche nei fatti, perché si continua ad utilizzare mano
d'opera non qualificata di fuori Valle a tempo determinato e si
stanno trasferendo dei macchinari in altri stabilimenti perdendo
delle commesse.
Volevo pertanto sapere se l'Assessore è a conoscenza di quanto
sta accadendo in questo stabilimento e quali iniziative intende
intraprendere al riguardo, onde evitare future spiacevoli
situazioni per i lavoratori, che in bassa Valle si ripetono in modo
anomalo.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Colgo l'occasione di questa interpellanza
per fare il punto della situazione rispetto alle diverse domande
poste.
La "Magnesium Products of Italy" (MPI) è stata costituita nel
1994 e commercializza getti pressocolati in lega di magnesio per il
mercato automobilistico; produce plance per cruscotti, parti di
paraurti, interni di sedili ed altre componenti per auto sempre in
lega di magnesio. I principali clienti della società sono: la
"BMW", la "Volvo", la "Jaguar", la "Mercedes" e la "Opel" e la
stessa "FIAT". Questa azienda fa parte del gruppo
canadese-norvegese "Teksid S.p.A." - che è un'azienda del gruppo
"FIAT" - e "Norsk Hydro", ha recentemente modificato la propria
composizione societaria e la ragione sociale. Infatti, al fine di
consentire al gruppo di fare un consolidamento fiscale -
legittimato dalla normativa fiscale americana -, compensando gli
utili delle società americane e canadesi con le perdite della "MPI"
di Verrès, il controllo della "MPI" è dovuto passare da una società
europea, la "Meridian Magnesium NV" con sede in Olanda, ad una
società americana la "Magnesium Product of America" con sede negli
Stati Uniti d'America e la ragione sociale è stata modificata da
S.p.A. a S.r.l. con socio unico.
La "Magnesium Products of Italy" continua ad essere
indirettamente controllata dalla "Meridian Technologies" che, a sua
volta, continua ad essere controllata dal gruppo "Teksid" e dal
gruppo "Norsk Hydro", con quote azionarie immutate - il 51% al
gruppo canadese ed il 49% al gruppo "Teksid" -, per cui le
variazioni societarie sono state fatte per motivazioni di natura
fiscale e di semplificazione della catena societaria.
Per quanto riguarda l'andamento della società, il 2002 si è
chiuso con una significativa perdita pari ad euro 20.419.000,
coperta mediante l'utilizzo dei versamenti in conto capitale del
socio, effettuati nel corso del 2002, per complessivi euro
30.000.000. Secondo quanto dichiarato dagli amministratori, tale
risultato negativo è da imputarsi ai seguenti fatti:
- il lancio di 11 nuovi prodotti per i clienti "Jaguar",
"Mercedes" e "Opel": quest'ultimo, con numerose difficoltà che
hanno pesantemente condizionato il risultato dell'anno;
- la congiuntura sfavorevole del comparto produzione e indotto
del settore dell'auto in Europa, che è cosa ampiamente nota;
- la contrazione dei volumi, in particolare modo per i prodotti
"FIAT" (-33%), "Jaguar" (-25%) e "Opel" (-50%);
- un'elevata percentuale di scarto a fine ciclo produttivo che
ha indotto gli amministratori a ricorrere ad un utilizzo superiore
alla media di personale interinale - circa 40 unità in più - per il
controllo di qualità;
- le spese straordinarie di trasporto sostenute per soddisfare
le esigenze del cliente ed attività straordinarie di controllo
durante le fasi di lancio dei nuovi prodotti;
- l'incendio nell'area di "recycling" che ha provocato la
sospensione delle attività di riciclaggio, costringendo così la
società ad acquistare magnesio all'esterno con costi
aggiuntivi.
L'ultimo esercizio comunque ha fatto registrare un deciso
incremento del fatturato, +36%, nonostante il sensibile calo dei
volumi dei principali clienti - che sono, dicevo prima, "FIAT",
"Jaguar", "Opel" - avvenuto nel corso del secondo semestre
2002.
Per quanto riguarda il personale, nell'esercizio 2002 la società
ha impiegato mediamente 265 dipendenti contro i 189 del 2001 e di
questi circa l'80% è residente in Valle d'Aosta. Secondo i dati che
vengono elaborati dall'Agenzia del lavoro, mediamente nelle aziende
della basse Valle c'è una componente del 30% di occupati che
vengono da fuori Valle; nel caso della "Meridian" siamo al 20,
quindi un numero inferiore rispetto a quello di altre imprese che
vi sono nella bassa Valle.
Per quanto riguarda i rapporti fra Regione e Finaosta, la
società ha ottenuto dalla Finaosta nel corso degli ultimi anni
alcuni interventi finanziari in gestione ordinaria, destinati alla
costruzione del capannone industriale e all'acquisto delle linee di
produzione. Nel complesso sono stati erogati mutui per originari
8,26 milioni di euro residuanti in 5,16 milioni di euro e un
"leasing" di 11,9 milioni di euro residuanti in 5,9 milioni di
euro. In sede d'istruttoria degli interventi di cui sopra, sono
stati stipulati dei patti parasociali tra la "MPI" e la Finaosta
che prevedevano, tra l'altro, che alla Finaosta S.p.A. venisse
riservata la nomina di un sindaco effettivo e di un sindaco
supplente. Tale accordo prevedeva, inoltre, il raggiungimento di
un'occupazione a regime di circa 160 dipendenti. Al 30 settembre
2003 i dipendenti in forza sono 254 unità, quindi quasi 100 unità
in più di quanto previsto dall'accordo stipulato con Finaosta e
Regione. La Giunta, come è noto, aveva deliberato la costituzione
del diritto di superficie gratuito di durata trentennale per la
costruzione del capannone industriale e questo diritto di
superficie è stato realizzato nel febbraio 1995.
Per quanto riguarda le prospettive, la società, nell'arco del
2002 e nel corso del presente esercizio, tenuto conto dei pesanti
cali di commesse da parte del cliente "FIAT Auto", ha intrapreso
una politica aziendale basata sulla diversificazione dei prodotti,
al fine di potersi inserire in nuovi mercati come quello tedesco ed
inglese delle case automobilistiche "BMW", "Mercedes", "Volvo",
"Opel", "Jaguar" e "Chrysler", e sulla razionalizzazione dei costi
nelle aree manutenzione, attrezzature e lavorazioni extra-ciclo.
Nel 2003, in considerazione della situazione di crisi che c'è nel
settore auto, i volumi produttivi della "MPI" sono inferiori di
circa il 15% rispetto al budget e non sono sufficienti a saturare
la capacità produttiva installata.
Veniamo al trasferimento degli impianti. Visto che uno
stabilimento nord-americano del gruppo "Meridian" ha avuto
necessità di un nuovo impianto di pressocolata, la "MPI" ne ha
ceduto 1 non utilizzato, tra i 14 di cui dispone. Nessuna
produzione è stata ceduta insieme a tale impianto e i proventi di
tale cessione - perché la cessione è avvenuta sulla base di un
costo che è stato pagato alla "MPI" - hanno consentito, tra
l'altro, importanti interventi finalizzati al miglioramento
dell'ambiente interno di lavoro, così come la realizzazione del
nuovo sistema d'aspirazione sui forni fusori.
In un anno in cui si è manifestata una generale flessione degli
ordini, la "MPI" di Verrès ha avuto un'interessante opportunità
produttiva che, fin da principio - era noto -, avrebbe avuto una
durata limitata. Secondo gli accordi tra "BMW" e "Meridian",
definiti in fase d'acquisizione dell'ordine, la prima fase di
produzione di una traversa per la vettura "Mini" si sarebbe svolta
nello stabilimento "MPI" di Verrès solo nell'attesa che un nuovo
piccolo stabilimento "Meridian", appositamente costruito in Gran
Bretagna, fosse in grado di subentrare. Va detto che le produzioni
in magnesio sono particolarmente leggere, ma anche particolarmente
voluminose, per cui i costi di trasporto incidono molto sul
trasferimento dei prodotti. Il programma di trasferimento della
produzione della traversa "BMW Mini" al nuovo stabilimento
britannico del gruppo "Meridian" è stato completato al 70% tra
agosto e settembre 2003. Nessun impianto di produzione è stato
trasferito in Gran Bretagna dallo stabilimento di Verrès.
Per quanto riguarda l'andamento economico, la società prevede di
raggiungere un pareggio, relativamente al risultato operativo,
nell'esercizio 2004, mentre si avvicinerà al pareggio di bilancio
soltanto nel 2006.
Per quanto riguarda le iniziative da intraprendere, proprio da
sempre, ma anche in considerazione di una situazione economica non
particolarmente felice, sia l'Assessorato che Finaosta seguono con
particolare attenzione l'andamento delle imprese industriali
valdostane, di tutte, e quindi anche della "Meridian". La presenza
di un sindaco all'interno del Consiglio di amministrazione va
proprio in questa direzione: avere un'antenna per capire cosa
succede all'interno di questo stabilimento. Dicevo che questo
rapporto si esplica in un monitoraggio continuo sulla situazione
sia occupazionale e produttiva, che su quella di carattere più
generale, finanziario.
Per quanto riguarda l'andamento ultimo della società, ricordo
che, a fronte di una perdita di più di 20 milioni di euro nel corso
del 2002, le previsioni di chiusura per il 2003 sono di una perdita
di 6 milioni di euro, perdita inferiore di 2/3 a quanto realizzato
nel 2002, proprio perché gli interventi fatti sul piano interno per
il recupero di efficienza, per ridurre gli scarti, per ottimizzare
l'utilizzo degli impianti, stanno dando dei risultati positivi, che
sono particolarmente evidenti nella fase finale del 1° semestre di
quest'anno e continuano ad esserlo anche nella 2° parte
dell'anno.
Si sta realizzando quindi un'inversione di tendenza, che ci
auguriamo continui anche nei mesi prossimi, ma comunque questo è un
dato da tenere nella dovuta considerazione.
Président - La parole au Conseiller Viérin Marco.
Viérin M. (SA) - Assessore, lei ci ha proposto una relazione
dettagliata ma, proprio perché abbiamo anche un sindaco effettivo e
uno supplente all'interno del consiglio della società, nominati
dalla Finaosta, forse avrebbe anche dovuto dirci alcune cose che
non ha detto, e cioè che dall'arrivo in Valle d'Aosta la "Meridian"
non ha fatto una lira di utile! Dovremmo chiederci perché si
continua con questo "andazzo" e non si pensa che prima o poi il
"bubbone scoppierà", perché i dati, sono chiari: 10 miliardi, 14
miliardi, 20 miliardi, 30 miliardi…
tutti gli anni un deficit! Non ha inoltre detto che, proprio negli
ultimi 2 anni, è calato anche il volume economico, perché da 53
milioni di euro si è passati alla previsione attuale al mese di
settembre a 45 milioni di euro.
L'altro discorso non fatto è che si sta già pensando, per un
recupero parziale del capitale, ad uno spostamento nel piano
economico di ammortamento dei macchinari da 10 a 16 anni anziché ad
un apporto di capitale fresco - ed è per questo che per quest'anno
l'azienda avrà un disavanzo di 6 milioni di euro -. Qui capiamo che
alcune pedine sono state mosse - o si muoveranno - per cercare di
dimostrare un minore disavanzo.
Lei ha fatto anche menzione alla situazione occupazionale: noi
abbiamo dati diversi, in quanto, dal 2001 ad oggi, abbiamo avuto un
sintomatico calo nelle assunzioni di personale. Con questi dati,
che vanno ad integrare la sua relazione, direi che la situazione di
"Meridian" non è così tranquilla! Oltretutto, quando lei mi dice
che le previsioni dell'azienda andranno a pareggio nel 2005-2006,
ci lascia anche così qualche dubbio in più! Spero che l'Assessorato
e la Finaosta vigilino su questa azienda, che comunque ha
un'occupazione intorno ai 250-270 lavoratori complessivamente,
quindi è un'azienda importante per l'occupazione. Sull'azienda si
sono fatte varie scommesse - dichiarate anche in quest'aula -
proprio sulla tipologia del prodotto, sul magnesio,
sull'innovazione tecnologica, sull'entrata nel comparto auto,
quindi su tutto quello che era la prospettiva, purtroppo tutte cose
che non si sono avverate!
Oggi siamo qui, Assessore, a dirle che speriamo non si avveri
anche l'ultima tappa, vale a dire che questa azienda vada
definitivamente in crisi. Speriamo vivamente di no, dobbiamo solo
confidare in un controllo estremo da parte sua e della
Finaosta!
