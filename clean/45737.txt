Classificazione
EDILIZIA



Oggetto del Consiglio n. 2392 del 21 aprile 2023 - Resoconto
OGGETTO N. 2392/XVI - Interpellanza: "Iniziative per evitare
l'annunciata chiusura dello storico Grand Hotel Royal e Golf di
Courmayeur".
Marguerettaz (Presidente) -
Punto n. 82 all'ordine del
giorno. Per la presentazione, ha chiesto la parola il collega
Baccega.
Baccega (FI) -
C'è un elemento di forte preoccupazione,
perché siamo venuti a conoscenza che il Grand Hotel Royal e Golf di
Courmayeur ha comunicato all'Amministrazione regionale che la
chiusura dello storico albergo di Courmayeur avverrà il 18
settembre 2023. Chiusa la stagione estiva, il lussuoso albergo
finirà il suo percorso. È un albergo che ha una storia incredibile,
che ha una storia di personaggi che lo hanno frequentato e
soprattutto di proprietà che hanno dato forte sostegno alla
comunità di Courmayeur, agli impianti di risalita e
quant'altro.
Abbiamo anche cercato di approfondire che l'attuale proprietà
del Grand Hotel Royal e Golf di Courmayeur ha portato
all'attenzione dell'Amministrazione regionale un progetto di
ristrutturazione e di ampliamento della struttura alberghiera, per
trasformarlo in hotel 5 stelle di lusso. Pare che l'Amministrazione
comunale di Courmayeur - anzi, senza "pare", perché ho parlato
personalmente con il Sindaco che in questo senso ha detto: noi
siamo favorevoli a quella tipologia di intervento - abbia dato un
parere preventivo di massima positivo agli eventi proposti. Ci sono
state sicuramente delle interlocuzioni tecniche e politiche che si
sono intercorse, ma non ci sono risposte in questo senso.
Siamo un po' preoccupati, perché nel pieno centro storico di
Courmayeur, la storia di questo albergo è importante, ma
soprattutto anche per il
brand
che risale al 1853, ma anche
per un insieme di problematiche di carattere occupazionale e per i
lavoratori. Quindi chiediamo all'Assessore competente per conoscere
quali iniziative intende assumere per evitare l'annunciata chiusura
dello storico hotel della rinomata località turistica di Courmayeur
in Valle d'Aosta.
Dalle ore 11:15 riassume la Presidenza il presidente
Bertin.
Bertin (Presidente) -
Risponde l'assessore Grosjacques,
ne ha facoltà.
Grosjacques (UV) -
Con riferimento all'illustrazione del
collega Baccega, bisogna in premessa segnalare che alla struttura
regionale competente in materia di strutture turistico ricettive
non è mai pervenuta ad oggi alcuna comunicazione formale o
informale in merito all'asserita chiusura al termine della stagione
estiva dell'anno corrente - del "Grand Hotel Royal e Golf di
Courmayeur" - attualmente classificato albergo a 5 stelle. Nel
corso dell'anno 2021, tuttavia, alcuni professionisti si sono
rivolti più volte per le vie brevi alla struttura competente, per
acquisire informazioni in merito a diverse opzioni di
riqualificazione dell'hotel in questione.
Il 18 gennaio 2022, alla presenza del Presidente della Regione,
dell'Assessore regionale alle opere edili e urbanistica, del
Sindaco, del Vicesindaco e dell'Assessore alle opere edili ed
urbanistica del Comune di Courmayeur, e dei dirigenti regionali
competenti in materia di strutture turistico ricettive di
urbanistica, si è tenuto presso la Presidenza della Regione un
incontro volto alla valutazione dei diversi intendimenti della
compagine societaria proprietaria dell'albergo rispetto a una
completa riqualificazione dello stesso, finalizzata al mantenimento
dell'attività turistico ricettiva alberghiera con classificazione 5
stelle lusso. In quella sede è stata effettuata una prima disamina
di massima di tutte le disposizioni di settore, urbanistiche e
finanziarie, al fine di consentire ai rappresentanti del Comune di
acquisire piena contezza di tutte le opzioni praticabili.
A seguito del predetto incontro, non è più pervenuta alcuna
richiesta e non è mai stata fornita alla struttura competente
alcuna rappresentazione formale del progetto di riqualificazione
dell'albergo prescelto, né è stata mai portata a conoscenza
l'espressione di un parere favorevole di massima da parte
dell'amministrazione comunale di Courmayeur, né - come ho già avuto
modo di dire - la preannunciata chiusura alla fine della stagione
estiva del 2022; questo dal punto di vista formale.
Quanto sopra evidenziato, l'Amministrazione regionale, nel
riconoscere il valore indiscusso dell'Hotel Royal e Golf di
Courmayeur, per la sua storia e la sua ubicazione che ne fanno uno
dei fabbricati alberghieri più prestigiosi del comprensorio della
Valdigne, non appena acquisirà adeguate e formali informazioni in
merito agli intendimenti della proprietà o del Comune interessato,
valuterà la percorribilità di ogni iniziativa tecnica, finanziaria,
urbanistica e amministrativa, consentita dall'ordinamento
regionale, con l'obiettivo di conservare in attività una struttura
così importante, possibilmente rigenerata e ammodernata in funzione
della prospettiva di uno sviluppo qualitativo ulteriore
dell'offerta turistico ricettiva di Courmayeur.
Presidente -
Per la replica, il consigliere Baccega.
Baccega (FI) -
Grazie Assessore. Io le chiederei di farmi
avere copia della sua risposta in termini immediati, proprio perché
quanto lei mi ha detto è piuttosto differente da quello che ho in
mano io, quindi in qualche modo dovremo fare insieme degli
approfondimenti.
Mi fa molto piacere che lei dica che, non appena sarete in grado
di avere dei documenti di progettazione, o comunque che vadano in
quella direzione, affronterete il caso con una certa
determinazione. Io ho in mano una nota che comincia così: "La
sottoscritta società Royal S.r.l., con sede in Courmayeur Via Roma
n. 87, dopo un approfondito esame della situazione generale,
all'unanimità, seppur con dispiacere, ha preso la decisione
irrevocabile di chiudere l'albergo e la pista Test Drive il 18
settembre 2022". Lo verificheremo insieme e lo approfondiremo;
certamente risale a un altro momento.
Credo che l'attenzione che diamo a Cervinia piuttosto che ad
altre località turistiche della nostra regione debbano essere le
stesse, che vanno nella direzione di una località come Courmayeur,
soprattutto il Grand Hotel collocato all'interno dell'importante
stazione turistica di Courmayeur. Ribadisco anche che, sulla base
di questa nota, arriverà sicuramente una fase di progettazione e di
approfondimento, ma mi pare che la Giunta di allora abbia
incontrato la proprietà, quindi un approccio certamente c'è stato.
Non credo che siano arrivati senza documenti all'incontro o
comunque senza un progetto preliminare, perché immagino che non si
vada a un colloquio con una Giunta regionale solo a parole, si va
con un minimo di progettazione. Però lo verificheremo, perché può
darsi che ci sia qualche comunicazione che non è pervenuta per le
vie giuste.
Ricordo che in questi casi, là dove il Comune di Courmayeur è a
disposizione, perché probabilmente dal punto urbanistico potrebbe
esserci qualche problema, là dove l'Amministrazione regionale è
disponibile, là dove la proprietà prende atto che si può fare un
investimento di quella corposità, esiste lo strumento dell'accordo
di programma.
