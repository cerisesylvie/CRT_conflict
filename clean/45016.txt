Classificazione
ATTIVITÀ CULTURALI
ISTRUZIONE PUBBLICA
Università



Oggetto del Consiglio n. 1839 del 22 settembre 2022 - Resoconto
OGGETTO N. 1839/XVI - Interpellanza: "Concessione del
patrocinio dell'UniVda alla manifestazione "Pride" e aderenza ai
criteri previsti dal relativo Regolamento".
Bertin (Presidente) -
Punto n. 52. Per l'illustrazione,
consigliere Manfrin ne ha facoltà.
Manfrin (LEGA VDA) -
Come illustrato nelle premesse, si
terrà nella giornata dell'8 ottobre 2022 una manifestazione
denominata "Pride" che, per brevità, definiremo "Gay Pride", per
accorciare.
Questa manifestazione, che ha totalizzato alcuni patrocini, ne
ha raccolto uno che mi ha particolarmente incuriosito, poiché
proprio l'Università della Valle d'Aosta, secondo quanto riportato
dagli organi d'informazione, avrebbe dichiarato di patrocinare
l'intera rassegna a essa collegata.
Ovviamente giova premettere che non c'è un evento scollegato
rispetto a un altro, ma che tutta la settimana di eventi del "Gay
Pride" è collegata alla manifestazione successiva che si svolgerà
sabato 8 ottobre, potremmo definire quasi pittoresca, vedremo come
si svolgerà, e quello che cozza un po' è quello che viene collegato
con la possibilità che il regolamento dell'Ateneo fornisce per
poter concedere il patrocinio degli eventi.
All'articolo 10 del regolamento dell'Ateneo valdostano viene
specificato che: "La concessione del patrocinio non è rilasciata
per iniziative palesemente non coincidenti e in conflitto con le
finalità dell'Università, per attività con scopi o finalità
commerciali prevalenti ed esclusivi anche indiretti, per iniziative
promosse da sindacati, partiti o movimenti politici. Inoltre il
patrocinio è escluso per gli eventi promossi da organizzazioni che
rappresentano categorie o forze sociali, nonché da ordini e collegi
professionali, ai fini della promozione o proselitismo per il
finanziamento della propria struttura organizzativa".
Noi abbiamo guardato - ma banalmente, li poniamo all'attenzione
dell'Aula - alcune dichiarazioni o alcuni documenti presenti
proprio su questa manifestazione.
Il soggetto organizzatore, per esempio, è la sezione valdostana
di Arcigay nazionale che si dichiara sul suo sito, se uno va a
vedere, un vero e proprio soggetto politico - come abbiamo peraltro
detto anche più volte in quest'aula - e viene scritto proprio sul
sito che l'Associazione agisce direttamente a livello nazionale
come soggetto d'iniziativa politica e istituzionale, quindi ci
troviamo evidentemente nella fattispecie che il regolamento indica
come contrastante e ostativa per il rilascio del patrocinio.
Ma le criticità non finiscono qui, perché la manifestazione "Gay
Pride" prevede, e chiunque può, andando sul sito, verificarlo, un
vero e proprio manifesto politico; c'è un manifesto politico
collegato alla manifestazione del "Gay Pride", non è solo una
manifestazione pittoresca, ma c'è un vero e proprio manifesto
politico e nel manifesto politico - ne leggo solo dei brani - viene
spiegato in maniera chiara: "Il primo scopo del Gay Pride è dunque
quello di restituire visibilità alla comunità LGBTQIA+, visibilità
ai nostri corpi che sono strumento politico, perché testimoniano la
nostra esistenza ma anche le richieste di diritti che ancora
aspettiamo di ottenere", direi visibilità.
Oltre a questo, viene scritto l'obiettivo principale, c'è
proprio scritto: "Obiettivo principale: l'obiettivo finale è
inevitabilmente e indiscutibilmente l'uguaglianza civile e sociale
delle categorie marginalizzate, condizioni che ben lontano
dall'essere completa come dimostra il naufragio in Senato
nell'ottobre 2021 del DDL Zan che, per quanto imperfetto,
rappresenta un'urgenza normativa che l'Italia, tra gli ultimi Paesi
europei, attende da un quarto di secolo", quindi qui viene
addirittura evocato un DDL che è evidentemente un atto che è stato
esaminato a livello politico dalle istituzioni italiane.
Quindi nessun timore di sbagliarci: la manifestazione è
evidentemente politica con obiettivi politici.
Lo stesso Assessore del Comune di Aosta in un'intervista si è
detto rammaricato, perché la manifestazione avrebbe dovuto
svolgersi il 24 di settembre, ma non si è potuta svolgere perché
c'era il silenzio elettorale in concomitanza.
Ora quale manifestazione, che sia non politica, non si può
svolgere quando c'è il silenzio elettorale? È evidente che questa è
una manifestazione politica e l'Assessore lo chiarisce con le sue
dichiarazioni: "Le elezioni potrebbero tranquillamente convivere
con la settimana del Pride ma non con la manifestazione finale del
24, essendo il giorno di silenzio elettorale, è impossibile che
nello stesso momento si svolga una manifestazione politica. Gli
appuntamenti del Pride Week si potrebbero fare ma è chiaro che..."
e c'è tutto il continuo.
Anche gli organizzatori dello stesso articolo in una nota
spiegano che "Non è infatti possibile né tanto meno opportuno
celebrare il Pride nella giornata del silenzio elettorale, durante
il quale sono vietate manifestazioni pubbliche" - non proprio, la
sagra del tartufo o dello stambecco non sono vietate, sono vietate
quelle politiche - "E qualsiasi forma di azione che possa in
qualsivoglia e maniera influenzare l'elettorato. Le regole della
democrazia vanno inderogabilmente rispettate" e aggiungo io: le
regole che l'Ateneo valdostano si è dato.
Dopodiché c'è un divieto espresso e anche qui integriamo
perfettamente questa fattispecie.
"Non si può sostenere manifestazioni ai fini di promozione o
proselitismo o per il finanziamento della propria struttura
organizzativa".
La cosa che io ho trovato particolarmente curiosa è che proprio
l'Arcigay valdostana abbia deciso di diffondere e di consegnare
alle aziende valdostane un documento nel quale chiedeva
specificamente un sostegno economico all'iniziativa. Non è che
questo l'ha fatto prima di organizzarlo, l'ha fatto dopo averlo
organizzato e io credo che chiunque qui, se ha dovuto organizzare
una gita, prima si sia premurato di avere i soldi per fare benzina
alla macchina, o di comprare i biglietti del treno, e dopo abbia
organizzato la gita perché se io non ho i soldi per fare il pieno
alla macchina, o per comprare il biglietto del treno, non posso
fare la gita.
Ora io dubito fortemente che queste persone abbiano detto: "Sai
che c'è? Adesso organizziamo la manifestazione ma non sappiamo se
abbiamo i soldi per farla, lo chiediamo dopo alle associazioni e
alle aziende". No, i soldi ce li avevano, loro chiedono un
contributo ulteriore. Non so se ricordate, ci sono state delle
manifestazioni come la vendita di oggetti gommosi per sponsorizzare
questa manifestazione o l'esibizione di ballerine barbute in un
locale di Aosta, queste manifestazioni erano a supporto di questa
splendida iniziativa, per raccogliere fondi ovviamente.
Quindi anche qui, con queste modalità, noi integriamo
perfettamente quelle fattispecie che il regolamento di Ateneo
prevede quali ostative per la concessione e il rilascio del
patrocinio.
A fronte di quello che abbiamo illustrato, proprio per evitare
che vi sia una palese violazione di quelle stesse regole che
l'Ateneo si è dato, a questo punto e con quest'interpellanza le
chiediamo, Assessore, per quale motivo non siano state rilevate
precedentemente queste evidenti incongruenze e se sia intenzione
dell'Amministrazione trasmettere i summenzionati rilievi
all'Università della Valle d'Aosta, affinché escluda dal patrocinio
una manifestazione che non rispetta i criteri previsti dal
regolamento.
Presidente -
Risponde l'assessore Caveri.
Caveri (AV-VdA Unie) -
Io vorrei dire anzitutto che
questa manifestazione è del tutto legittima e rientra nell'alveo
della nostra Costituzione, quindi, visto che lei mi chiede sempre
un giudizio personale, io ritengo che sia del tutto logico che
questa manifestazione si svolga nell'ambito delle regole che
evidentemente sono regole che verranno dettate da ragioni di ordine
pubblico, di organizzazione e che porterà ad Aosta comunque
migliaia di persone, come ha segnalato anche qualche commerciante
su Facebook, che dice "Prima di prendersela con una manifestazione
che ha anche un'ampiezza di questo genere, bisognerebbe pensarci
due volte".
Comincio dal fondo: io non credo che ci siano dei rilievi da
trasmettere all'Università della Valle d'Aosta, un po' perché
questa decisione è una decisione che, secondo le regole
dell'Università, non viene assunta né dal Consiglio
dell'Università, di cui noi facciamo parte né dalla Giunta
esecutiva di cui io faccio parte. Maria Grazia Monaci mi ha
inviato, se vuole gliene leggo una parte, le motivazioni che hanno
portato lei, in quanto titolare di questa possibilità di dare i
patrocini, ad assumere questa scelta. Dice la rettrice
dell'Università: "L'Università della Valle d'Aosta promuove il
dibattito pubblico, la crescita culturale, lo sviluppo sociale
della comunità universitaria e del suo contesto di riferimento,
impegnandosi per l'inclusione e le pari opportunità e contro le
discriminazioni di ogni genere. Come richiamato nell'articolo 2 del
suo statuto, l'UniVda concorre nella propria autonomia
all'individuazione e al perseguimento degli obiettivi della
crescita culturale e dello sviluppo socio-economico del territorio.
Autonomia" - dice la rettrice - "Che, come ricordato all'articolo 1
del suo codice etico, si basa su valori espressi nella Magna Charta
Universitatum, a partire dall'autonomia dell'istituzione e
dall'indipendenza morale e scientifica dell'Università nei
confronti di ogni potere politico e economico", quindi se ne assume
la responsabilità, ritenendo che questo rientra nell'alveo
dell'autonomia universitaria.
Dice la Monaci: "L'obiettivo fondamentale dell'Aosta Pride del
prossimo 8 ottobre, come riporta la stessa interrogazione, citando
il sito della manifestazione, è quello di promuovere l'uguaglianza
civile e sociale delle categorie marginalizzate. Nella storia di
quest'iniziativa, cioè dal 1969, quest'intenzione è sempre stata
portata avanti restituendo visibilità alla comunità, sia facendo
comunità lesbiche, gay, bisessuali, transessuali, queer,
intersessuali, asessuali e chiunque non si definisca eterosessuale,
sia facendo questa stessa occasione portatrice di richieste di
diritti".
Dice la Monaci: "Lo statuto dell'Università della Valle d'Aosta
prevede, nei suoi principi generali, articolo 2 comma 4, le pari
opportunità con la loro relativa promozione e realizzazione nella
comunità universitaria. Il codice etico dell'UniVdA, che ne traccia
gli assetti valoriali di fondo, ricorda all'articolo 1 che l'Ateneo
trae ispirazione e riconosce come riferimento fondante i principi
espressi nella Costituzione italiana, quindi l'articolo 2, i
diritti inviolabili dell'uomo, e l'articolo 3, tutti i cittadini
hanno pari dignità e sono uguali davanti alla legge senza
distinzione di sesso... e il proseguo dell'articolo 3.
Non a caso lo stesso articolo 1 del codice etico prevede al
comma 2 che nei suoi valori fondamentali sia compresa la promozione
del riconoscimento e il rispetto dei diritti individuali. Al comma
3 lettera A la necessità di realizzare e diffondere i valori
fondamentali della libertà, della legalità, della solidarietà e del
rifiuto di ogni discriminazione, mentre, nel successivo articolo 3,
si prevede esplicitamente l'impegno a rispettare, proteggere e
promuovere i seguenti principi e valori fondamentali: libertà e
dignità personale, accoglienza e valorizzazione delle diversità,
rifiuto di ogni discriminazione e risoluzione di ogni
conflitto.
Inoltre dal marzo di quest'anno presso l'UniVdA è attivo il
Comitato permanente di garanzia sul quale, nell'articolo 4 del
relativo regolamento, si legge che il CPG promuove altresì la
cultura delle pari opportunità, della non discriminazione e della
valorizzazione delle differenze, favorendo la diffusione degli
studi di genere all'interno delle diverse discipline, stimolando il
monitoraggio delle carriere e dando impulso ad attività di
formazione e ricerca diretta alla sensibilizzazione e al rispetto
di tali principi. Si ricorda infine" - così dice la rettrice - "Che
l'Aosta Pride non è un'iniziativa promossa da sindacati, partiti o
movimenti politici, categorie, forze sociali e ordini professionali
- le definite e precise cause di esclusione del patrocinio, secondo
quanto riportato dall'articolo 10 del relativo regolamento
richiamato nell'interrogazione - bensì dall'ArciGay che", dice la
rettrice, "Non è un sindacato, un partito, un movimento politico,
non si è mai presentato in quanto tale a nessun appuntamento
politico a nessun livello. Arcigay è un'Associazione nazionale di
promozione sociale con sede legale a Bologna, senza fini di lucro,
che opera per la costruzione di una società laica e democratica in
cui le libertà individuali e i diritti umani e civili siano
riconosciuti, promossi e garantiti senza discriminazioni fondate
sull'orientamento sessuale, identità di genere o ogni altra
condizione personale sociale, e in cui la personalità di ogni
individuo possa realizzarsi in contesto di pace e di sereno
rapporto con l'ambiente sociale e naturale, articolo 1 dello
Statuto".
Nel successivo articolo 3, vale a dire "I fini", vengono
indicati gli obiettivi generali di creare le condizioni per il
benessere, la piena realizzazione e la piena visibilità di ogni
persona gay, lesbica, bisessuale, trans, intersessuale, combattendo
il pregiudizio, la discriminazione e la violenza in ogni loro
forma, attraverso una serie di azioni, e qui vengono citate.
Poi - dice la rettrice - l'articolo 32 dello stesso statuto
prevede che non possono essere eletti alla carica di Presidente
nazionale, di Vicepresidente nazionale e di Segretario nazionale a
ricoprire un incarico in segreteria nazionale coloro che ricoprano
la carica di Consigliere comunale, provinciale, regionale,
parlamentare italiano, europeo o che ricoprano incarichi esecutivi
o politici in partite sindacali. "Di conseguenza" dice la rettrice
"Da una parte non ricorre nessuna causa di esclusione fra quelle
indicate dal regolamento dell'UniVdA e nessuna finalità
'"palesemente non coincidenti o in conflitto con quelle
dell'Università". Dall'altra, sono rinvenibili evidenti assonanze e
convergenze con i valori fondanti culturali e costituzionali su cui
si fonda la comunità universitaria.
Pertanto si ritiene non solo utile ma socialmente doveroso
offrire il patrocinio generale all'iniziativa del primo Pride che
si terrà in Valle d'Aosta, accogliendo anche iniziative di
carattere culturale, di approfondimento scientifico e divulgativo
nella propria Aula magna, che vedono la collaborazione e il
contributo dei nostri docenti.
In questo modo gli spazi"- dice la Monaci - "Diventano simbolo
di libero confronto, partecipazione e promozione da parte
dell'Ateneo valdostano e la diffusione della cultura delle pari
opportunità, del rispetto dei diritti e del contrasto delle
discriminazioni e dei pregiudizi sui quali esse si fondano".
Conclude dicendo "Non è un caso che negli ultimi anni, proprio
richiamando i valori fondanti e universali presenti nei loro
statuti, a concedere il patrocinio al Pride sono state altre
istituzioni accademiche del sistema universitario nazionale, vicine
e lontane, quali Politecnico di Torino, l'Università di Torino, di
Genova, di Trento, il Politecnico di Milano, la Statale di Milano,
l'Università di Bari, quella della Calabria, lo IUAV, l'Iinsubria a
Palermo, Pavia, Sassari, Siena, Siena Stranieri, Trieste,
l'Università della Tuscia e l'Università di Udine".
Questo è quanto la rettrice sostiene rispetto a questo
patrocinio e quindi io ho riferito quanto di dovere.
Presidente -
Per la replica, consigliere Manfrin.
Manfrin (LEGA VDA) -
In questo caso ovviamente non è che
ha assunto una posizione, cioè lei ha assunto una posizione in
relazione alla manifestazione, che è assolutamente legittima e che
nessuno ha messo in dubbio, nessuno ha detto "Non si deve fare",
noi riteniamo che non sia ovviamente una manifestazione che
aggiunge qualcosa, ma questa è un'opinione personale, ognuno può
avere la sua. Le manifestazioni le fanno i partiti, le fanno i
sindacati, le fa chiunque, con le finalità più disparate, ed è
libero di farle.
Io credo che però si debba definire, una volta per tutte, come a
volte si faccia politica in maniera coperta, nascosta ma neanche,
cioè si faccia politica sotto il cappello delle associazioni per
sfuggire a questo tipo di disposizioni, però non sempre la si fa
franca.
Credo che sia importante e sarà importante per esempio la
discussione di quello che come Lega abbiamo presentato anche al
Comune di Aosta, che abbiamo diffidato e a cui poi seguiranno le
dovute e relative azioni per accertare le responsabilità
dell'erogazione del patrocinio per le stesse identiche motivazioni,
peraltro, perché vede, Assessore, un rettore potrà anche dirmi che
non c'è nessun problema, ma prima o poi qualcuno dovrà rispondere,
perché dire che non è politica una manifestazione che non può
svolgersi il giorno del silenzio elettorale perché è politica mi
sembra effettivamente un controsenso.
Se quella manifestazione non avesse avuto nulla di politico, il
24 di settembre si sarebbe tranquillamente svolta, eppure è stata
spostata.
Basterebbe questo, basterebbe esclusivamente questo per
confermare il fatto che quella è evidentemente una manifestazione
politica, ma poi abbiamo detto gli elementi. C'è un manifesto
politico di riferimento di questa manifestazione, un manifesto
politico, che fa riferimento a un atto parlamentare, cioè sostiene
un atto parlamentare, un atto politico. Come si può pensare di
dire: "Non è una manifestazione politica"? Ci sono le richieste di
soldi alle associazioni e alle imprese!
Come si può dire che questo non è un finanziamento alla propria
struttura organizzativa?
Non si può, è sotto gli occhi di tutti. Chi si assume le
responsabilità, lo dichiara probabilmente perché pensa che questa
sia una dichiarazione di principio che non porterà nessuna
criticità, ma mi dispiace, quel tempo è finito, è ora che
finalmente chi sbaglia paga!
Quindi prendiamo atto delle parole del rettore, prendiamo atto
di tutte le sigle che ci ha citato, prendiamo atto anche,
ricordiamolo sommessamente, che l'articolo 3 della Costituzione già
garantisce che non ci siano discriminazioni - a meno che non
ricordi male, ma lei è stato parlamentare e quindi se lo ricorderà
meglio di me - e che quindi tutte queste sovrastrutture altro non
sono che dichiarazioni semplicemente politiche per ottenere gli
obiettivi, e ricordiamo anche qui sommessamente che direttamente
sul sito dell'Arcigay si dichiara che quello è un soggetto che
agisce a livello politico e istituzionale.
Si vuole dire che non è un soggetto d'iniziativa politica? Lo si
dica, ma poi se ne risponderà. Lascio la parola al collega
Perron.
Presidente -
Per i minuti restanti consigliere
Perron.
Perron (LEGA VDA) -
Solo per aggiungere, telegrafico,
forse anche un po' sibillino, che mi auguro che dal 26 settembre si
possa rompere quell'assioma progressismo uguale cultura e che molti
rubinetti pubblici possano essere chiusi finalmente. Questo me lo
auguro.
