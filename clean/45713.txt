Classificazione
ISTRUZIONE PUBBLICA
Personale docente e non docente



Oggetto del Consiglio n. 2368 del 20 aprile 2023 - Resoconto
OGGETTO N. 2368/XVI - Interpellanza: "Intendimenti in merito
al risarcimento a favore di tutti i docenti precari che non hanno
usufruito del bonus docenti".
Bertin (Presidente) -
Punto n. 46. Illustra
l'interpellanza il collega Sammaritani.
Sammaritani (LEGA VDA) -
Parliamo di bonus docenti
precari, è un tema che è stato trattato dagli organi di
informazione anche recentemente, quindi, da un lato, cercherò di
snellire l'interpellanza, ha una narrativa abbastanza lunga, cerco
di velocizzare... Naturalmente si parte dal tema della riforma, la
cosiddetta "buona scuola", che è quella che nelle sue disposizioni
ha previsto l'erogazione di questo bonus docenti perché servisse ad
aggiornamento, ad arricchimento anche culturale, perché non è
soltanto utile per acquistare libri di testo, piuttosto che
materiale formativo, eccetera, ma anche un bonus cultura in genere
più esteso, nel senso che si possono comprare i biglietti del
teatro, piuttosto che di spettacoli. Insomma, una norma sicuramente
positiva per la formazione dei docenti, una norma che è stata anche
riproposta a livello regionale quando, a seguito della norma di
attuazione, la legge regionale poi 18/2016 ha stabilito anch'essa
all'articolo 16 che questo bonus, esattamente identico a quello
nazionale, fosse erogato anche ai docenti insegnanti
valdostani.
Queste norme però non prevedono l'erogazione del bonus per i
docenti precari e a seguito di questo ci sono stati dei ricorsi e
le prime sentenze che la giurisprudenza ci rimanda sono del
Tribunale di Foggia, del Tribunale di Trani e poi però anche gli
organi superiori, quali il Consiglio di Stato e la Corte di
giustizia europea addirittura, che hanno sentenziato che
quest'esclusione da questo bonus dei docenti precari costituisca
una disparità di trattamento sostanzialmente, quindi sicuramente
una condotta illegittima da parte della Pubblica
Amministrazione.
Per quanto riguarda la Valle d'Aosta, anche qui queste prime
aperture ci sono state, nel senso che abbiamo letto dagli organi di
stampa appunto che sedici docenti precari che hanno fatto ricorso
contro la Regione Valle d'Aosta hanno ottenuto una sentenza
favorevole, e quindi di condanna nei confronti della Regione perché
era giusto, secondo questo giudice, attribuire il bonus anche ai
docenti precari.
È evidente che i docenti precari svolgono le stesse identiche
mansioni lavorative degli insegnanti di ruolo, quindi è anche
logico ritenere che godono degli stessi diritti e degli stessi
benefici, così come delle stesse tutele.
Osservato che la formazione del personale docente naturalmente
si riflette direttamente sulla qualità dell'insegnamento nei
confronti di studenti e allievi, e quindi concorre alla
preparazione e alla formazione dei destinatari finali
sostanzialmente del servizio scolastico, che sono appunto allievi e
studenti, ricordato anche l'articolo 3 della legge costituzionale
dello Statuto valdostano, che ricorda come abbiamo una potestà
legislativa concorrente in questa materia, interpelliamo
l'Assessore competente per conoscere quale sia stato il costo
complessivo, capitale, interessi e spese legali, della causa subita
dalla Regione di cui in premessa e se sia intenzione
dell'Amministrazione regionale risarcire tutti i docenti precari
che dal 2016 ad oggi non hanno potuto usufruire del bonus
docenti.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Intanto volevo dirle che
condivido la sua premessa, soprattutto laddove lei indica e osserva
che la formazione del personale docente si riflette direttamente
sulla qualità dell'insegnamento nei confronti degli allievi
studenti, quindi concorre alla preparazione e alla formazione dei
destinatari finali del servizio scolastico e anche quando lei
evidenzia che gli insegnanti precari, nel periodo del loro impiego
svolgono le stesse mansioni lavorative degli insegnanti di ruolo e
che devono perciò godere degli stessi diritti. A tal proposito va
precisato che il contenzioso in argomento è stato gestito
internamente dall'Avvocatura regionale e che, pertanto, alla sua
prima domanda: "quale sia stato il costo complessivo della causa
subita dalla Regione e di cui in premessa", i costi complessivi
della causa sono legati alle spese legali attribuite dal giudice e
dagli importi stabiliti quale risarcimento. Le cause, come lei sta
bene, sono state quindici e complessivamente le spese legali
ammontano a euro 63.420, poi, se vuole, le posso lasciare il
dettaglio.
Lei poi chiede: "se sia intenzione dell'Amministrazione
regionale risarcire tutti i docenti precari che dal 2016 ad oggi
non hanno potuto usufruire del bonus docenti". Al momento
l'Amministrazione scolastica sta provvedendo a erogare il bonus per
l'anno scolastico in corso ai docenti per cui il giudizio si è
concluso. È di pochi giorni fa l'atto di impegno per erogare
l'importo di 500 euro riferito al corrente anno scolastico ai
docenti supplenti ricorrenti in servizio nel corrente anno
scolastico fino al 30 giugno 2023 o al 31 agosto 2023, per cui il
contenzioso si è concluso con sentenza favorevole degli stessi. Ai
docenti verrà inviata una comunicazione al fine di informarli
dell'accredito dell'importo nel primo cedolino paga utile delle
modalità di utilizzo e di rendicontazione dell'importo
riconducibile alle modalità a tutt'oggi utilizzate dal personale
docente a tempo indeterminato. Questo per dire che gli uffici si
sono assolutamente attivati a seguito delle sentenze di cui lei ha
fatto riferimento. È in fase di approfondimento la questione legata
al riconoscimento proprio di questo beneficio al personale
supplente che opera nella scuola. In particolare l'Amministrazione
sta valutando come gestire l'eventuale erogazione del beneficio
economico però nel rispetto della normativa vigente. Infatti allo
stato attuale, ai sensi della cosiddetta "buona scuola", cioè la
legge 107/2015, e anche della legge regionale 18/2016, che
recepisce le indicazioni della legge nazionale da lei citate, il
contributo può essere erogato solo ai docenti a tempo
indeterminato, questo lo prevede, e lei lo ha riportato, sia la
"buona scuola" sia la legge regionale 18/2016, pertanto fin quando
la norma nazionale e quella regionale non saranno adeguate ai
pronunciamenti, lei ha indicato in alcuni preso atto delle
sentenze, la Regione deve avere, almeno questo mi è stato spiegato
dall'Avvocatura, un dispositivo del giudice che ne giustifichi
l'erogazione.
In ogni caso, questo per venire agli impegni e
all'approfondimento, stiamo interloquendo proprio, come le dicevo
prima, con l'Avvocatura regionale e con le organizzazioni sindacali
di categoria, con le quali peraltro abbiamo dei tavoli di
approfondimento praticamente settimanali per trovare una situazione
plausibile che potrebbe essere, se fattibile, per esempio, una
modifica della legge regionale 18/2016, però considerato che la 107
è ancora in vigore, preferisco al momento non dare delle
indicazioni precise, perché, come le dico, siamo ancora in una fase
di definizione e di cercare di capire, fermo restando che, come le
ho detto prima, l'intendimento della Regione è quello assolutamente
di rispettare le indicazioni del giudice e di trovare una soluzione
per venire incontro al diritto dei docenti di potersi aggiornare,
come lei ha accennato nella presentazione della sua
interpellanza.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie Assessore per la
risposta.
Immaginavo naturalmente che non potesse essere che una risposta
in parte interlocutoria perché quando, come si dice, le bocce non
sono ancora ferme, diventa difficile, anzi, impossibile, per certi
versi, dare delle risposte più concrete. È evidente che è una di
quelle situazioni in cui le spese a volte hanno un'incidenza
rilevante, abbiamo sentito di 63 mila e oltre euro di sole spese
legali elevate alla controparte e va benissimo che la gestione
interna della questione non abbia aggravato ulteriormente questa
voce anche per gli avvocati che dovevano difendere la parte
regionale; pensiamo però che 63 mila euro diviso 500 fanno già 126,
cioè 126 insegnanti con quei soldi avrebbero potuto ottenere il
bonus.
Poi anche lì ci sono tutta una serie di questioni da affrontare
perché i precari a volte non fanno tutto l'anno, quindi ci sono
tutte queste questioni che vanno comunque determinate, valutate e
poi tradotte in norme che abbiano una consistenza e non siano
magari impugnabili o comunque inique. Sicuramente quindi è corretto
pensare che, coinvolgendo anche le organizzazioni sindacali, si
debba studiare un sistema che possa essere perequativo, che non
crei più appunto figli e figliastri, cioè persone che fanno le
stesse cose ma che vengono trattate in modo diverso, quindi
sicuramente in violazione anche di un principio costituzionale che
tutti conosciamo.
Direi quindi che si tratta di operare proprio per evitare che ci
siano sperequazioni e trattamenti diversi in situazioni uguali e
questi insegnanti precari, che, come abbiamo detto in premessa e
lei ha condiviso correttamente, fanno gli stessi lavori, lo stesso
esatto identico lavoro che fanno gli altri, non vengano trattati
peggio e si vedano privare di queste risorse che possono essere
molto utili alla loro formazione e alla loro professione che è
culturale e che si tradurrà inevitabilmente anche in un
miglioramento del servizio scolastico e in un miglioramento dei
nostri studenti e allievi che potranno usufruire di insegnanti
comunque sempre al passo con le sfide che la scuola tutti i giorni
propone non solo agli allievi ma anche a chi cerca di formarli.
