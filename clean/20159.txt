Classificazione
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 144 del 15 ottobre 2003 - Resoconto
OGGETTO N. 144/XII - Nomina del Presidente e attività del Centro
Sviluppo S.p.A. (Interpellanza)
Interpellanza
Considerata la delibera di Giunta n. 1037 del 3 febbraio 1992
con la quale la R.A.V.A. costituiva attraverso Finaosta S.p.A., la
Società Centro Sviluppo S.p.A.;
Preso atto che l'atto costitutivo della Società Centro
Sviluppo S.p.A. recita: "la società ha per oggetto la promozione
dello sviluppo e della diversificazione innovativa delle imprese
esistenti; la promozione di nuove iniziative imprenditoriali e la
prestazione di servizi tecnici, economici, finanziari, tecnologici,
localizzativi e di mercato;
Per il raggiungimento di tali obiettivi la società può
svolgere attività di consulenza, assistenza verso operatori sia
pubblici che privati per la messa a punto e la gestione di progetti
che possano incentivare la nascita di nuove imprese, la diffusione
dell'innovazione, lo sviluppo di imprese già operanti e la
conoscenza di settori economici;
In particolare la società opera al fine di:
- promuovere presso gli operatori pubblici e privati studi e
progetti per una maggiore comprensione delle diverse realtà
settoriali, delle relative dinamiche e strategie aziendali;
- raccogliere, elaborare e distribuire informazioni e dati di
settore;
- elaborare progetti di fattibilità tecnica, economica e
finanziaria per le nuove iniziative imprenditoriali e piani di
diversificazione e sviluppo delle imprese esistenti;
- gestire strutture di localizzazione per nuove iniziative
e/o per iniziative innovative;
- assistere tecnicamente e finanziariamente l'avviamento e lo
sviluppo iniziale di nuove iniziative imprenditoriali;
- predisporre e gestire iniziative di formazione direzionale
e imprenditoriale.
Per il conseguimento dello scopo sociale la società, in
particolare, potrà:
a) assumere partecipazioni in società o in enti già
costituiti o da costituire, nel limite massimo del 5 o del 10% del
capitale della partecipata a seconda che la stessa sia quotata o
non quotata, aventi finalità strumentali al raggiungimento
dell'oggetto sociale;
b) prestare ad imprese costituende per la creazione di nuove
iniziative imprenditoriali, assistenza economico-finanziaria,
esclusa l'assunzione di partecipazioni;
c) prestare assistenza tecnica, amministrativa ed
organizzativa alle imprese già operanti nel territorio
regionale";
Evidenziata la nomina a Presidente di tale società del sig.
Osvaldo Ruffier:
il sottoscritto Consigliere regionale
Interpella
La Giunta regionale per conoscere:
1) se la Giunta considera coerente il curriculum
professionale del sig. Ruffier Osvaldo con l'oggetto dell'atto
costitutivo di tale società;
2) se intende promuovere un confronto con Finaosta S.p.A. al
fine di verificare la coerenza di tale nomina e la programmazione
delle attività di Centro Sviluppo alla luce della nomina
stessa.
F.to: Lattanzi
Président - La parole au Conseiller Lattanzi.
Lattanzi (CdL) - Nel 1992 qualcuno ebbe, in questa
Amministrazione, la geniale idea di costituire attraverso la
Finaosta la società "Centro Sviluppo".
L'obiettivo di questa istituzione era quello di dare un sostegno
allo sviluppo in Valle d'Aosta; infatti il suo atto costitutivo
recitava che la società ha per oggetto
"la promozione dello
sviluppo e della diversificazione innovativa delle imprese
esistenti";
aveva poi anche un'altra serie di impegni
importanti che è utile ricordare, come: la promozione di nuove
iniziative imprenditoriali, la prestazione di servizi tecnici,
economici e finanziari, tecnologici e di mercato. A questa nuova
società di servizi, totalmente pubblica, venivano dati tutta una
serie di strumenti strategici, di fini e di obiettivi, come quelli
di promuovere, presso gli operatori pubblici e privati, studi e
progetti per una maggiore comprensione delle diverse realtà
settoriali, raccogliere ed elaborare e distribuire informazioni,
elaborare progetti di fattibilità, assistere tecnicamente e
finanziariamente quelli che potevano essere considerati progetti
utili ad incentivare e sostenere lo sviluppo nella nostra
regione.
Abbiamo già avuto modo di commentare l'attività di questo ente
nell'ultima sessione della legislatura precedente, in quanto
abbiamo avuto modo di fare un piccolo bilancio - per quanto ci
riguarda, assolutamente insoddisfacente! - di quello che ritenevamo
un ente diventato ormai quasi inutile. Questo non tanto per un
giudizio politico, quanto per i dati che, avendo chiesto alla
Giunta di allora di fornirci, ci illustravano un'attività di tante
buone intenzioni, ma di pochi fatti!
Verso la fine della legislatura abbiamo appreso la nomina del
nuovo presidente di questo ente così importante - o che potrebbe
diventare così importante per la nostra regione, ma che, così come
noi giudicavamo, non lo era stato - nella persona del signor
Osvaldo Ruffier, ex sindaco di Cogne, famoso per le sue apparizioni
televisive, famoso perché proprio all'inizio di quest'anno è stato
sulle cronache politiche di questa regione in quanto si parlava di
lui come possibile candidato dell'Union Valdôtaine, e poi "invece
no" e poi "invece sì", e poi la sua esclusione aveva arricchito le
cronache politiche di quei giorni per tutti coloro che si
interessavano di politica. Sta di fatto che la sua nomina ha
sorpreso chi conosce la persona, persona di straordinaria capacità
umana, sicuramente di ottima capacità amministrativa locale in
quanto, per molti anni, ha ricevuto il plauso della sua comunità
come uno dei migliori sindaci di questa regione, ma - devo dire -
non pochi si sono sorpresi nel vederlo nominato presidente di un
ente che aveva, nel suo atto costitutivo, tutta una serie di
attività a supporto di un'economia regionale che ritenevamo molto
importante.
Perché le perplessità e i dubbi? Perché chi conosce la persona -
e tutti in Valle d'Aosta conoscono l'ex sindaco di Cogne - sa che
la sua formazione è molto lontana a quella utile per un ente così
particolare, cioè dedito alla promozione economica della nostra
regione! Allora, al di là della sorpresa, vorremmo fare una
riflessione seria e capire dalla Giunta che oggi amministra la
Regione, se ritiene questa nomina coerente sotto il profilo
professionale con l'oggetto dell'atto costitutivo di questo ente e
se intende promuovere con Finaosta un confronto non solo su questa
nomina, ma anche sulla programmazione delle attività che il nuovo
presidente dovrebbe avere impostato e comunicato perlomeno a
Finaosta, che è l'ente di riferimento, ma anche alla Regione che è
l'azionista principale.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Prima di entrare nel merito delle risposte,
devo dire che sono un po' sconcertato - questo, forse, è dovuto
alla mia inesperienza - che il Consiglio regionale debba
soffermarsi e soprattutto pronunciarsi in simili questioni di
ordine personale. Se andiamo a discutere sui risultati, sulle
missioni delle società, credo che facciamo il nostro mestiere; nel
momento in cui vogliamo personalizzare la discussione del Consiglio
regionale, credo che non si percorra un sentiero e una strada
fattiva per la nostra comunità, perché rischiamo di ragionare con
il cuore piuttosto che con la testa!
In merito alle decisioni di "Centro Sviluppo" ricordo che questa
è una società, sì, controllata da Finaosta, ma che vede la
partecipazione di tutta una serie di soggetti collettivi
rappresentanti le varie associazioni; allora dovremmo concludere
che tutto l'insieme è un insieme di dissennati che fanno delle
scelte non appropriate!
Entrando nel merito della risposta, la promozione dello sviluppo
delle imprese esistenti e di nuove iniziative imprenditoriali è
un'attività complessa, che deve saper coniugare iniziative
pubbliche e private, legislazione europea e nazionale,
predisposizione di strumenti formativi e di assistenza alle
imprese, generalmente pubblici. Sono circa 200 le imprese in Europa
che operano con lo stesso oggetto sociale del "Centro Sviluppo".
Queste società, come il "Centro Sviluppo", si sono caratterizzate
nel tempo come soggetti attuatori di programmi europei,
generalmente promossi dalle comunità locali che, nell'ambito
dell'oggetto sociale, utilizzano fondi dell'Unione europea, ovvero
che gestiscono "Pépinières d'entreprise", la cui costruzione è
stata finanziata sempre dall'Unione europea.
Altre iniziative nascono invece da richieste del mercato locale,
quali: le consulenze per sistemi di assicurazione di qualità e la
certificazione ambientale. Altre iniziative ancora hanno come
riferimento lo sviluppo agro-rurale, come la preparazione di
progetti INTERREG, la predisposizione di servizi alle imprese,
quali: lo sportello unico - di cui abbiamo già parlato - la
partecipazione alla realizzazione del progetto VINCES con
inserimento nella rete telematica di alcuni comuni, di alcune
imprese, di alcune scuole. Ciò che si evince da questa breve
presentazione dell'attività di tale centro, è che il successo di
una società del genere deriva da una conoscenza approfondita delle
comunità locali e delle loro esigenze di mantenimento e sviluppo
delle attività economiche precipue del proprio territorio, siano
industriali, artigianali, rurali, commerciali, turistiche e
quant'altro.
Altro fattore di successo è la conoscenza dei meccanismi
amministrativi, che permettono di utilizzare al meglio risorse
comunali, regionali, nazionali ed europee, stanziate per offrire
alle aziende quei servizi delegati a favorire lo sviluppo.
Il profilo professionale del presidente, Osvaldo Ruffier, per la
pluriennale esperienza maturata nell'amministrazione del Comune di
Cogne, nella presidenza del CELVA e nel rapporto di lavoro, anche
se lontano nel tempo, di un'impresa industriale è, a parere degli
azionisti, coerente e in grado di apportare valore per lo sviluppo
delle aree di attività del "Centro Sviluppo".
Per quel che riguarda il secondo punto dell'interpellanza,
l'Assessorato alle finanze si è già fatto relazionare in merito
all'attività del "Centro Sviluppo" e sta facendo un'analisi di
tutta l'attività, questo sì. In questo momento detto tipo di
analisi non ha però messo in campo dei cambiamenti di rotta, come
espresso poc'anzi: questo è un ragionamento che stiamo facendo a
360 gradi con tutte le "partecipate", dirette o indirette che
siano, perché una nuova maggioranza, un nuovo esecutivo ha il
diritto/dovere di fare il punto della situazione su ogni
"partecipata" e quindi di decidere a ragion veduta.
Président - La parole au Conseiller Lattanzi.
Lattanzi (CdL) - Intanto ringrazio l'Assessore, perché qui c'è
stata una risposta puntuale, può piacere o meno, ma una risposta
puntuale, scevra da battute e risolini!
Direi quindi di commentare immediatamente queste due risposte
che lei ha dato. Sulla prima, mi permetta di dire che non mi ha
convinto perché, se è vero che all'attuale presidente va
riconosciuta la conoscenza amministrativa locale e la sicura
professionalità amministrativa di uno dei comuni più importanti e -
ricordiamo - anche del coordinamento dell'organo delle comunità
locali della Regione, solleviamo qualche perplessità che non è
scevra da un condizionamento evidente, cioè le tempistiche, le
metodologie con cui questa nomina è nata, perché se l'avessimo
fatta due anni fa, lontani dal "momento caldo delle elezioni",
forse questa nomina non avrebbe sollevato delle perplessità di tipo
politico e quelle di tipo professionale sarebbero venute meno!
Siccome questa nomina è maturata alla luce di una serie di
contenziosi politici all'interno di "Union Valdôtaine", noti a
tutti, perché di cronaca quotidiana in quei
momenti… e soprattutto è apparso a
tutti come un "contentino" a una persona che non aveva avuto il suo
posto in lista, questo clima condiziona fortemente la libertà di
pensare che tale nomina sia esclusivamente su base
professionale!
Lei dice: "attenzione, il "Centro Sviluppo" non è solo Finaosta
con Regione, ma anche tutta un'altra serie di organi che sono gli
azionisti", quindi dovremmo essere
tutti… non ricordo il termine, ma tutti
"qualche cosa", visto che questa nomina non è di un solo organo!
Alla fine poi si corregge dicendo: evidentemente l'azionista più
pesante - perché è colui che mette i soldi per tutti i progetti
messi in piedi ed è l'interlocutore privilegiato dei fondi europei
- è quello che dà l'indicazione, se non, fra virgolette,
"l'obbligo" della nomina attraverso la sua espressione. Mi permetta
quindi di dire che non considero gli azionisti del centro un gruppo
di persone che non hanno buon senso, ma di sollevare qualche
obiezione su quanto lei dice: che tutto è nato all'interno di
un'assemblea di azionisti che hanno ritenuto quel curriculo il più
adatto a ricoprire quel ruolo.
La seconda risposta da lei fornitaci invece ci rassicura, perché
non bisogna fare il processo alle persone prima che possano avere
operato; per cui, se le perplessità rimangono sulle metodologie per
la sua nomina, noi non siamo persone abituate a fare le condanne
prima di aver visto una persona all'opera. Io mi auguro per lui,
per voi e per la Regione, che Osvaldo Ruffier sia il miglior
presidente degli ultimi anni del centro, in modo che lo sviluppo in
Valle d'Aosta possa cominciare a vedere qualche suo bagliore, visto
che l'ultima gestione è stata catastrofica, con dispendio di
risorse pubbliche per i suoi fini inefficaci!
Siccome non siamo abituati a fare i processi alle persone prima
che esse abbiamo potuto esprimere le loro competenze professionali
da lei esternateci, prendiamo atto con soddisfazione che il suo
Assessorato, in particolare, sta procedendo all'approfondimento di
tutte le strategie e indirizzi politici, economici e amministrativi
e sarà in condizione al più presto di poterci relazionare.
Qual è l'invito? Appena finito il confronto sul "Centro
Sviluppo", aspettiamo di sapere cosa potrà cambiare
nell'operatività e nel ruolo di "Centro Sviluppo" con il suo nuovo
presidente in termini strategici per lo sviluppo della Valle
d'Aosta, perché fino ad oggi quell'ente è stato un "carrozzone" di
nomine e un dispendio di risorse pubbliche! Non c'è una sola
iniziativa che possiamo ricondurre a un successo di "Centro
Sviluppo"! Lei ha citato una serie di ruoli su cui il centro ha
iniziato da poco ad operare: andremo a dare un giudizio quando
vedremo risultati. Risultati, lì, ancora, non ne abbiamo visti, ma
abbiamo visto i fallimenti, quelli sì, certi, di tutta una serie di
iniziative imprenditoriali che, rivoltesi al "Centro Sviluppo",
nella migliore delle ipotesi non hanno ricevuto risposta e, nella
peggiore, hanno perso danaro e tempo alla ricerca di alcuni
sostegni economici, finanziati, di analisi, di marketing, ma che
non hanno ricevuto alcuna capacità professionale per essere
supportati! Qui avrei un lungo elenco da farle, fra l'altro di
aziende che anche lei, come professionista, ha seguito e che hanno
avuto problemi grossi, perché nel centro non esisteva tutto quello
che l'atto costitutivo aveva previsto!
Siamo in attesa di ricevere notizie sul "Centro Sviluppo"; per
le altre consociate sarà poi la sua gentilezza politica a dover
rispondere, quali sono gli indirizzi strategici che la "sua
Amministrazione" e il "suo Assessorato" intendono dare!
