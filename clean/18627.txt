Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1733 del 20 dicembre 2000 - Resoconto
OGGETTO N. 1733/XI Modalità di realizzazione delle strade in
montagna e futuri criteri di ricostruzione. (Interpellanza)
Interpellanza Letta la missiva di alcuni abitanti della
località Vieille del Comune di Verrayes, datata 20/11/2000 e
indirizzata, fra gli altri, al Presidente della Giunta e
all’Assessore regionale al territorio e opere
pubbliche, in cui si lamenta in sostanza una cattiva progettazione
ed esecuzione di una nuova strada, ciò che avrebbe aggravato le
conseguenze dei fatti alluvionali e creato seri pericoli per le
persone;
Ritenuto opportuno avere informazioni sul caso specifico e, più
in generale, sui modi di realizzazione delle opere pubbliche e sui
futuri criteri di ricostruzione;
il sottoscritto Consigliere regionale
Interpella
l’Assessore competente per sapere:
1) se corrisponde al vero quanto riferito da alcuni abitanti
della località Vieille di Verrayes, con la loro lettera del
20/11/2000;
2) secondo quali modalità progettuali ed esecutive vengono
costruite le strade in montagna e chi controlla la rispondenza dei
lavori alle esigenze di carattere ambientale ed idro-geologico;
3) se si intende ricostruire con gli stessi criteri o si vuole
(in tal caso, come) invece evitare errori progettuali e carenze
esecutive in occasione dei lavori di ricostruzione, resisi
necessari a seguito dei fenomeni alluvionali.
F.to: Curtaz
Président
La parole au Conseiller Curtaz.
Curtaz (PVA-cU)
Lo spunto per questa interpellanza me lo
ha fornito una lettera che è stata inviata anche ai Capigruppo da
parte di un gruppo di abitanti di una frazione del Comune di
Verrayes, la frazione Vieille, lettera del 20 novembre 2000.
In sostanza gli abitanti di questa frazione lamentano una
cattiva progettazione ed esecuzione di una strada che avrebbe a
loro giudizio aumentato i danni alluvionali nella zona.
È vero che a seguito di questa loro lettera, che è stata resa
pubblica, il sindaco ha risposto alle critiche contenute nella
stessa rassicurando gli abitanti, ma più che
l’esempio che mi ha indotto a fare
l’interpellanza sono molto interessato ad una
problematica più generale che è quella relativa alle tipologie e
alle modalità di esecuzione delle opere pubbliche in montagna
perché, in occasione degli eventi alluvionali
dell’ottobre scorso, abbiamo verificato oppure
c’è stato segnalato in più zone, dell'esistenza di
problemi relativi a una cattiva progettazione, a una cattiva
esecuzione in particolare delle strade: muri di sostegno aventi
fondamenta insufficienti, opere di drenaggio alle spalle del muro
insufficienti o inesistenti, barbacani (che sono le fessure per far
circolare l’acqua e portare via
l’umidità pericolosa dietro i muri) progettati, ma
non realizzati e via di seguito. Quindi tutta una serie di
manchevolezze che poi hanno un certo peso quando ci troviamo di
fronte ad eventi alluvionali di una certa consistenza.
Pertanto voglio chiedere all’Assessore
competente, oltre ad informazioni più precise sul fatto di
Verrayes:
"secondo quali modalità progettuali ed esecutive
vengono costruite le strade in montagna e?"
soprattutto
"?
chi controlla la rispondenza dei lavori alle esigenze di carattere
ambientale ed idrogeologico?"
.
E poi voglio chiedere:
"se intende ricostruire con gli stessi
criteri o se vuole (in tal caso, come) invece evitare errori
progettuali e carenze esecutive in occasione dei lavori di
ricostruzione, resisi necessari a seguito dei fenomeni
alluvionali"
, con ciò accogliendo quell’invito a
una ricostruzione intelligente che era stata indicata a chiusura di
un suo intervento dal Presidente della Giunta e che a me sembra un
criterio che vada perseguito nella concretezza proprio in questi
giorni in cui si stanno effettuando i necessari lavori di
ricostruzione.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Credo di poter anticipare che il Consigliere
Curtaz non sarà sicuramente soddisfatto delle mie risposte perché
saranno generiche e magari limitate solo a qualche dichiarazione di
intenti, peraltro a me è parso difficile proporre un'analisi
tecnica della situazione. Non so se è la sede questa durante la
risposta ad un'iniziativa consiliare o se magari certi argomenti
con dettagli tecnici, che peraltro competono molto relativamente
all’Assessore o al Consiglio, non è opportuno
approfondirli in altra sede come potrebbe essere quella di una
commissione consiliare; per cui preannuncio la genericità delle
risposte alle ultime due domande.
Per quanto riguarda la questione specifica contenuta nella
lettera che alcuni abitanti del Comune di Verrayes, frazione
Vieille, hanno indirizzato alle amministrazioni e resa pubblica,
devo dire che la coltivazione e il recupero ambientale della cava
di marmo in galleria in località Maisonnettaz superiore era stata
autorizzata alla ditta IMA di Quart con una delibera di Giunta del
6 novembre 1995, mentre con una delibera del luglio 2000 è stato
autorizzato un ampliamento della coltivazione.
Devo dire che la strada di accesso alla cava non è ricompresa
nell’area estrattiva, dunque non fa parte del
progetto di coltivazione anche se ammetto che alla luce di quanto
verificatosi avrebbe dovuto essere previsto questo
nell’esame complessivo
dell’autorizzazione.
Dalle informazioni raccolte presso
l’amministrazione comunale e da un sopralluogo
effettuato il 14 dicembre dai tecnici dell’Ufficio
cave è stato possibile accertare che effettivamente le acque sono
state raccolte dalla strada di accesso alla cava e che in
corrispondenza di una variazione di pendenza della stessa a monte
del piazzale di accesso alla cava si sono indirizzate verso valle
provocando l’erosione dei terreni e una parziale
asportazione anche del rilevato del piazzale di accesso alla
cava.
Non è stato possibile verificare per le condizioni della strada
se esistevano idonee opere di raccolta e collettamento delle acque
piovane sulla sede viabile.
In data 15 dicembre il Comune ha trasmesso una nota nella quale
vengono illustrati gli interventi che sono stati disposti
dall’amministrazione comunale e le iniziative
intraprese fin dalla data del 14 ottobre, indicazioni che peraltro
riguardano anche una sistemazione complessiva
dell’area in cui si situa la cava che viene definita
come un’area in cui c’è un elevato
stato di disordine ambientale in relazione anche al fatto che il
bosco, che era presente nella zona, fu oggetto di un incendio negli
anni scorsi. Quindi, gli interventi puntuali di sistemazione della
strada di accesso alla cava, che dovranno essere realizzati dagli
esercenti la cava stessa, dovranno essere accompagnati da un
intervento complessivo di sistemazione ambientale.
Per quanto riguarda le altre due domande: modalità progettuali
ed esecutive con le quali vengono costruite le strade in montagna,
qui bisogna dire che non esistono specifiche norme tecniche
relative alle strade di montagna. Come tutti i progetti di opere
edili devono essere corredati di relazione geologica e geotecnica
nella quale verificare le esigenze di carattere geologico dei
terreni sui quali viene realizzata l’opera; i
progetti devono quindi ottenere le autorizzazioni necessarie,
diverse a seconda del contesto territoriale in cui sono realizzate
e sottoposti a VIA se rientrano fra le casistiche per le quali
questa procedura è prevista.
Va da sé che, come evidenziato dai fatti che si sono prodotti
durante l’alluvione, bisognerà che chi è chiamato ad
esaminare questi progetti per il rilascio delle necessarie
autorizzazioni ponga maggiore attenzione - rispetto a quanto non è
stato finora - a quei particolari costruttivi, in parte citati dal
Consigliere, che possono ovviare agli inconvenienti che abbiamo
purtroppo dovuto verificare.
Questi documenti, ovvero perizie geologiche e autorizzazioni
necessarie, fanno parte dei progetti da trasmettere al Comune
all’atto della richiesta
dell’autorizzazione per la realizzazione
dell’opera e al Comune compete il controllo di
quanto edificato sul proprio territorio.
Per quanto riguarda la terza domanda, in parte mi pare di aver
già risposto; evidentemente per i problemi che si sono verificati
in relazione proprio alla non esecuzione o all'esecuzione non
corretta di certi dettagli tecnici bisognerà che si ponga
l’attenzione dovuta alla predisposizione in progetto
di queste opere. L’analisi delle eventuali carenze
progettuali o realizzative delle opere verrà effettuata non solo
per le infrastrutture viarie, ma per tutte le opere che possono
creare interferenze con l’assetto idrogeologico dei
luoghi dove sono realizzate.
Président
La parole au Conseiller Curtaz.
Curtaz (PVA-cU)
Effettivamente la risposta
dell’Assessore alle mie domande è stata
generica.
Vede, Assessore, io non mi preoccupo tanto della genericità o
meno della sua risposta, mi sembrerebbe importante però che alle
buone intenzioni che lei ha manifestato seguissero dei fatti
rilevanti, perché secondo me questa vicenda dimostra soprattutto
una cosa: che c’è oggettivamente, non so se anche
soggettivamente, ma obiettivamente c’è una carenza
di controllo che dovrebbe avvenire a due livelli: in un primo
momento un controllo sulla progettualità, cioè sull'idoneità dei
progetti, e in un secondo momento un controllo sulla buona
esecuzione delle opere e questo non è problema solo tecnico, è un
problema politico-amministrativo.
Pertanto io credo che l’Amministrazione debba
mettere in atto tutte le sue potenzialità di carattere giuridico,
tecnico, ma soprattutto operativo per fare in modo che ci sia una
verifica puntuale di quello che è stato progettato e di quello che
è stato fatto e invece mi sembra che in molti casi sia successo che
questa verifica sia stata fatta in maniera superficiale,
incompleta, negligente, con imperizia.
Quindi credo che ci debba essere uno scatto di orgoglio
dell’Amministrazione, che dica che l'opera pubblica
deve essere fatta bene, deve essere progettata bene,
l’esecuzione deve essere fatta effettivamente a
regola d’arte e non solo come una previsione
astratta.
Questo è un problema, ripeto, non tecnico, ma
politico-amministrativo in cui l’Assessorato,
l’Amministrazione può avere un ruolo nel trovare gli
strumenti per ottenere quanto auspichiamo un po' tutti, cioè delle
costruzioni che siano esteticamente più belle, compatibili
ambientalmente, meno costose. Compatibilmente con
l’ambiente significa dal punto di vista ambientale
meno costose, paradossalmente più sono compatibili meno costano o
viceversa, soprattutto le strade e le opere pubbliche più costano e
meno sono compatibili con l’ambiente.
Termino dicendo che in questo settore così importante non faremo
mancare la nostra attenzione.
