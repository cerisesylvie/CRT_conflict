Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2874 del 11 luglio 2007 - Resoconto
OGGETTO N. 2874/XII - Intendimenti circa un'eventuale
revisione della legge n. 44/1998 sulla famiglia.
(Interpellanza)
Interpellanza
Appreso dagli organi di informazione che l'Assessore
regionale alle Attività Produttive Leonardo La Torre pare stia
predisponendo un disegno di legge sulla famiglia, che riveda
l'attuale legge regionale n. 44/1998 ("Interventi a favore della
famiglia");
Visto in particolare che questa proposta di legge parrebbe
non riconoscere, come soggetti cui si rivolge la legge, "la
famiglia comunque formata, fondata su legami socialmente assunti di
convivenza anagrafica, di solidarietà, di mutuo aiuto, di
responsabilità nella cura delle persone che la compongono e
nell'educazione dei minori", come recita l'articolo 1 della l.r. n.
4/98, ma piuttosto "la famiglia fondata sul matrimonio tra uomo e
donna", introducendo così un radicale cambiamento rispetto ai
destinatari previsti dall'attuale legge;
Visto inoltre che tale iniziativa sembra aver ricevuto il
plauso dell'Assessore alla Sanità e Politiche Sociali, dott.
Antonio Fosson;
Constatato che tale problematica non è stata fatta oggetto di
attenzione in occasione dell'approvazione del recente Piano
regionale per la salute e il benessere 2006/2008;
la sottoscritta Consigliera regionale
Interpella
gli Assessori competenti per sapere:
1) se sono vere le informazioni comparse sugli organi di
informazione circa la volontà politica dell'Assessore alle Attività
Produttive di presentare una legge che intervenga in modo radicale
sul tipo di famiglia delineato nella legge n. 44/98 e se questa
iniziativa corrisponda a nuove deleghe conferitegli dal Presidente
della Giunta;
2) se l'Assessore alla Sanità e Politiche Sociali era a
conoscenza o ha collaborato a tale proposta di legge o, in caso
contrario, se riconosce la nuova definizione del soggetto
"famiglia" e, alla luce di tale nuova impostazione culturale,
intende rivedere la legge regionale n. 44/98; ed eventualmente in
che modo;
3) se tale approccio culturale fa parte degli impegni di
programma di questa maggioranza;
4) quali sono le considerazioni e i dati di fatto (ad
esempio, analisi della struttura della famiglia in Valle d'Aosta
oppure valutazione della ricaduta delle disposizioni della l.r. n.
44/98), su cui si baserebbe tale proposta e quali sono i soggetti
(privati, associazioni, ecc.) che avrebbero sollecitato o che si
intenderebbero coinvolgere su tale proposta.
F.to: Squarzino Secondina
Président
- La parole à la Conseillère Squarzino
Secondina.
Squarzino (Arc-VA)
- Molte volte dobbiamo riconoscere che
gli organi di informazione sono la fonte di molti fatti, di molti
elementi che diversamente non avremmo, quindi ringrazio la stampa
per il lavoro che fa e che consente anche a chi non è nelle segrete
stanze di avere una serie di informazioni che diversamente non si
avrebbero. Poche settimane fa è apparsa sui giornali l'informazione
che c'è da parte dell'Assessore regionale alle attività produttive,
La Torre, l'intenzione di predisporre un disegno di legge sulla
famiglia, disegno di legge che rivede l'attuale legge regionale n.
44/1998 e, sempre leggendo dagli articoli di giornale, si dice che
il disegno di legge allo studio propone il riconoscimento della
famiglia "come società naturale fondata sul matrimonio fra uomo e
donna", introducendo così un radicale cambiamento rispetto a quelli
che sono invece i destinatari dell'attuale legge sulla famiglia. Lo
ricordo, l'articolo 1 della legge regionale è molto chiaro:
"la
famiglia comunque formata, fondata su legami socialmente assunti di
convivenza anagrafica, di solidarietà, di mutuo aiuto, di
responsabilità nella cura delle persone che la compongono e
nell'educazione dei minori"
. Sembra anche che lo stesso
Assessore alle politiche sociali, Fosson, sia favorevole a questa
nuova impostazione.
Visto però che tale problema così importante non è stato preso
in esame nel corso dell'elaborazione e approvazione del Piano
regionale per la salute e il benessere 2006-2008, vorremmo sapere
alcune cose: la prima, se sono vere queste informazioni, se
corrisponde al vero che c'è da parte dell'Assessore alle attività
produttive la volontà di presentare una legge che intervenga in
modo radicale nella modifica dell'attuale legge n. 44/1998 e se
tale intervento rispecchia una nuova delega che il Presidente della
Regione ha dato all'Assessore alle attività produttive, perché non
avevamo visto nell'elenco delle deleghe affidate all'Assessore alle
attività produttive anche quella di occuparsi della famiglia. Può
darsi che ci sia sfuggita una deliberazione, quindi ho dovuto
chiedere, ma ho ottenuto i documenti da cui risulta formalmente la
delega al collega Marco Viérin rispetto al problema del lavoro e al
collega Salzone rispetto al problema della casa. C'è una delega
ufficiale, un documento scritto per cui non è solo un fatto
nominale, ma corrisponde a un accordo chiaro, preciso, documentato,
protocollato. Volevo allora capire se anche in questo caso c'era
una documentazione che non avevo avuto, altrimenti in questo caso
la chiedo senza ricorrere all'articolo 116.
Seconda domanda: se nel momento in cui l'Assessore alle attività
produttive comincia a predisporre tale disegno di legge questo suo
lavoro di predisposizione avviene in collaborazione o
indipendentemente dall'Assessore alla sanità, se è un'azione sua
individuale o è un'azione di Giunta, quindi un'azione fatta fra il
soggetto che istituzionalmente si occupa di tale problema e il
nuovo soggetto delegato dal Presidente della Regione, o se anche,
non avendo collaborato a questa proposta, l'Assessore alla sanità
condivide, si riconosce in tale nuova impostazione culturale e
sulla base di questo intende rivedere la legge regionale.
Ancora: visto che non è solo un cambiamento... aumentiamo o
diminuiamo di un euro l'ingresso ai musei... ossia il discorso che
si faceva prima, ma è un problema culturale abbastanza rilevante,
allora ci chiediamo se questo approccio culturale fa parte degli
impegni di tale maggioranza, quindi se la maggioranza, l'"Union",
"Stella Alpina", "Fédération" hanno condiviso questo nuovo progetto
culturale.
Ultima domanda ... che forse avrebbe dovuto essere fatta come
prima domanda... può darsi - e, infatti, in sede di Conferenza
sulla famiglia emergono a volte degli elementi della legge n.
44/1998 che andrebbero modificati, ridefiniti - che la legge
andrebbe rivista in alcune parti, ma va rivista sulla base di dati
di fatto, di considerazioni ben chiare. Per esempio, risulta
continuamente, anche dai dati dell'Osservatorio delle politiche
sociali o dell'Osservatorio epidemiologico, che vi è una struttura
molto debole della famiglia in Valle d'Aosta, per cui può darsi
che, alla luce di questi elementi, si ripensino interventi sulla
famiglia, allora volevo capire se tale progetto di revisione
culturale parte da alcuni dati e quali sono, oppure se vi sono
altri soggetti privati, associazioni che hanno fatto pervenire
questa proposta e quindi un'esigenza che emerge dalla società a cui
la maggioranza intende rispondere. Credo sia importante avere
risposte a tali dubbi.
Presidente
- La parola al Presidente della Regione,
Caveri.
Caveri (UV)
- Escludendo per lunga frequentazione
personale un "Dico" fra gli Assessori Fosson e La Torre, vorrei
ricordare come con le interpellanze si interroghi il Governo e non
le forze politiche. Per quel che è dell'Esecutivo nella sua
collegialità, non ci saranno proposte governative di modifica della
legge n. 44/1998, peraltro l'argomento non rientra nel programma di
maggioranza.
Presidente
- La parola alla Consigliera Squarzino
Secondina.
Squarzino (Arc-VA)
- Prendo atto della risposta, il
nostro era un dubbio, una domanda che emergeva. Prendo atto che non
si è voluto rispondere alle domande che ho posto, nel senso che non
si è detto se effettivamente c'era stato fra gli Assessori un
accordo oppure no. L'unica risposta che ho avuto è al punto n. 3,
ossia il Presidente Caveri dice che questo nuovo approccio
culturale eventualmente non risponde agli impegni di programma di
tale maggioranza, ne prendo atto. Non è però stato risposto alla
prima domanda: è vero o non è vero che c'è...
(interruzione del Presidente della Regione, fuori
microfono)
... allora è l'Assessore alle attività produttive, non è la
forza politica dell'"Union" o della "Fédération" o di altro a
formulare le proposte. Si sarebbe dovuto esplicitare: proponente
del progetto è l'Assessore alle attività produttive, Leonardo La
Torre, esponente dell'area socialista della "Fédération"...
(interruzione dell'Assessore La Torre, fuori
microfono)
... Signor Assessore, ho fatto delle domande precise. Prendo
atto che il Presidente Caveri ha risposto soltanto ad una delle
domande precise, ossia ha risposto al fatto che non c'è la volontà
politica di questa maggioranza di affrontare tale problema e in
tale ottica, e questo va bene, ma è vero o non è vero che
l'Assessore La Torre ha presentato o intende presentare una
proposta di legge? È una "bufala" allora quello che c'è sui
giornali, però non ho visto una smentita dell'Assessore La Torre.
Ci chiediamo quali sono gli intenti, come mai l'Assessore La Torre
si preoccupa all'improvviso di occuparsi di famiglie, in nome di
che cosa, speravo che oggi in Consiglio vi fosse una risposta a
queste domande. Prendo atto che non vi è la volontà politica di
rispondere a tali affermazioni, prendo atto con soddisfazione che
questo Governo non ha intenzione di cambiare la legge n.
44/1998.
