Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 492 del 26 aprile 1984 - Resoconto
OGGETTO N. 492/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Sono stati presentati dal 5 aprile 1984 in
poi vari disegni di legge che sono già stati inviati alle
Commissioni competenti. I disegni di legge presentati sono i
seguenti:
D.L. n. 54 presentato dalla Giunta regionale in data 10 aprile
1984, concernente: "Modifiche dell'articolo 1 della legge regionale
25 agosto 1980, n. 40 sulla disciplina del funzionamento della
Commissione regionale di controllo sugli atti degli enti locali" (I
Commissione);
D.L. n. 55 presentato dalla Giunta regionale in data 10 aprile
1984, concernente: "Aumento, limitatamente all'anno 1984 della
spesa per l'applicazione della legge regionale 25.10.1982, n. 67,
per la concessione di contributi straordinari integrativi per il
miglioramento delle infrastrutture finanziate ai sensi del
Regolamento CEE n. 1760/78 del Consiglio del 25.7.1978" (I e II
Commissione);
D.L. n. 56 presentato dalla Giunta regionale in data 10 aprile
1984, concernente: "Modificazione, integrazione e rifinanziamento
per l'anno 1984 della legge regionale 30 dicembre 1982, n. 101,
concernente la costituzione dei fondi di rotazione per
l'artigianato, il commercio e la cooperazione e rifinanziamento
della legge regionale 8 ottobre '73, n. 33, concernente la
costituzione di fondi di rotazione regionali per la promozione di
iniziative economiche nel territorio della Valle d'Aosta" (I e III
Commissione);
D.L. n. 57 presentato dalla Giunta regionale in data 10 aprile
1984, concernente: "Création des lycées techniques";
D.L. n. 58 presentato dalla Giunta regionale in data 10 aprile
1984, concernente: "Aumento dello stanziamento annuo previsto per
l'applicazione della legge regionale 21
dicembre 1977, n.
72, concernente: "Ordinamento della professione di maestro di sci e
delle scuole di sci in Valle d'Aosta" (I e III Commissione);
D.L. n. 59 presentato dalla Giunta regionale in data 11 aprile
1984 concernente: "Interventi regionali in materia di agricoltura"
(I e III Commissione); D.L. n. 60 presentato dalla Giunta regionale
in data 11 aprile 1984, concernente: "Modificazioni alle vigenti
norme sull'ordinamento dei servizi regionali e sullo stato
giuridico ed economico del personale della Regione approvate con
legge regionale 28 luglio 1956, n. 3 e successive modificazioni ed
integrazioni" (I Commissione);
D.L. n. 61 presentato dalla Giunta regionale in data 11 aprile
1984, concernente: "Aumento della spesa per l'applicazione della
legge regionale 9 maggio 1963, n. 12, concernente l'istituzione
dell'Ente Valdostano per l'Artigianato Tipico" (I e III
Commissione);
D.L. n. 62 presentato dalla Giunta regionale in data 11 aprile
1984, concernente: "Rifinanziamento delle leggi regionali 16 giugno
1978, nn. 23, 24 e 25 concernenti l'adesione della Regione al
Consorzio garanzia fidi fra gli industriali, gli artigiani ed i
commercianti della Valle d'Aosta" (I e III Commissione);
D.L. n. 63 presentato dalla Giunta regionale in data 11 aprile
1984 concernente interventi diretti a favorire lo sviluppo delle
cooperative di produzione e lavoro, di trasporto, miste e loro
consorzi" (I e III Commissione);
D.L. n. 64 presentato dai Consiglieri Torrione, Pascale e Breuvé
il 13 aprile 1984, concernente: "Norme sulla valutazione
dell'impatto ambientale di determinate opere pubbliche e private"
(II Commissione);
D.L. n. 65 presentato dalla Giunta regionale in data 19 aprile
1984, concernente: "Proroga della garanzia fideiussoria della
Regione presso Istituti ed Aziende bancarie, per la concessione di
prestiti e di fido bancario a favore della Cooperativa Produttori
Latte e Fontina della Valle d'Aosta";
D.L. n. 66 presentato dalla Giunta regionale in data 19 aprile
1984, concernente: "Modificazioni alla legge regionale 28 giugno
1982, n. 16 concernente la costituzione della società finanziaria
regionale per lo sviluppo economico della Regione Valle d'Aosta "
(I Commissione);
D.L. n. 67 presentato dalla Giunta regionale in data 19 aprile
1984, concernente: "Aumento degli stanziamenti annui previsti per
l'applicazione della legge regionale 26 agosto 1974, n. 35 e
successive modificazioni e integrazioni concernente: "Interventi a
favore dello sport".
I disegni di legge vistati sono stati i seguenti:
D.L. n. 36 concernente: "Contributi ai Comuni nelle spese
d'istituzione e di gestione dei servizi e delle funzioni di loro
competenza";
D.L. n. 37 concernente: "Finanziamento di opere pubbliche
nell'interesse di enti locali";
D.L. n. 38 concernente: "Concessione della riserva del 15% degli
alloggi di edilizia residenziale pubblica sovvenzionata agli
appartenenti alle forze dell'ordine residenti in Valle
d'Aosta";
D.L. n. 41 concernente: "Rifinanziamento per l'anno 1984 alla
legge regionale 9 maggio 1977, n. 26, recante provvedimenti per
favorire il credito in agricoltura";
D.L. n. 39 concernente: "Rideterminazione dell'assegno
integrativo di natalità alle coltivatrici dirette, alle lavoratrici
artigiane ed esercenti attività commerciali";
D.L. n. 42 concernente: "Modificazioni alla legge regionale 22
dicembre 1980, n. 61, riguardante le norme per l'autorizzazione e
la gestione del patrimonio e la disciplina della contabilità
dell'Unità Sanitaria Locale";
D.L. n. 43 concernente: "Ulteriore finanziamento limitatamente
all'anno 1984, della spesa per l'applicazione della legge regionale
15 dicembre 1982, n. 93, recante norme in materia di promozione di
servizi a favore delle persone anziane ed inabili";
D.L. n. 49 concernente: "Modificazione delle norme
sull'ordinamento dei servizi regionali e sullo stato giuridico ed
economico del personale della Regione".
I disegni di legge non vistati sono stati i seguenti:
D.L. n. 40 concernente: "Modificazione della pianta organica dei
posti e del personale dell'Assessorato regionale della Sanità ed
Assistenza Sociale".
Le deliberazioni non vistate sono quattro mentre non vi sono
deliberazioni non vistate.
Per quanto concerne le riunioni delle Commissioni:
l'Ufficio di Presidenza si è riunito una volta;
vi è stata una Conferenza dei Capi Gruppo e Ufficio di
Presidenza;
la I Commissione si è riunita due volte;
la II Commissione una volta;
la III Commissione una volta;
la IV Commissione una volta;
la I Commissione e Capi Gruppo per accertamenti e verifiche
sulla gestione della Casa da Gioco una volta;
la I e III Commissione in riunione congiunta una volta.
Passiamo alle altre comunicazioni.
Devo comunicare al Consiglio che nei giorni 16 - 17 - 18 aprile
ho preso parte a Strasburgo, unitamente ai Colleghi Baldassarre,
Torrione e Voyat, all'Assemblea dei parlamentari di lingua francese
che ha dibattuto largamente il problema del funzionamento delle
Commissioni dei sistemi parlamentari europei.
Il Presidente mondiale della "Fédération Mondiale des Villes
Jumelées", Giulio Dolchi, ha fatto pervenire a questa Presidenza un
documento predisposto dal Consiglio Presidenziale Mondiale della
Federazione stessa riunitasi a Madrid nei giorni 9 e 10 marzo. Nel
documento in questione si fa cenno alla fase preparatoria del
prossimo congresso della Federazione mondiale che si svolgerà a
Montreal dal 23 al 28 settembre prossimo venturo. A giudizio della
"Fédération Mondiale des Villes Jumelées" la assise di Montreal
sarà la grande occasione che permetterà di esaminare ed
incrementare il ruolo delle città unite come strumento di sviluppo
sociale e culturale. Nel documento si fà presente che il giorno 29
aprile ci sarà la celebrazione della "Giornata delle città
unite".
Il Presidente della Confederazione fra le Associazioni
combattentistiche, Maurizio Buillet, mi ha fatto pervenire il testo
di un documento sottoscritto dai rappresentati di associazioni
combattentistiche, italiane ed estere, riunitesi recentemente in
Francia. Nel documento in questione gli esponenti delle
associazioni combattentistiche auspicano un rafforzamento della
Comunità europea e ribadiscono l'impegno ad operare per l'avvento
di un'Europa solidale e pacifica.
Comunico altresì al Consiglio che la Direzione del Traforo del
Monte Bianco ha fatto pervenire i dati relativi ai passaggi dei
veicoli nel mese di marzo del corrente anno. Il documento è a
disposizione dei colleghi eventualmente interessati alla
consultazione.
In data 24 aprile ho provveduto a firmare il decreto di nomina
della Commissione speciale dell'Industria e dell'Occupazione. Come
ben ricorderete il Consiglio regionale in data 11 gennaio 1984
aveva approvato una mozione nella quale si delegava al Presidente
del Consiglio regionale, d'intesa con il Presidente della Giunta, a
nominare una Commissione con lo scopo di stimolare e coordinare
tutte le idee e le capacità di proposta delle forze istituzionali,
sociali ed economiche operanti in Valle d'Aosta, finalizzate ad una
politica straordinaria per l'occupazione e per la ricerca di
soluzione dei casi di crisi aziendale, al fine di fornire al
Consiglio le indicazioni per la realizzazione degli interventi
regionali in materia.
Infine intendo brevemente ricordare la figura del giornalista
radio-televisivo Walter Bisio scomparso nei giorni scorsi.
L'improvvisa dipartita del giornalista Bisio ha suscitato profonda
commozione soprattutto nell'ambiente politico, dove era conosciuto
per la sua attività di cronista e di commentatore politico.
Pensando di interpretare i sentimenti di questa assemblea,
rinnovo, alla famiglia del giornalista scomparso e alla redazione
del TG3 della Valle d'Aosta, le più sincere condoglianze.
PRESIDENTE
: Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
Signor Presidente e Signori
Consiglieri, ritengo necessario, alla luce degli avvenimenti che
hanno caratterizzato in questi ultimi mesi la vita politica
regionale, chiarire la mia posizione politica in seno a questo
consesso. Debbo innanzitutto premettere che, dal momento in cui ho
ricevuto il mandato dell'elettorato, ho ritenuto opportuno,
nell'interesse della Comunità valdostana, esprimere un voto
squisitamente amministrativo, senza condizionamenti o peggio ancora
senza imposizioni partitiche. In talune circostanze ho votato a
favore di provvedimenti proposti dalla maggioranza perchè ne ho
considerato la validità, in altri mi sono astenuto ed in altri
ancora ho espresso voto negativo, non ritenendo di interesse
collettivo le indicazioni fornite dalla maggioranza stessa.
Molti fatti, taluni dei quali gravissimi, accaduti negli ultimi
mesi hanno contribuito a modificare il mio pensiero nei confronti
di partiti e movimenti che costituiscono l'attuale maggioranza del
Consiglio. La stessa base del mio elettorato ha indicato la nuova
linea da seguire, almeno sino a quando non si sarà fatta chiarezza
su taluni episodi che hanno coinvolto membri del governo
regionale.
L'insistente latitanza dell'ex Presidente della Giunta accusato
dalla Magistratura di reati gravissimi, la sua decisione di voler
mantenere la carica di Consigliere, privando il Consiglio del
quorum statutario, ed il mandato di comparizione pervenuto ad un
Assessore, sono elementi che da soli non consentono di accordare la
fiducia ad una maggioranza così gravemente compromessa. In tale
situazione non è neppure più consentito esprimere un voto
amministrativo che potrebbe, in ogni caso, compromettere l'azione
di chi è chiamato a rappresentare in questa sede una onesta
categoria di imprenditori.
Per le citate ragioni dichiaro di considerarmi all'opposizione,
un'opposizione costruttiva senza legami con i partiti che siedono
attualmente sui banchi della minoranza. Non escludo che la mia
opposizione possa talvolta coincidere con quella dei Colleghi
Comunisti, Socialisti o Missini, ma si tratterà sempre di casualità
e non di alleanze. Il mio comportamento in questo Consiglio potrà
forse modificarsi quando sarà fatta chiarezza e quando si avrà il
coraggio di usare con energia una buona ramazza.
