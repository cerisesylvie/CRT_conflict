Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 122 del 11 marzo 1981 - Resoconto
OGGETTO N. 122/81 - INIZIO DELL'ESAME DEL DISEGNO DI LEGGE
CONCERNENTE: "PREVENZIONE E TUTELA DELLA SALUTE NEI LUOGHI DI
LAVORO".
Presidente
- La parola all'Assessore alla Sanità ed
Assistenza Sociale, Rollandin.
Rollandin (UV)
- Già in una precedente riunione,
rispondendo a una interpellanza, avevo fatto presente come la
materia al momento attuale sia regolata da diversi istituti e sia
regolata da diversi istituti e sia anche legata a competenze che
comportano l'interferenza di più Enti: basta ricordare le
regolamentazioni dell'ENPI, dell'ANCC, delle competenze statali e
dell'Istituto Superiore per la Prevenzione. Il disegno di legge si
richiama all'articolato della legge n. 833, che di queste questioni
fa menzione in diversi punti e in particolare: nell'art. 4, dove
precisa le competenze dello Stato; nell'art. 6 ove precisa le
competenze delegate; negli artt. 20, 21 e 24 dove vengono stabiliti
i criteri per la definizione di una prevenzione e tutela della
salute nei luoghi di lavoro che sia il più possibile efficiente.
Queste norme costituiscono la base per individuare quale sia la
possibilità e la competenza regionale di legiferare in materia; si
tratta di compiti legati alla istituzione del nuovo servizio che è
delegato alla gestione delle U.S.L. e poiché sono di competenza dei
Comuni è giusto che sia la U.S.L. a gestirli.
Le norme che ho richiamato vanno ad integrarne altre già vigenti
in più regolamenti e sono volte ad assicurare nei diversi luoghi di
lavoro una maggiore prevenzione dei possibili incidenti. Per non
svuotare questo termine del suo significato, ci si è sforzati di
cercare il più possibile un coinvolgimento delle varie parti in
questa formulazione, una formulazione che tiene conto del lavoro
interregionale, dell'apporto delle forze sindacali e sociali che
sono state coinvolte e hanno fatto presenti le loro necessità,
tenuto conto anche dello Statuto dei Lavoratori.
Se ne faceva menzione prima, ed è importante soprattutto per il
riferimento ad un problema altrettanto serio: nella inaugurazione
dell'anno internazionale dell'handicappato si è fatto cenno alla
necessità di vedere l'inserimento di persone con menomazioni
fisiche e psichiche nell'ambiente di lavoro. Una giusta e adeguata
tutela va anche in questa direzione, ed è opportuno quindi anche da
parte della Regione un tentativo di puntare su questo tipo di
inserimento che superi anche le norme della legge vigente, quindi
del collocamento obbligatorio, e porti a un coinvolgimento delle
piccole industrie che hanno meno di 35 addetti e dei laboratori di
artigianato che potrebbero dare una mano non indifferente in questo
campo essendo interessati ad un ambiente di lavoro in grado di
predisporre degli strumenti anche per queste persone.
È necessario inoltre intervenire tempestivamente per eliminare i
fattori di nocività ambientale, come previsto dall'art. 20: noi
abbiamo un servizio, istituito con legge regionale, che prevede dei
controlli a livello delle singole aziende. Tale attività era stata
svolta in questi anni, in rapporto alla normativa vigente, quindi
con dei vincoli abbastanza stretti per cui solo con un
coinvolgimento delle organizzazioni sindacali e dei lavoratori dei
grossi settori c'era la possibilità di intervenire.
Con questo disegno di legge è fatto obbligo di intervenire per
regolamentare e disciplinare gli ambienti di lavoro, al fine di
assicurare un ambiente ideale. Anche nell'ultimo congresso che c'è
stato a Saint-Vincent e a cui ho partecipato in rappresentanza
dell'Amministrazione regionale, sono emerse queste esigenze
fondamentali, cioè di predisporre una normativa che sia il più
possibile rigorosa, soprattutto nel pretendere al momento
dell'istituzione di un posto di lavoro le condizioni di lavoro
ideali, perché altrimenti, se non si tiene conto delle misure
preventive che potrebbero essere adottate, il recupero a posteriori
diventa estremamente difficoltoso, e quindi oneroso, e questo onere
va poi a carico come al solito della collettività. Non faccio
riferimento ai convegni che si sono svolti su questa materia e che
tendono ad auspicare una normativa che più o meno ricalca quanto
noi abbiamo proposto e tiene anche conto delle leggi regionali che
già sono state attuate e per altro verso, senza interferire con
esse, tiene conto anche delle norme di una legge statale che già
avrebbe dovuto essere emanata - la 833 diceva che doveva essere
emanata entro la fine del '79 - e che invece stiamo ancora
aspettando. Questa legge statale deve dare delle indicazioni di
base per evitare che ci siano delle sperequazioni eccessive tra la
regolamentazione regionale di una Regione rispetto a un'altra.
A questo disegno di legge sono stati presentati degli
emendamenti che in sede di Commissione sono stati già in parte
illustrati ma che nel corso dell'esame dell'articolato si vedrà di
spiegare meglio; verrà poi distribuita una ulteriore precisazione
scritta che chiarifica l'aggancio necessario a livello sostanziale
tra questa legge e quella, che dovremmo discutere dopo, dei servizi
specifici della Unità Sanitaria Locale. Questo aggancio, a cui si
fa riferimento nella nostra legge, poteva dar adito a delle
difficoltà di interpretazione negli articoli successivi in cui si
parlava di "servizio" in modo equivoco, cioè non facendo
riferimento ai servizi specifici dell'Unità Sanitaria Locale. Ma
ciò verrà precisato al momento della discussione generale sulla
legge, quando saranno anche illustrati gli emendamenti portati e
discussi in Commissione.
Posso già anticipare che alcune osservazioni che erano state
fatte dal Presidente della Commissione, Péaquin, nella
illustrazione degli emendamenti, in parte coincidevano con quelle
avanzate dalle organizzazioni sindacali, che sono state sentite e
che in una prima riunione avevano chiesto un ulteriore periodo di
tempo per potersi fare interpreti delle volontà delle forze
lavorative e in particolare per poter discutere questa legge nelle
singole aziende, nelle singole fabbriche; ciò è stato poi fatto in
un incontro con le forze sindacali che hanno portato osservazioni
che hanno permesso di spiegare alcuni degli articoli. Osservazioni
sono state portate anche dall'Associazione Industriali, ma di tutto
questo farò menzione quando discuteremo il disegno di legge
articolo per articolo.
Presidente
- Colleghi Consiglieri, vi viene distribuito
in questo momento un foglio contenente i due emendamenti che sono
stati or ora annunciati dall'Assessore: il primo, riguarda gli
artt. 4, 5, 6 e 7 e propone di sostituire le parole "servizio per
la prevenzione igiene e medicina del lavoro" con le parole
"servizio di cui al precedente art. 3".
Il secondo, è un emendamento all'art. 5, sostitutivo dell'intero
3° comma.
È aperta la discussione generale, a meno che il Consiglio non
ritenga opportuno, per non interromperla o per non correre il
rischio che ci siano poi delle ripetizioni, sospendere adesso i
lavori e iniziare la discussione nel pomeriggio alle ore 16,00.
C'è qualcuno che vuole iscriversi per la discussione generale?
Il Consiglio è d'accordo con la proposta di sospendere? Allora,
colleghi Consiglieri, interrompiamo qui i nostri lavori; essi
riprenderanno alle ore 16,00 con l'inizio della discussione
generale sull'oggetto n. 22.
La seduta è sospesa.
La seduta termina alle ore 12,25.
