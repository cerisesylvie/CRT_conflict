Classificazione
ASSISTENZA SOCIALE



Oggetto del Consiglio n. 2870 del 25 ottobre 2023 - Resoconto
OGGETTO N. 2870/XVI - Reiezione di mozione: "Predisposizione
di una specifica azione di sensibilizzazione dei neo maggiorenni
sui temi della violenza sulle donne e dell'abuso di
alcool".
Bertin (Presidente) -
Punto n 7 all'ordine del giorno.
Per illustrare la mozione, la Consigliera Minelli ne ha
facoltà.
Minelli (PCP) -
A fine agosto sono stata destinataria,
insieme alle altre colleghe consigliere, di una mail di una persona
residente in Valle d'Aosta che mi ha sconcertata. La signora in
questione ci segnalava che, nella giornata di venerdì 25 agosto,
risultava parcheggiata in centro città ad Aosta un'auto che
riportava sulla carrozzeria varie scritte e scene volgari con
allusioni a sfondo sessuale pesantemente offensive nei confronti di
donne e ragazze.
In buona sostanza, la signora ci esternava la sua preoccupazione
per l'accaduto e si rivolgeva a noi - così scriveva - in quanto
donna e rappresentante delle istituzioni in seno al Consiglio
regionale per segnalarci il fatto. Aggiungo io che noi siamo anche
dei pubblici ufficiali, quindi ci veniva segnalato un fatto
particolare. Alla mail era allegata una foto che documentava quanto
veniva rilevato e che posso ovviamente produrre.
Ho quindi segnalato la situazione alle autorità di pubblica
sicurezza che, nei giorni immediatamente successivi, hanno
individuato i responsabili: alcuni giovani coscritti di un Comune
della Plaine che avevano scelto di celebrare quella loro festa di
neomaggiorenni anche attraverso l'utilizzo di queste scritte
volgari sull'auto fotografata.
Gli agenti hanno imposto ai giovani la rimozione di queste
scritte e, quando mi hanno richiamata per informarmi, la persona
che mi ha chiamata ha tenuto a sottolineare con stupore che i
ragazzi, pur avendo eseguito quest'ordine degli agenti di
cancellare, erano apparsi molto sorpresi e soprattutto - secondo
l'agente - avevano dimostrato di non avere alcuna percezione della
gravità di questo comportamento.
Devo dire che la cosa ha colpito anche me, forse più dei
graffiti che c'erano sull'auto, perché essere destinatari di
un'ammonizione da parte delle forze dell'ordine dovrebbe provocare
- a mio avviso - una reazione quantomeno di vergogna o, comunque,
una riflessione. Invece non c'è stata nessuna di queste due cose e
non ci si è resi conto di essere andati, in qualche modo, oltre a
quello che può sembrare un atto goliardico, perché questo è stato
detto dai ragazzi.
Proprio pochi giorni dopo quest'episodio, in vari articoli
apparsi sui quotidiani nazionali, sono stati riportati degli
episodi simili verificatisi in particolare nel Comune di Racconigi
durante una sagra di paese.
In quell'occasione sono stati distribuiti alle ragazze presenti
degli adesivi con delle scritte sconce, volgari e ovviamente lesive
della dignità di queste persone; una situazione non uguale, certo,
ma in qualche modo simile a quanto accaduto da noi e che noi
riteniamo sia da condannare fermamente e, oltre alla condanna,
quello che pensiamo che ci si debba chiedere è come mai un momento
di festa e di divertimento per qualcuno debba scadere nella
volgarità.
Tutti noi sappiamo che purtroppo, oltre a questo, sono molti in
queste occasioni gli episodi di abuso di alcool, in particolare
durante le cosiddette "Feste dei coscritti" o in altri momenti di
svago, spesso con delle conseguenze preoccupanti a vari
livelli.
Mi sembra che ci sia la tendenza a minimizzare, a giustificare
le esagerazioni, considerandole come delle ragazzate, talvolta
addirittura quasi come un rito di passaggio; è un atteggiamento che
io ritengo sbagliato e anche pericoloso.
Adesso mi dicono che a questo si aggiunge anche la "moda",
chiamiamola così, di scrivere frasi di dubbio gusto sulle auto e
sui muri, il tutto nel silenzio generale.
Quello che crediamo è che occorra essere molto netti e molto
chiari su questi episodi e che sia opportuno agire in maniera
capillare e incisiva per la diffusione di una cultura del rispetto
delle donne, di rifiuto di ogni forma di molestie e di
discriminazione e financo di violenza, sia pure solo verbale.
Sempre più spesso i media riportano notizie invece di molestie,
di episodi anche più gravi, che vengono perpetrati nei confronti di
donne di ogni età, anche di ragazzine minorenni, e che richiedono
degli interventi adeguati in difesa di queste persone; in
particolare richiedono un profondo cambiamento culturale che deve
essere improntato a una cultura del rispetto, a partire da quello
dei giovani nei confronti delle loro coetanee e, siamo convinti,
nel nostro piccolo anche noi possiamo fare la nostra parte.
Sappiamo bene che è prassi comune nella nostra regione che le
amministrazioni comunali organizzino delle manifestazioni, anche
importanti e solenni, per consegnare ai neo diciottenni gli
attestati di maturità civica - e vorrei sottolineare
quest'espressione "Attestati di maturità civica" - eventi a cui
partecipano i Sindaci, gli amministratori comunali, i
rappresentanti delle forze dell'ordine, in alcuni casi, e la
cittadinanza tutta: potrebbe essere questa una delle occasioni per
sottolineare, invece, la necessità di avere atteggiamenti
rispettosi anche verso le ragazze e le donne che partecipano alle
feste.
Quello che noi chiediamo è di stigmatizzare in qualche modo gli
episodi e i comportamenti descritti nelle premesse e di impegnare
il Governo regionale a valutare - quindi quello che si chiede è una
valutazione, in collaborazione con l'assemblea degli Enti locali -
la predisposizione di una specifica azione di sensibilizzazione
rivolta ai giovani neomaggiorenni per prevenire ogni forma di
molestia e di violenza nei confronti delle donne e contro l'abuso
di alcool.
Presidente -
La discussione generale sulla mozione è
aperta, chi vuole intervenire si prenoti. Non vedo richieste
d'intervento, chiudo la discussione generale. La discussione
generale è chiusa. Consigliere Manfrin all'ultimo, a lei la
parola.
Manfrin (LEGA VDA) -
Abbiamo letto con attenzione
l'iniziativa che la collega Minelli - o come verrà descritta in
seguito, la solerte collega Minelli - ha voluto rappresentare, però
poi siamo rimasti un po' interdetti nel leggere il testo che non
riporta le frasi che lei dice siano state utilizzate e che hanno
mosso ad attivarsi per accontentare questa lodevole cittadina che
ha voluto tempestivamente segnalare quanto occorso, perché non ci è
dato sapere effettivamente che cosa ci fosse scritto, quale fosse
la gravità di quanto viene riportato.
Lei nella sua introduzione, collega Minelli, ha detto che è
stata mandata una mail a tutte le colleghe: al nostro gruppo
risulta esserci una collega femminile e la nostra collega non l'ha
ricevuta, per cui non abbiamo avuto modo di prendere atto di quanto
scritto.
A prescindere da questo, io ho apprezzato in maniera particolare
lo sforzo censorio della collega Minelli che ha voluto subito
intervenire prontamente e, anzi, addirittura andando ad avvisare le
forze dell'ordine di quanto accadeva.
Come probabilmente la collega Minelli ricorderà, si è svolta
circa un anno fa, una splendida e colorata manifestazione che ha
animato le vie eccessivamente ingrigite del nostro capoluogo
regionale denominata "Gay Pride", o qualcosa di simile.
Durante questa manifestazione io ho... abbiamo peraltro anche
riportato le fotografie dei cartelli che sono stati esposti in
tutta la città, anche alla presenza di minori.
Io un estratto me lo sono fatto; mi perdonerà il Presidente,
cercherò di trovare delle sostituzioni per le frasi che ho letto,
frasi del genere: "Porti aperti come i nostri
cuori
, meno
Salvini più
pasta da fare in brodo
oppure
oggetto
utilizzato per non pungersi le dita quando cuci
; meno Salvini
più
strumenti per gonfiare camere d'aria di piccole
dimensioni
; più finocchi meno Meloni" (questo si può dire, lo
possiamo mettere) e, eziandio cospicuo, a coronamento dell'intera
manifestazione, "Preservativi distribuiti gratuitamente gonfiati
come palloncini, infilati sui passeggini" e quant'altro.
Io non ho visto questa stessa medesima solerzia da parte della
collega nell'attivarsi e chiamare prontamente le forze dell'ordine
che, con un intervento mirato ma deciso e importante, a difesa del
nostro tessuto sociale, riportassero l'ordine.
Quanto è accaduto ha smosso in me sicuramente dei sentimenti, ma
ho ritenuto che questo dovesse essere lasciato, purtroppo, alla
limitata capacità di comprensione di chi espone certi cartelli e
certi slogan, così come a chi è convinto che questi slogan possano
suscitare ilarità o una riflessione, chi lo sa.
Al netto di questo, trovo che vi siano dei doppi standard. Per
noi è sempre stato un vanto, per me in particolare, la difesa della
libertà di espressione e in quell'occasione, quando ho trovato dei
cartelli che dicevano cose che non condividevo, ho denunciato
ovviamente il tutto pubblicandolo sui miei social ma,
evidentemente, ho preso atto di quanto era e quanto veniva
comunicato che qualificava le persone che lo esponevano.
Rispetto a quest'iniziativa e al fatto di chiamare addirittura
le forze dell'ordine per chiedere di sanzionare dei coscritti che
festeggiano e mettono delle scritte sulla macchina, rimango in
attesa di una sua corposa documentazione rispetto al corpo del
reato.
Presidente -
Consigliere Distort.
Distort (LEGA VDA) -
Non so se dobbiamo aspettare che
venga esplicitata la questione, il casus belli, da parte della
promotrice dell'iniziativa e, in caso non ci siano segnali in tal
senso, io procedo con il mio intervento, visto che il collega
Manfrin chiedeva di esplicitare i contenuti, per capire di che cosa
si stia parlando. Certo non per fare audience.
Innanzitutto, non conoscendo il contenuto di quanto definito
osceno, voglio comunque inquadrare in una certa cornice il fatto
che stiamo parlando di ragazzi che hanno appena compiuto 18 anni e
che festeggiano la loro maggiore età prima che la vita, con tutta
la sua complessità, si svelerà a loro.
Permettetemi una domanda: ma voi credete che ogni Valdostano si
ponga come priorità in questo periodo storico il protocollo con il
quale i diciottenni festeggiano la loro maggiore età nei giorni
della festa dei coscritti, che da generazioni ha il potere di
costituire una delle ultime occasioni per alcuni coetanei di fare
comunità prima di disperdersi nelle varie vicende della vita? Dov'è
finito quel buon senso che riconosce ai giovani il fatto di essere
giovani?
Potrò essere contraddetto dai contenuti delle scritte,
dall'oggetto ma, sempre in via generale io vorrei anche riflettere
sul fatto che non metto indubbio il fatto che se un partito
politico che siede all'interno del Consiglio regionale decide di
occupare il tempo di quest'Aula per discutere la stigmatizzazione
di un comportamento che richiede una rieducazione dei diciottenni
significa che ammetto che sia successo qualcosa di particolarmente
grave. Quindi, per avere contezza del cosiddetto "corpo del reato"
sarebbe opportuno avere - magari a porte chiuse sempre per evitare
di dare spettacolo - i contenuti di queste scritte offensive,
altrimenti non conoscendo la realtà dei fatti, come possiamo
esprimerci?
Altrimenti, parlo di ipotesi, chi ci garantisce che questa
mozione non sia invece funzionale a un atteggiamento inquisitorio e
di censura che mira alla rieducazione dei giovani, in particolare
dei maschi, secondo una visione asessuata e anaffettiva di
"devirilizzazione" e di repressione delle inclinazioni sessuali
solo nel caso in cui consistano nello stereotipo del rapporto
maschio-femmina, perché è noto, invece, che l'area politica che voi
occupate ha tutt'altro atteggiamento per quelle inclinazioni
sessuali che, abbandonando lo stereotipo maschio o femmina,
adottano il più progressista stereotipo "drag queen e allievi delle
scuole primarie".
Ho la fortuna, come tanti di voi, di provenire da una comunità
che ha sempre visto nei festeggiamenti per la maggiore età un
momento di esplosione di quella giovinezza che, in quanto
giovinezza esplode di vita. Ricordo anche che i coscritti, per lo
meno per quanto riguarda il mio Comune, girano per la Valle d'Aosta
con le auto tappezzate di goliardia (io in questo caso parlo di
goliardia, perché questi sono i casi che ho sempre visto: rubricati
nella goliardia) e "
customizzate
" nelle varie forme più
improbabili.
Dopo aver partecipato a queste "carnevalate" sotto certi punti
di vista, li ho visti presenti ogni anno, puntualmente, alla
traslazione annuale delle reliquie dalla chiesa di Chesallet alla
chiesa di Sarre.
È una ricorrenza comune che si ripete e, tra l'altro, concorrono
con un senso quasi di competizione anche alla volontà di
contribuire al trasporto del reliquiario.
Con questo non sto cercando di beatificare una categoria di
persone che festeggiano, ma sto semplicemente raccontando la
complessità della vita di una generazione che si scopre adulta, con
tutta una serie di responsabilità addosso e quindi festeggia questa
situazione.
Noi sappiamo che in origine la festa dei coscritti era legata
all'esperienza del mondo militare, perché poi iniziava il servizio
militare e in certi casi anche il coinvolgimento in eventi bellici,
quindi era veramente una sorta di addio al celibato, al
nubilato.
Forse pecco d'imprudenza, ma per me le frasi gradasse, scritte
con il nastro isolante sull'auto presa in prestito dai genitori,
non sono generalmente - salvo essere smentito dal
corpus
,
dalla descrizione di quanto è emerso - un indicatore di volontà
maligna; non mi preoccupano, rimangono quello che sono: frasi
gradasse. Rimane vero il detto: "can che abbaia non morde".
Mi preoccupa invece molto di più il lento e costante lavorio di
persuasione praticato da alcune lobby di pensatori di regime, veri
e propri bombardamenti di pensiero, attraverso canali subdoli e
intangibili, come alcune pay tv che mandano soltanto alcuni
messaggi che rifiutano e censurano certe attività e certi prodotti
cinematografici, in nome, invece, di altri che rappresentano un
pensiero comune, condiviso, unico, alcune pubblicità, alcuni organi
di informazioni e tanti portali social. Quelli sì, quelli mi
preoccupano.
Come gruppo Lega, la nostra visione sulla festa dei coscritti e
sul loro entusiasmo, sia pure feticista e pulsionale, rimane un
codice che appartiene alla gioventù e a un preciso momento della
loro vita. Ribadisco, salvo smentita in funzione dei contenuti che
verranno espressi.
Ma c'è un elemento estremamente fondamentale, che laddove di
rieducazione, di correzione, di cambiamenti, di approfondimenti,
prese di consapevolezza si tratta, c'è dietro non la società che si
codifica con le sue strutture per creare attività educativa, ma c'è
qualcosa di molto semplice a cui noi crediamo da generazioni in
generazioni: si chiama famiglia.
Rimane alla famiglia il compito di educare i propri figli.
Rimane alla famiglia il compito di tirare le orecchie quando i
figli si comportano in maniera inadeguata. La famiglia non è
garante del fatto che i loro figli saranno i santerelli che non
commetteranno mai nessun tipo di azione sconveniente, ma la
famiglia rimane il presidio.
Per noi è importante, molto importante, lavorare sulle famiglie,
permettetemi di dirlo, ma passa totalmente in secondo piano il
ruolo di istituzioni nel sostituirsi a quello fondamentale della
famiglia.
Non prendo quindi in considerazione la cosa, a meno di avere un
diverso posizionamento di fronte ai contenuti delle scritte. In
ogni caso per il momento rimango nella posizione di Bernanos quando
diceva: "É la febbre della gioventù che mantiene il resto del mondo
alla temperatura normale. Quando la gioventù si raffredda, il resto
del mondo batte i denti".
Presidente -
Consigliera Foudraz ne ha facoltà.
Foudraz (LEGA VDA) -
Io credo che strumentalizzare una
festa che ha comunque radici lontane, ormai consolidate nella
nostra regione, in Valle d'Aosta, come quella che è la festa dei
coscritti, non sia un atto che va nella direzione di sensibilizzare
i giovani neomaggiorenni alla prevenzione di forme di molestia e di
violenza contro le donne, ma piuttosto sembra quasi un ricalcare di
spot pubblicitari di una certa parte politica, sempre pronta
comunque a criticare quello che non condivide.
La festa dei coscritti nella nostra regione è un'occasione per
tutti i giovani della Valle di ritrovarsi, di conoscersi, perché si
incontrano ai vari palchetti, ragazzi dell'Alta, Bassa e Media
Valle, per passare insieme momenti in allegria, ballando o cantando
e non per questo questi ragazzi devono passare come dei molestatori
e dei bevitori accaniti. Passano serate in maniera sana e posso
affermare, avendo una figlia neomaggiorenne, che son ben
consapevoli di quello che fanno e del fatto che coloro che hanno
già la patente di guida siano assolutamente responsabili non solo
della propria vita ma anche della vita di coloro che stanno
trasportando. Io le raccomandazioni le faccio sempre e sinceramente
ho sempre avuto una risposta molto positiva.
Sappiamo molto bene come i giovani in questi ultimi anni non
sappiano interagire fra di loro a livello di rapporti personali;
credo che sia capitato a tanti di vedere gruppi di giovani che
escono insieme per pomeriggi e serate e poi ognuno di loro è
assorto nei propri pensieri e ognuno di loro lo vediamo comunicare
con l'utilizzo del cellulare, sebbene abbia di fronte numerosi
amici e conoscenti.
Questo purtroppo non avviene solo tra i giovani; avete mai fatto
caso al fatto che se vi trovate in un locale, in un bar o in un
ristorante che sia e avete di fronte o a fianco una famiglia, come
questa interagisca con il proprio cellulare e non con le persone
che ha al proprio fianco?
Questo la dice lunga. È ormai una brutta abitudine, che non è
solo delle nuove generazioni, purtroppo. È molto triste vedere una
famiglia, magari con dei bimbi, dove il padre e la madre, anziché
instaurare un discorso tra loro con i bimbi, sono attenti e
attratti dal display del loro cellulare.
Sono questi i valori che si vogliono trasmettere? Non è meglio
una festa in allegria con dei ragazzi che interagiscono tra di loro
senza l'uso dei cellulari?
È sicuramente importante sensibilizzare i giovani per prevenire
ogni forma di molestia e di violenza nei confronti di ogni persona,
sia essa uomo o donna.
Qualunque forma di violenza va fermata e, possibilmente, deve
essere fatto un lavoro culturale di prevenzione che dovrebbe
partire molto prima che i ragazzi arrivino ai 18 anni.
Vengono già attuate delle campagne di sensibilizzazione nelle
scuole, sicuramente bisognerebbe incentivarle.
Le frasi di dubbio gusto, di cui parlava la collega Minelli,
bisognerebbe capire poi se sono state scritte effettivamente da
ragazzi o potrebbero essere state persino apposte da ragazze e,
poi, di quali frasi stiamo parlando?
Io, sinceramente, non ho ricevuto la mail che voi avete
ricevuto, magari sarò stata anche tra l'elenco, ma io giuro che non
l'ho ricevuta.
Se poi me la fate avere, sono contenta, così capisco anche io il
tenore delle frasi.
A tutti capita di vedere passare le classiche macchine dei
coscritti con scritte che io definirei, come le ha definite il
collega Distort, goliardiche. A me sinceramente fanno venire il
sorriso e penso alla spensieratezza di quegli anni, seppur io non
abbia mai fatto la festa dei coscritti.
Ritengo comunque importante fare prevenzione, però
strumentalizzare una festa di questo tipo, solo perché appaiono
scritte di cui peraltro non si parla, a mio parere sembra veramente
eccessivo.
Io credo che comunque ben vengano le buone e sane vecchie
abitudini nei ragazzi.
Presidente -
Consigliera Minelli ne ha facoltà.
Minelli (PCP) -
Intanto do un'informazione alla collega
Foudraz. La mail è arrivata a tutti e tre e la prima destinataria è
proprio la collega Foudraz: il 26 agosto scorso alle ore 15:45,
indirizzata alla collega Foudraz, alla collega Guichardaz e, in
terza battuta, alla sottoscritta.
Come seconda cosa chiedo al Presidente del Consiglio, perché è
in qualche modo lui il responsabile dei lavori che svolgiamo in
quest'aula, se sono autorizzata a rendere note le scritte che sono
comparse su quest'auto che sono un qualche cosa un po' diverso da
quello che immagino alcuni abbiano pensato. Sono - a mio avviso -
particolarmente pesanti, però non so se lo posso fare perché questa
è comunque un'aula di Consiglio regionale dove noi, alle volte,
censuriamo i nomi delle persone anche quando sono resi noti da
tutti gli organi d'informazione. Quindi non so se posso farlo, non
ho alcun problema a far avere comunque la fotografia di
quest'auto.
Tengo a precisare che, nel momento in cui ho contattato le forze
dell'ordine, non è stato minimamente minimizzato quest'episodio; mi
è stato rappresentato dalle forze dell'ordine che effettivamente si
trattava di un atto che era in qualche modo perseguibile, anche
perché era contro il decoro.
Al di là di questo, ho ascoltato con attenzione gli interventi
dei colleghi e devo dire che, per quello che mi riguarda, alcune
delle valutazioni che sono state fatte per la mia sensibilità e per
come la penso io si commentano da sole; quindi io non credo di
dover ribattere più di tanto a valutazioni che io ritengo
quantomeno sconcertanti.
Di sicuro non credo che nei momenti di festa si possa in qualche
modo accettare e tollerare che ci siano atteggiamenti feticisti e
pulsionali, non credo che possa essere così, per lo meno io ritengo
che non sia accettabile.
Non c'è nessuno che intenda fare una strumentalizzazione di una
festa; al contrario, le feste devono essere tali e devono - secondo
me - pur nella volontà di "esagerare", perché è un momento
particolare, rimanere entro certi limiti.
Sicuramente ho l'impressione che molto spesso ci sia la tendenza
un po' da parte di tanti a condannare certi comportamenti, salvo
poi girarsi dall'altra parte quando degli episodi, che potrebbero
portare a qualche cosa di più, sono vicini a noi. Io non penso -
come è stato detto da qualcuno - che ci sia una volontà maligna da
parte di chi ha utilizzato questa forma un po' da gradassi. Quello
che mi preoccupa è un'altra cosa: è l'atteggiamento di chi sta
intorno, quindi anche il nostro, che è in un certo qual modo di
tolleranza, accettazione, quasi di indulgenza, nei confronti di
quelli che sono - secondo me, e non solo secondo me - degli atti
che, invece, vanno in qualche modo controllati e su cui ci deve
essere una riflessione.
Tra l'altro, proprio perché stiamo discutendo di cose di questo
tipo, mi piace ricordare - visto che prima parlavamo
dell'associazionismo - che un'associazione molto importante
presente nella nostra regione come in tutto il Paese, mi riferisco
all'Associazione Nazionale Alpini, a marzo 2023 ha prodotto due
documenti molto interessanti e che mi erano capitati sottomano nel
momento in cui ho presentato l'interpellanza e ho chiesto un
impegno a valutare, insieme agli Enti locali, delle forme di
sensibilizzazione. Questi documenti sono, il primo: "Il Manifesto
contro le molestie", un manifesto in sei punti, parecchio
interessanti - secondo me - proprio nell'ambito del discorso che
stiamo facendo; il secondo "Il Manuale di consapevolezza contro le
molestie". Entrambi sono stati pubblicati e presentati al pubblico
il 10 marzo del 2023.
Non sto ovviamente a riprendere tutto il manuale di
consapevolezza, ma credo che sia interessante invece leggere il
manifesto contro le molestie dell'Associazione Nazionale Alpini che
esprime, con fermezza, la posizione dell'ANA e invita tutti alla
consapevolezza e all'azione per un reale concreto cambiamento
culturale.
Il primo punto recita: "L'uguaglianza piena tra uomo e donna è
la vera base di una cultura del rispetto".
Il punto n. 2 dice: "Le molestie verbali sono apprezzamenti di
natura sessuale rivolti in modo esplicito o volgare e talvolta
minaccioso a una persona incontrata per strada o in un luogo
pubblico".
Punto n. 3: "Le molestie verbali sono intollerabili in qualsiasi
contesto e situazione".
Punto n. 4: "La società non tollera più le battute e i gesti a
sfondo sessuale: vogliamo insieme impegnarci a superare questi
comportamenti inopportuni".
Punto n. 5: "Essere contro le molestie significa non restare
indifferente: fai qualcosa".
Punto n. 6: "Minimizzare, giudicare, girarsi dall'altra parte,
sono reazioni sbagliate e non giustificabili".
Questo non lo dice quella parte culturale, politica, che tende a
colpevolizzare e a strumentalizzare, secondo qualcuno, ma lo scrive
un'Associazione che credo sia riconosciuta da tutti come
un'associazione importante e non di parte nel panorama
italiano.
C'è ancora una considerazione che vorrei fare, perché non mi è
arrivata dal Presidente l'autorizzazione a rendere note queste
scritte, ma girerò la fotografia ai colleghi, non c'è nessun
problema. Io da cittadina, da rappresentante delle istituzioni, da
madre e da educatrice, non farei mai salire mia figlia su una
macchina come quella che ho visto il giorno della sua festa dei
coscritti. Non lo farei proprio perché - ed è stato detto anche dai
colleghi - il primo tassello di quella che deve essere
un'educazione al rispetto e a una certa posizione da un punto di
vista culturale viene dalla famiglia.
Noi sappiamo, purtroppo, e lo abbiamo detto tante volte, che ci
sono delle famiglie presenti, altre che lo sono meno e delle
famiglie che sono in difficoltà; ognuno cerca di fare la propria
parte: c'è chi ci riesce e chi meno, per motivi svariati. Oltre
alla famiglia, che è la prima agenzia educativa, ce ne sono poi
molte altre nella nostra società: c'è la scuola, a cui noi diamo un
mucchio di compiti, alle volte secondo me correttamente, alle volte
caricandola anche un po' troppo. Poi però c'è tutto il resto della
società, ci sono le associazioni presenti sul territorio, i Comuni,
le istituzioni a vario livello e questa - è stato ricordato proprio
dai colleghi - è una festa che ha delle origini antiche, che è
radicata nella comunità, una festa per cui c'è una celebrazione
anche pubblica con il riconoscimento della maturità civica. Quindi
fare una valutazione insieme agli enti locali per arrivare a una
sensibilizzazione, un po' sullo stile di questo manifesto che vi ho
detto, a me sembrerebbe una cosa del tutto sensata.
Dopodiché, definire queste cose delle "carnevalate", questi
episodi con le scritte, ci sta, possono essere viste come
"carnevalate, possono essere viste come goliardia" ma, a mio
avviso, sono anche da considerare come degli episodi che non vanno
tollerati.
Chiedere di fare una valutazione insieme agli enti locali,
proprio per sensibilizzare i neo maggiorenni mi sembra quanto mai
opportuno. Non è che dal momento in cui i ragazzi sono maggiorenni
hanno finito di divertirsi e hanno l'ultima occasione prima di
entrare nella vita adulta e responsabile di divertirsi; poi, c'è
qualcuno che magari è dovuto diventare adulto e responsabile anche
prima dei 18 anni.
In ogni caso quello che noi abbiamo chiesto - senza voler fare
delle strumentalizzazioni e mettere in croce una festa che tutti i
nostri ragazzi in qualche modo, chi più chi meno, hanno vissuto - è
proprio di valutare un'azione di sensibilizzazione in questo
senso.
Ovviamente questa è la nostra posizione, non condivisa, da
quello che capisco, da parte di molti. Non importa, non cambieremo
di certo idea.
Presidente -
Consigliere Baccega ne ha facoltà.
Baccega (FI) -
Questo dibattito su questa mozione ha
sicuramente preso un piglio ideologico e crediamo francamente che
sia esagerato, perché siamo tutti contro le molestie e lo abbiamo
dichiarato centinaia e centinaia di volte.
Mi chiedo, colleghe, perché solo alle donne del Consiglio quella
mail e non ai maschietti: è discriminante questo: grazie
Presidente, sono lieto che lei sia d'accordo con me! Ogni tanto lo
siamo, quindi noi avremmo potuto prendere atto e visione di questo
documento e di queste scritte.
Io credo che non si debba esasperare il commento; io per
vent'anni ho gestito cinque locali notturni, cinque discoteche,
sistematicamente le feste dei coscritti si concludevano nei miei
locali e questa goliardia che vivevano quei ragazzi e quelle
ragazze - perché erano ragazze e ragazzi - si concludeva
probabilmente con l'esagerazione in quel della discoteca o in quel
del palchetto o quello che era; stava a noi saper misurare il
livello d'intervento qualora si degenerasse.
Per quanto riguarda le scritte, nessuno di noi genitori poteva
intervenire e vedere quelle macchine, perché quelle scritte
venivano fatte dopo, in un locale segreto dove nessuno sapeva;
quindi non si poteva assolutamente controllare, collega.
Quello che voglio dire è che i nostri ragazzi sono
sostanzialmente dei ragazzi per bene; in quella festa, che,
l'abbiamo detto tutti, è una festa storica, è una festa che fa
divertire ragazze e ragazzi ...senza entrare in questioni dove si
va a trascendere, io credo che sia davvero un'esagerazione.
Sull'auto la damigiana l'abbiamo vista tutti, da venticinque
anni a questa parte, le scritte goliardiche le abbiamo viste tutti
e quindi credo che sia un po' esagerato.
C'è un aspetto però che va a diventare preoccupante. Nel
Consiglio scorso abbiamo dibattuto credo o un'interpellanza o una
mozione dei colleghi della Lega dove si mettevano in risalto alcune
problematiche serie di ordine pubblico.
Le scazzottate dei gruppi che si ritrovano davanti alla Pagoda
com'è avvenuto la settimana scorsa con le mazze da baseball, i
bastoni e si danno legnate, quello è preoccupante perché, in quel
momento, ci sono anche persone civili intorno che possono essere
coinvolte. Queste sfide a bastonate vanno sicuramente monitorate,
ma ci sono le forze dell'ordine che sicuramente sanno fare bene il
loro lavoro.
Noi non vogliamo far cambiare idea a nessuno ma crediamo che
questa mozione sia esagerata, vada oltre proprio perché, dal nostro
punto di vista, ha preso un piglio ideologico e la richiesta che
faccio è di far avere anche a noi quelle immagini sulle quali ci
sarà sicuramente da mettere una sorta di censura.
Presidente -
Consigliera Foudraz a lei la parola.
Foudraz (LEGA VDA) -
Ho ripreso la parola solo per
confermare quanto hanno detto la collega Guichardaz e la collega
Minelli; effettivamente ho ricevuto la mail il 26 agosto alle ore
15:45, ma mi è finita nella posta indesiderata e io sinceramente la
posta indesiderata non la guardo perché per me sono "boiate".
Non citerò le frasi perché ho appena fatto un consulto con il
Presidente del Consiglio e non sono poi delle frasi così
scandalose; la cosa che mi lascia perplessa è che noi non ci
giriamo dall'altra parte, ma bisogna essere obiettivi. Queste
scritte comunque non si possono attribuire al sesso maschile, nel
senso che la mozione dice: "Prevenire ogni forma di molestia e di
violenza nei confronti delle donne e l'abuso di alcool".
Qua di alcool non si parla e la scritta potrebbe essere,
sinceramente, fatta da un sesso piuttosto che dall'altro, quindi mi
sembra proprio un voler strumentalizzare una festa che, come tale,
deve rimanere, e lasciamola godere a questi ragazzi che hanno
compiuto 18 anni e sono comunque responsabili, anche se comunque
ogni tanto fanno festa. Mi sembra che trattare questi argomenti sia
una perdita di tempo in un Consiglio regionale, scusate.
Presidente -
Consigliere Perron ne ha facoltà.
Perron (LEGA VDA) -
Aggiungerò alcune considerazioni non
tanto sul tema ma su qualche considerazione di più ampio respiro,
perché ormai i cortocircuiti dell'ideologia di sinistra sono
talmente grandi che solo una persona con i paraocchi non li vede
più. Purtroppo non li vediamo più; alcuni sì, ma molti non li
vedono più. Ideologia dominante progressista. Perché come
conciliare ad esempio... se ne parlò tempo fa alla Cittadella, ci
un film del famoso intellettuale alla base del Movimento Queer
italiano, Mario Mieli. Io ho visto il film e mi sono letto l'opera
"Elementi di critica omosessuale" - consiglio a qualcuno di
leggerla - dove si parla apertamente di pederastia, pedofilia e
altre cose inimmaginabili, quindi lo scatenamento assoluto
dell'eros in ogni forma, che è alla base, in un certo modo, del
Movimento Lgbtq che voi difendete... e, unitamente a quei valori,
la Bibbia o il Corano... è dura farli conciliare insieme questi
aspetti, molto dura, certo, bisogna averli letti un po' tutti, però
questo la sinistra fa.
La sinistra pro-immigrazione, ad esempio, per difendere un certo
tipo d'immigrazione allo stesso tempo promuove i valori che con i
valori i del Corano cozzano in maniera terribile; però è tutto
buono.
Oppure, parliamo dell'attualità, come si fa a far combaciare il
femminismo con l'Islam radicale di Hamas? Lo stiamo vedendo in
questo periodo; succede.
L'Associazione femminista "Non una di meno", ad esempio, a
livello italiano, il 28 ottobre farà quelli che ha chiamato gli
Stati Genderali
.
Nel loro comunicato invitano tutti a riunirsi e scrivono dove
lesbiche, gay, trans, asessuali, aromantici, la nuova categoria -
non so chi siano gli aromantici, me lo chiedo, probabilmente quelli
che non mandano i fiori, non lo so, magari fanno proprio scritte di
quel tipo, mettiamola così, sono quelli che fanno scritte di quel
tipo - i pansessuali, i poliamorosi e i kinky - cercateli chi sono
o kinky! -, si troveranno tutti uniti appassionatamente per
difendere in qualche modo il terrorismo islamico.
Come fa a combaciare poi, ennesima cosa che si può vedere, il
femminismo con i trans, ad esempio, che sono biologicamente uomini
ma stanno invadendo gli sport femminili? Come facciamo a
conciliarlo? Non si conciliano, ma voi lo fate, perché andate
avanti.
In ultimo, e così vengo sul tema, sull'alcool: ma non siete
proprio voi Valle d'Aosta aperta a écologie et progrès, che alle
ultime elezioni politiche, sostenute da ADU, AreaDem, 5 Stelle, nel
programma c'era, con il tentativo di comprarvi i più giovani, la
legalizzazione della cannabis? Non eravate voi?
Adesso fate i moralisti sull'abuso dell'alcool? Come fate a
conciliare queste cose? Ditemelo voi, io sarei ben contento e vi
voterei anche la mozione.
Presidente -
Consigliere Manfrin, a lei la parola.
Manfrin (LEGA VDA) -
Mi si consenta innanzitutto di
confermare che la sintesi che ha fatto la collega Foudraz penso sia
assolutamente chiara, cioè che questa è una beata perdita di tempo
che, ovviamente, susciterà dall'altra parte una domanda: "Ma allora
perché intervieni?".
Intervengo perché lei ha detto una cosa piuttosto grave che è
importante ribadire e correggere eventualmente in questo Consiglio,
cioè lei ha menzionato la questione dell'ANA e degli Alpini.
Lei, come sempre, è adusa all'utilizzo di un sistema che, in
comunicazione, si chiama "cherry picking", penso che non le
risulterà strano questo termine, se le risultasse strano glielo
dirò: a lei piace cogliere le ciliegine che preferisce per
sostenere i suoi ragionamenti, senza considerare che non c'è solo
la ciliegina ma c'è tutto l'insieme, cioè c'è anche la torta, non
c'è solo la ciliegina sopra.
Lei, per esempio, ha ritenuto opportuno citare un documento
stilato dall'ANA e dagli Alpini contro le molestie, ma lei finge di
dimenticare quello che è accaduto durante l'ultima adunata degli
Alpini, quella del 2022. Lei finge di dimenticarlo perché
all'adunata degli Alpini nel 2022, la penultima, ci fu una
sollevazione in quanto una serie di donne, migliaia, milioni,
miliardi di donne, che erano state barbaramente molestate nelle
vie, nelle piazze e nelle case da questi moderni aggressori -
quelle che venivano definite durante la Seconda Guerra Mondiale
"marocchinate" che venivano condotte nelle strade e nelle piazze
contro le donne - avevano sollevato agli organi d'informazione il
problema che c'era stata un'aggressione nei loro confronti.
Queste migliaia, milioni e miliardi di aggressioni... avevano
quindi fatto circolare la voce secondo la quale gli Alpini erano
tutti quanti un'informe massa di aggressori e violentatori,
dopodiché, quando si è chiesto a queste migliaia, milioni, miliardi
e tonnellate di donne che erano state molestate di mettere nero su
bianco, quindi di esplicitare queste moleste che avevano subito, il
carico è stato di ben una, dico una, denuncia. Per quale motivo?
Perché ci si vergognava a denunciare, quindi si aveva il coraggio
di dirlo ai giornalisti con la faccia, nome e cognome, ma poi ad
andare a dirlo a chi giustamente avrebbe dovuto sanzionare
comportamenti di questo tipo ci si vergognava.
Quest'unica denuncia è finita con un'archiviazione, quindi
risultato "zeru tituli", tanto è bastato il baccano mediatico che è
stato sollevato da quell'azione - che obiettivamente i fatti hanno
dimostrato costruito sul nulla - che ha imposto ad associazioni e a
persone vicine a quel mondo di dotarsi di documenti che dicano:
"Sapete che c'è? Noi siamo dalla parte del contrasto alle
molestie", ma chi è che non sta dalla parte del contrasto alle
molestie, collega Minelli? Chi è che dice e che promuove le
molestie, collega Minelli? Ma chi è che si schiera da quella parte,
collega Minelli? Ma chi? Nessuno sta dalla parte delle molestie, ma
ben diverso è il discorso che lei vuole fare oggi.
Credo che il collega Perron abbia centrato il punto, cioè se da
una parte si invocano censure e comportamenti che dicono: "Bisogna
sanzionare, picchiare, bloccare, bisogna fare educazione",
dall'altra si dice: "L'alcool no, però le droghe sì, quelle
legalizziamole, va bene perché, ubriacarsi no, ma fumare una bella
canna, quella sì invece, va bene, anzi, legalizziamolo"; quindi c'è
questo contrasto alle sostanze psicotrope a targhe alterne.
Poi c'è anche il contrasto alle frasi oscene, collega Minelli,
ma poteva leggerle! Ma perché si è trattenuta? Poteva leggerle!
La collega Foudraz ci ha finalmente girato queste mail
incriminate, noi ci aspettiamo che questi giovani vengano condotti
sulla pubblica piazza e vengano giustiziati per aver scritto delle
cose del genere sulle portiere delle macchine.
Collega Minelli! Io mi meraviglio veramente che lei abbia avuto
la voglia di prendere una segnalazione di questo tipo e invece di
rispondere alla signora: "Senta signora, la sua segnalazione è
preziosissima però non mi pare di ravvisare un comportamento che
sconvolge e distrugge il nostro tessuto sociale".
Lei ha addirittura chiamato la Polizia per chiedere di far
rimuovere le scritte da una macchina per sanzionare dei ragazzi che
giustamente dicono: "Ma che cosa ho fatto?" Quindi a seguito di
questo lei pensa che la sua azione abbia promosso una cultura del
rispetto o forse che la sua azione abbia promosso una cultura
dell'odio, oltre che nei suoi confronti, anche di chi passa da
quelle parti e ritiene che dei giovani non abbiano neanche il
diritto di festeggiare e di essere un po' goliardici?
Si faccia questa domanda, collega Minelli, perché è una domanda
secondo me dirimente. Ho visto le foto e obiettivamente a me
quest'iniziativa fa sinceramente ridere e questo tipo d'iniziative
fanno veramente pena.
Presidente -
Consigliere Distort ne ha facoltà.
Distort (LEGA VDA) -
Mi spiace di occupare altro tempo
dell'Aula per questa discussione. Ho davanti a me la foto e
sinceramente mi chiedo, come dice la collega Foudraz, dobbiamo
veramente occuparci di queste questioni in Consiglio regionale?
Volevo soltanto fare un chiarimento, l'ha già introdotto il
collega Manfrin ma vorrei ulteriormente ribadirlo, perché pensare
di strumentalizzare l'Associazione Nazionale Alpini in una
discussione di questo tipo mi sembra abbastanza di basso
livello.
Non confondiamo i livelli. L'Associazione Nazionale Alpini è
un'associazione di militari in congedo, non ha nulla a che fare con
un gruppo di coscritti, è un'Associazione codificata con un suo
regolamento di militari in congedo; in quanto militari, non sono
maschi rudi, ma sono persone formate e schierate dalla parte di un
codice d'onore. Quindi per favore non confondiamo questi piani.
Con questo io direi che, per quanto mi riguarda, la questione è
chiusa e ritengo che abbiamo cose molto più importanti di cui
parlare.
Presidente -
Altri? Non vedo altre richieste. Chiudo la
discussione generale. La discussione generale è chiusa. Per la
replica, assessore Marzi.
Marzi (SA) -
Io mi scuso per la noia e per il ritorno a
trattare temi comunque richiamati all'interno dell'iniziativa, che
sono assolutamente centrali e sui quali tutti quanti noi, per il
tramite degli atti votati in Consiglio, con le declinazioni che poi
hanno all'interno del Governo regionale, sia prima del
sottoscritto, sia durante il Governo attuale, sia nel prossimo
futuro... dimostrano che la Regione Autonoma Valle d'Aosta, da
questo punto di vista e rispetto a questo tipo di sensibilità e di
attenzioni, è all'avanguardia.
Per ciò che concerne il contrasto all'abuso alcolico, in linea
con il Piano nazionale e regionale di prevenzione, la Valle d'Aosta
e la Regione Veneto collaborano alla realizzazione di un progetto
ministeriale denominato "Contrasto e interventi a favore dei
giovani vulnerabili rispetto all'alcool", dedicato
all'intercettazione delle situazioni di fragilità e alla loro
precoce presa in carico, al fine di evitare l'acutizzazione e la
cronicizzazione. Tema questo, tra l'altro, che più volte è stato
richiamato in Consiglio da tutta una serie d'iniziative
trasversali, vista la delicatezza del tema.
Per ciascuna delle Regioni, quindi sia la Valle d'Aosta che il
Veneto, risultano individuate, ai fini della realizzazione del
progetto, risorse finanziarie per le attività progettuali che si
svilupperanno nell'arco di dodici mesi.
Nel concreto è già stata avviata una collaborazione tra il
Pronto Soccorso e il SERD per lo studio e la realizzazione di un
contatto efficace con il Pronto Soccorso e l'Ospedale, una équipe
dedicata, un percorso di presa in carico e di prevenzione
secondaria e il contrasto alla disinformazione.
Aggiungiamo che un atto fondamentale all'interno delle dinamiche
organizzative in capo all'Azienda USL, cioè l'Atto aziendale,
prevede che la struttura del SERD passi da una struttura semplice a
una struttura complessa, a dimostrazione del fatto che a questo
tipo di attività non solo dedichiamo attenzione, ma anche sviluppo
rispetto a quello che è necessario per la nostra comunità.
Per quanto invece attiene alla violenza di genere, le azioni dei
progetti sono rivolte alle scuole e alle famiglie e prevedono in
particolare l'educazione al rispetto reciproco, la relazione tra i
sessi, il rispetto dell'identità sessuale, religiosa e culturale e
la non violenza come metodo di convivenza civile.
Attraverso la collaborazione con il CPEL e la Sovrintendenza
agli studi, l'informativa circa l'apertura del bando è stata
trasmessa ai diversi Comuni e ai Dirigenti delle istituzioni
scolastiche di ogni genere e grado della regione, affinché
potessero presentare progettualità proprie in qualità di enti
capofila, oppure in qualità di partner insieme ad altri soggetti
titolati.
Tra le altre cose, visti i tempi e quanto stiamo raggiungendo in
tal senso, vi è volontà non soltanto di coinvolgere il CELVA, ma
addirittura di incrementare l'attenzione; lo stesso vale per il
mondo delle scuole, viste le problematiche che ci sono state a oggi
a recepire dei progetti su questi temi.
I bandi regionali per il finanziamento dei soggetti-progetti
sono sovvenzionati regolarmente e, nel tempo, le risorse economiche
messe a disposizione sono state assolutamente potenziate.
Le tematiche dei bandi sono state infatti definite nell'ambito
del forum permanente contro le molestie e le violenze di genere e,
negli ultimi anni, hanno riguardato, a titolo esemplificativo, i
linguaggi e le rappresentanze utilizzate per raccontare il fenomeno
della violenza di genere da usare per informare e sensibilizzare
correttamente e l'uso dei social e delle nuove tecnologie per
diffondere la cultura della violenza sulle donne, dell'hate speech,
del cyber bullismo, fino al revenge porn.
È intenzione del Dipartimento politiche sociali continuare a
promuovere e addirittura sviluppare il tema del rispetto nelle
relazioni interpersonali.
Ricordiamo inoltre che è stato approvato il Piano durante questi
ultimi mesi e che ha avuto in Consiglio un dibattito assoluto; il
24 di novembre sarà la giornata dedicata alla violenza di genere e,
in tal senso, presenteremo anche un progetto nel quale, assieme
alla Consigliera sulle pari opportunità, sono stati predisposti dei
video che abbiamo avuto occasione di visionare in anteprima e che
verranno poi presentati durante quella giornata, proprio facendo
attenzione alle nuove generazioni ma anche alle persone che vanno
dai 40 ai 60 anni che, purtroppo, risultano essere quelli che
spesso agiscono in maniera violenta e, soprattutto, fuori dalla
legge nei confronti delle donne. È stata fatta una scelta molto
forte, sia da un punto di vista comunicativo, sia per la chiarezza
di riferimento, e, tra l'altro è stata fatta, con tutta una serie
di attenzioni comunicative che poi magari saranno spiegate durante
quella giornata.
A fronte di quanto è successo come dibattito, a noi compete il
fatto di dire che - vista l'attenzione che tutti quanti stiamo
ponendo su questo tema e visto anche quanto appena rappresentato -
sarà nostra cura, da un punto di vista del tutto oggettivo,
continuare a fare assolutamente attenzione a questi temi e,
soprattutto, sarà anche nostra cura incrementare la collaborazione
con il mondo scuola e con il CELVA, per fare in modo che i messaggi
e quanto posto in essere possa avere ancora maggiore efficacia sul
territorio.
Riteniamo che quest'iniziativa, da un punto di vista politico e
amministrativo, sia superata anche se, senza entrare nel merito del
dibattito politico, sicuramente è stata l'occasione, nuovamente,
per rendere evidente come, partendo da prospettive assolutamente
diverse, senza dubbio tutto il Consiglio è sul pezzo rispetto a
questo tema, seppur con posizioni assolutamente diverse.
Per questo motivo chiediamo di ritirare l'iniziativa, altrimenti
ci asterremo.
Presidente -
Consigliera Minelli ne ha facoltà.
Minelli (PCP) -
Abbiamo ascoltato tutto quanto è stato
rappresentato e devo dire che non siamo assolutamente stupite dal
tenore di certi interventi, perché sono la chiara dimostrazione di
come su alcuni temi ci sia una distanza siderale tra noi e altri
colleghi; quindi non crediamo assolutamente che, come ha detto
adesso l'Assessore, si sia tutti assolutamente sul pezzo, proprio
no, e non crediamo neppure che l'iniziativa sia superata, così come
respingo in toto alcune considerazioni che sono state fatte circa
la perdita di tempo e circa anche il fatto che si venga a dire a
noi quali iniziative devono essere presentate e quali no.
Io ho trovato, più volte, poco pertinenti alcune iniziative, ma
non mi sono sognata di andare a dire ai colleghi che non dovevano
presentarle per non far perdere tempo al Consiglio.
Rilevo poi che, quando non si vuole perdere tempo - e in questo
in tante occasioni abbiamo visto che c'è stata un'azione precisa da
parte di chi doveva intervenire - si taglia corto o si oppone un
silenzio molto eloquente. Lo abbiamo visto in tante occasioni,
soprattutto durante i dibattiti in Consiglio ma anche di fronte non
solo a mozioni, parlo di emendamenti e di ordini del giorno.
Il fatto che sia circa un'ora e mezzo che stiamo dibattendo,
significa evidentemente che il tema non è un tema che fa perdere
tempo ma suscita delle reazioni, ancorché opposte.
Noi non ritiriamo la mozione e rileviamo che sarà interessante
per molte persone anche riascoltare tutto questo dibattito perché
abbiamo avuto un esempio, direi molto significativo per certe
risposte e per certe considerazioni che sono state fatte di grande
superficialità - questa è un'opinione personale di cui mi assumo
tutta la responsabilità - e anche per un atteggiamento che è
proprio quello che ho cercato di evidenziare durante
l'illustrazione dell'iniziativa. L'atteggiamento è quello di
sottovalutare, altro che strumentalizzare, non soltanto la gravità
di un atto, ma tutto quello che ci può stare intorno, cioè un
sistema che è anche culturale, che è anche di atteggiamento
generale, che si ha spesso nei confronti di ciò che accade. Dico
questo perché poi siamo tutti bravi a dire a parole certe cose, ma
a non fare nulla quando poi ci sono da fare delle azioni concrete
e, in questo caso, l'azione non era di certo mettere quella in
croce, né le feste dei coscritti, né i ragazzi, ma di prendere atto
di una situazione che mi dicono sta prendendo piede.
Io pensavo fosse un episodio isolato, non lo avevo mai visto;
probabilmente le feste dei coscritti che vedo io in Bassa Valle non
sono proprio così. Mi si dice che auto di questo tipo ne sono già
circolate negli anni passati, questo non lo sapevo: lo ritengo
ulteriormente grave e confondere la goliardia con la volgarità e
forse anche qualche cosa di peggio... sinceramente credo che ci sia
una differenza.
Non la ritiriamo, siamo convinte di aver portato all'attenzione
un argomento che di sicuro non è una priorità rispetto ai problemi
economici e sociali di questa regione, ma è un tema importante.
Presidente -
Vi sono altri interventi? Non vedo richieste
d'intervento, mettiamo in votazione la mozione. La votazione è
aperta. La votazione è chiusa.
Presenti: 35
Votanti: 9
Favorevoli: 2
Contrari: 7
Astenuti: 26 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Grosjacques, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marquis, Marzi, Padovani, Planaz, Restano, Rollandin, Rosaire,
Sapinet e Testolin)
La mozione non è approvata.
