Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2402 del 2 maggio 2012 - Resoconto
OGGETTO N. 2402/XIII - Interpellanza: "Iniziative per
l'assunzione di nuove ostetriche presso il Reparto di Ostetricia e
Ginecologia dell'Ospedale Beauregard".
Interpellanza
Richiamata l'interpellanza oggetto del Consiglio n. 2184 del
25 gennaio 2012 "Mantenimento degli standard di qualità nel Reparto
di Ostetricia e Ginecologia dell'Ospedale Beauregard";
Appreso dalle dichiarazioni del primario del reparto di
Ostetricia e Ginecologia dell'Ospedale Beauregard che l'azienda
sanitaria avrebbe assunto due nuovi ginecologi;
Apprezzata tale iniziativa, ma ritenuto necessario, anche
alla luce dell'aumentato carico di lavoro del reparto in questione
a seguito della chiusura del corrispondente reparto di Ivrea,
incrementare il numero di ostetriche operanti presso l'ospedale
Beauregard, quali figure insostituibili di supporto, sostegno e
assistenza alle gestanti e alle neo-mamme;
la sottoscritta Consigliera regionale
Interpella
l'Assessore competente per sapere se intenda fornire
all'azienda USL indicazioni in merito all'assunzione di nuove
ostetriche presso il reparto di Ostetricia e Ginecologia
dell'ospedale Beauregard, alla luce dell'aumentato carico di lavoro
del reparto valdostano a seguito della chiusura della
corrispondente struttura di Ivrea.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Appreso dalle dichiarazioni del Primario del Reparto di
Ostetricia e Ginecologia dell'Ospedale Beauregard che l'Azienda
sanitaria avrebbe assunto due nuovi ginecologi; apprezzata tale
iniziativa, ritenuto necessario incrementare, anche alla luce
dell'aumentato carico di lavoro del reparto in questione a seguito
della chiusura del corrispondente reparto di Ivrea, il numero di
ostetriche operanti presso l'Ospedale Beauregard, quali figure
insostituibili di supporto, sostegno e assistenza alle gestanti e
alle neo-mamme, volevamo sapere dall'Assessore:
"se intenda
fornire all'Azienda USL indicazioni in merito all'assunzione di
nuove ostetriche presso il Reparto di Ostetricia e Ginecologia
dell'Ospedale Beauregard, alla luce dell'aumentato carico di lavoro
del reparto valdostano a seguito della chiusura della
corrispondente struttura di Ivrea"
. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
La questione legata alla chiusura del punto nascita lo scorso
anno dell'Ospedale di Ivrea era nota, quindi sin dall'ottobre 2011
avevamo visto con l'azienda, che ha provveduto in via temporanea ad
incrementare il numero di ostetriche presso la struttura complessa
di Ostetricia e Ginecologia, allo scopo di far fronte sia alla
attività di gestione del puerperio, sia all'incremento del numero
di parti verificatosi a seguito della chiusura del punto nascita
dell'Ospedale di Ivrea. L'incremento è stato di sei unità di
personale mediante utilizzo della graduatoria vigente. Poiché,
dalle informazioni in possesso presso l'Azienda USL, risulta
prossima la riapertura del punto nascita all'Ospedale di Ivrea, la
rivalutazione del fabbisogno del personale ostetrico presso il
nostro reparto dovrà essere rivista attentamente dopo tale riavvio.
Naturalmente terremo in considerazione il fabbisogno per il reparto
di Aosta.
Presidente
- La parola alla Consigliera Carmela
Fontana.
Fontana (PD)
- Capisco che si sta valutando, perché mi
auguro anche che questa mole di lavoro specialmente per i
nostri...
(interruzione dell'Assessore Albert Lanièce, fuori
microfono)
...appunto, ma quello che non riesco a capire...non ho niente
contro i ginecologi, assolutamente, ho apprezzato l'assunzione che
è stata fatta, ma mi sembra sia stata una disparità. Si poteva fare
un ginecologo e un'ostetrica, perché, visto che le neo-mamme sono
seguite per tutto il turno, le ostetriche sono quelle che fanno il
lavoro maggiore, nel senso che seguono le neo-mamme dall'inizio
alla fine. Non capisco questa scelta, si va da un eccesso
all'altro. Lei ha parlato di sei ostetriche, io ho sentito che ci
sono delle difficoltà, delle ostetriche che non riescono a seguire
le gestanti per tutto il turno lavorativo, perché le seguono e poi
devono...
(nuova interruzione dell'Assessore Albert Lanièce, fuori
microfono)
...ma lei si rende conto del lavoro che c'è adesso? Mi sarei
aspettata che si assumesse un ginecologo e un'ostetrica, comunque
vedremo in futuro come va. Le chiedo un impegno di vedere di farle
lavorare meglio, perché una partoriente si sente più sicura se ha
un'ostetrica vicino che la può seguire per tutto il parto; adesso
un po' di problemi ci sono. Grazie.
