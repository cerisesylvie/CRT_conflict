Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 212 del 29 aprile 1982 - Resoconto
OGGETTO N. 212/VII - PROBLEMI CONCERNENTI LA GESTIONE
DELL'IMPRESA DI COSTRUZIONI FOLLIOLEY, IN RELAZIONE ALL'ESECUZIONE
DI OPERE APPALTATE DALL'AMMINISTRAZIONE REGIONALE -
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica, Carlassare e Bajocco:
ESSENDO la ditta Follioley Giuliano una delle principali
imprese che appaltano annualmente lavori pubblici regionali per
l'importo di alcuni miliardi;
VENUTI A CONOSCENZA di denunce presentate all'Ispettorato del
Lavoro e alla Magistratura da parte di dipendenti di tale impresa
per evasione contributiva e per licenziamenti senza giusta causa; i
sottoscritti Consiglieri regionali
INTERPELLANO
l'Assessore ai Lavori Pubblici per sapere:
1)
quali iniziative ha assunto la Giunta regionale per
favorire la riassunzione dei 19 autisti licenziati dalla Ditta
Follioley con la chiusura del settore trasporti;
2)
quali sono gli obblighi nei confronti dei
lavoratori imposti ad una impresa da parte della Regione al momento
della aggiudicazione di un appalto;
3)
se corrispondono al vero le notizie secondo cui La
ditta Follioley starebbe, attraverso una serie di scorpori,
trasformandosi in una sorta di società finanziaria che procura
appalti per le proprie consociate minori;
4)
se i contratti attualmente in corso con l'impresa
Follioley non potrebbero essere messi in discussione da modifiche
strutturali dell'impresa rispetto alla situazione esistente al
momento dell'aggiudicazione dell'appalto.
PRESIDENTE
: Ha chiesto di illustrare l'interpellanza il
Consigliere Mafrica ne ha facoltà.
MAFRICA - (P.C.I.):
Questa della ditta Follioley è una
vicenda che abbiamo già ricordato qualche volta in Consiglio e per
quello che a me risulta non si è ancora risolta.
Con l'interpellanza noi chiediamo all'Assessore ai Lavori
Pubblici, visto che la ditta Follioley è una delle ditte principali
che appaltano lavori pubblici della Regione, se la Giunta stessa ha
svolto o sta svolgendo o intende svolgere attività di mediazione
per risolvere la situazione in cui si trovano un certo numero di
lavoratori di questa Ditta. La Ditta Follioley ha chiuso il proprio
settore trasporti, un'altra società (la STRA) ha riassunto una
parte soltanto dei 19 autisti licenziati dalla ditta Follioley, a
questi licenziati non sono ancora stati corrisposti gli stipendi
dei mesi ormai trascorsi e ci sono difficoltà con la cassa
integrazione, c'è una vertenza giudiziaria aperta, non ci sembra
che siano ancora stati fatti passi avanti per risolvere la vertenza
rispetto alla ditta e per trovare una nuova collocazione lavorativa
per questi lavoratori.
Vorremmo sapere dalla Giunta che cosa ha fatto, che cosa sta
facendo e che cosa intende fare. Vorremmo poi sapere, relativamente
ai rapporti tra Regione e ditte appaltatrici, quali obblighi nei
contratti vengono assegnati alle ditte che assumono appalti
regionali rispetto ai rapporti con i lavoratori. Chiediamo anche se
la Giunta regionale ha notizia di una serie di operazioni che
stanno vedendo sorgere società piccole che assumono i lavori che
prima faceva la ditta Follioley stessa e se queste possono essere
considerate situazioni nuove.
Vorremmo sapere che cosa succede dei contratti in vigore assunti
da un'impresa qualora questa chiuda una arte dei servizi che aveva
messo a disposizione al momento del contratto.
Tutte queste risposte possono anche essere utili proprio perché
la vertenza è ancora aperta e rispetto ai lavoratori è bene che la
Giunta regionale prenda una posizione definita ed è bene anche che
si abbia la massima chiarezza per gli sviluppi che possono esserci
con l'Ispettorato del lavoro o rispetto alle vertenze giudiziarie
aperte.
Domandiamo poi se quel discorso che l'Assessore aveva fatto in
una precedente seduta, secondo il quale l'impresario aveva
garantito comunque che questi lavoratori avrebbero trovato
collocazione presso altre ditte, sta andando avanti o meno.
PRESIDENTE
: Ha chiesto di parlare l'Assessore ai Lavori
Pubblici Borbey; ne ha facoltà.
BORBEY - (D.C.):
Devo dire francamente che avevo degli
appunti su quanto prevedevano i nostri capitolati, ma credo che il
Consigliere Mafrica abbia avuto copia di parte dei capitolati della
Regione e quindi quando un'impresa è inadempiente in rispetto al
capitolato noi come ente appaltante facciamo valere quello che la
legge prescrive.
Per il discorso invece dei licenziamenti, certamente è sempre
difficile entrare nel merito specifico, perché qualsiasi cosa si
dica non si sa mai come viene interpretata. Quando dichiaro una
cosa in Consiglio regionale mi trovo subito il trafiletto con
colorazione politica dove si dice che l'Assessore Borbey tiene le
parti dell'impresa Follioley. quindi io ad un certo punto cerco di
dichiarare il meno possibile, anche perché non ritengo che sia di
mia specifica competenza. Io ribadisco che per interessamento della
Giunta regionale l'impresa Follioley ha riassunto 10 autisti; di
altri 9 autisti ha dichiarato che non aveva più bisogno. Ha
dichiarato altresì, e l'ha riconfermato, di aver proposto loro
l'impiego presso altre ditte in Valle d'Aosta, con lo stesso
contratto che avevano con l'impresa Follioley. Quindi io sono qui
pronto per un incontro con l'impresa Follioley e gli interessati
onde verificare se quanto dichiarato dall'impresa Follioley
corrisponde a verità o meno. Il fatto poi che l'impresa Follioley,
come altre imprese, dia i lavori in sub-appalto, a noi non risulta;
noi sappiamo che determinate imprese operano con i cottimisti, che
una volta possono essere degli operai che fanno, ad esempio
nell'edilizia, l'intonaco. Questo è sempre esistito, qualunque
impresa ha sempre operato così.
Ad esempio, per la costruzione dei paravalanghe ho visto delle
squadre di operai che non so dirvi se erano alle dipendenze
dell'impresa appaltante o se invece sono cottimisti, come so che fa
l'impresa Follioley che usa come carpentieri quelli della squadra
di Dalla Zanna.
Penso che Dalla Zanna sia un artigiano che abbia in forza
determinati operai, ma con questo assolutamente non credo che siano
dei sub-appalti, è un rapporto di lavoro strettamente corretto,
fatto anzi nell'interesse di un ente appaltante quale
l'Amministrazione regionale o un altro Comune, perché questi operai
sono specialisti nel settore. Questo è quanto posso dire. Quindi
ribadisco che i funzionari dei lavori pubblici hanno avuto incarico
da parte della Giunta regionale di controllare in modo specifico
l'impresa Follioley, mentre altre imprese, l'impresa Dherin,
l'impresa Freydoz, usano per i paravalanghe gli stessi
cottimisti.
Diciamo che i 19 licenziati sono 9, perché altrimenti si ritorna
sempre alla stessa questione; quindi, se vogliamo essere obiettivi,
dobbiamo dire che ci sono ancora 9 licenziati. L'altro ieri ho
parlato con il Sindaco di Issogne, il quale ha ricevuto questi 9
lavoratori licenziati che chiedono cosa può fare l'Amministrazione
di Issogne. Io faccio una dichiarazione pubblica: so che la ditta
Henriet cerca degli autisti, che Montrosset, circa 15 giorni fa,
cercava degli autisti. Ora sono pronto ad interessarmi, assieme a
questi lavoratori, chiamando determinate imprese per vedere se sono
disposte ad assumerli. Però chiedo loro altrettanta correttezza, e
cioè che se verrà trovato un posto di lavoro esso sarà
accettato.
PRESIDENTE
: Ha chiesto_ di parlare il Consigliere Mafrica
per la replica; ne ha facoltà.
MAFRICA - (P.C.I.):
L'Assessore non si è voluto
pronunciare e non ha risposto, perché il discorso non è quello dei
cottimisti; è una situazione più complessa di società che sono
forse costituite - perché non lo posso dire con certezza - in modo
fittizio.
Di questi 19 autisti licenziati da Follioley 10, dice
l'Assessore, sono finiti in una società, la STRA: i lavoratori
sostengono essere questa non una nuova impresa cui si danno dei
lavori, ma una società che in qualche modo è collegata all'impresa
Follioley. E allora se esiste una situazione di questo tipo non è
possibile neppure il licenziamento. Esistono delle condizioni
contrattuali in rapporto ai lavoratori che collocano la situazione
in modo diverso. Su questo l'Assessore non mi ha risposto.
L'Assessore ci chiede come mai ci interessiamo della ditta
Follioley e non di altre ditte. Ci interessiamo per un motivo molto
semplice: che essendo un partito che si occupa di problemi di
lavoratori, riceviamo sollecitazioni, perché la situazione non è
risolta. E non è risolta, qualunque sia la dichiarazione
dell'Assessore, ma dipende invece dall'impresario se hanno
incontrato difficoltà a trovare posti di lavoro in altre ditte.
Quindi questo confronto che l'Assessore si è preso l'impegno di
fare fra impresario, lavoratori e Assessore noi chiediamo che venga
fatto al più presto possibile, perché altrimenti la situazione non
si risolve.
E per il resto io penso che ci sono delle condizioni di lavoro,
di rispetto del contratto, che in qualche modo dovrebbero essere
verificate dalla Regione. L'Assessore sostiene che è tutto in
regola; su questo penso potrà verificare chi ha il dovere di
farlo.
PRESIDENTE
: Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. )
: Il problema di
fondo è un po' quello che ha affrontato adesso Mafrica. Qui il
problema non è quello di cercare dei cottimisti, il problema
sollevato non è quello di appaltare all'impresa Follioley o ad
un'altra impresa; io penso che ci siano delle normative dal punto
di vista legale che impongono alla Regione di fare le gare di
appalto, per cui impresa Follioley partecipa a queste gare di
appalto.
Ci sono per altri versi delle trattative private che seguono
altre normative, e io penso che la ditta Follioley, come qualsiasi
altra, debba attenersi a queste normative, come deve attenervisi la
Regione. Quindi il problema non è se appaltare o non appaltare alla
ditta Follioley.
Il problema si pone sul fatto che le organizzazioni sindacali
hanno denunciato una situazione che riguardava originariamente 19
autisti licenziati, 10 riassunti da un'impresa che pare essere
un'impresa satellite dell'impresa Follioley, 9 che non sono stati
riassunti, una linea di tendenza che pare, dico pare perché sarebbe
opportuno che l'Amministrazione approfondisse anche questi aspetti,
faccia sì che l'impresa Follioley stia scorporando praticamente
tutta una serie di servizi a delle imprese che diventano imprese
specialistiche, ossia autisti, scavatoristi, ecc., dove in effetti
ci troviamo di fronte ad un duplice fenomeno. Con l'impresa
Follioley, che aveva una sua dimensione, questi dipendenti potevano
avere un trattamento derivato da un contratto nazionale e da una
contrattazione articolata, prevista dalle normative che
regolamentano i rapporti di lavoro, per cui avevano dei trattamenti
di maggior favore rispetto ad un posto proposto oggi che offre meno
garanzie, che offre meno retribuzione, che offre delle condizioni
di lavoro peggiore.
Secondo aspetto: le organizzazioni sindacali hanno sottolineato
che in effetti gli operai che non trovano lavoro sono la componente
più sindacalizzata, sono la componente che maggiormente si era
impegnata per far sì che si potessero firmare quei contratti,
portare a buon fine dal punto di vista dei lavoratori quella
contrattazione articolata prevista dalla legge vigente nel nostro
territorio. Quindi il problema diventa questo. E se c'è
effettivamente questa situazione denunciata dalle organizzazioni
sindacali in questo senso la pubblica amministrazione dovrebbe
prendere posizione, non tanto sul problema degli appalti, ma come
politica generale.
E l'unico modo per riuscire a chiarire questo è mettere a
confronto le due parti, per cui ribadisco quanto chiesto da
Mafrica: che si mettano a confronto i lavoratori, si metta a
confronto l'impresa, e su questo si diano dei giudizi che potranno
determinare magari un comportamento per quanto riguarda non le gare
d'appalto, ma per esempio una serie di contatti che possono
esserci, per cui se una ditta dà maggiori garanzie alle maestranze
sul piano del trattamento all'interno della ditta stessa, penso che
debba essere favorita rispetto ad una ditta che dà meno garanzie
per quanto riguarda le condizioni di lavoro degli operai.
PRESIDENTE
: Colleghi Consiglieri, le interpellanze
iscritte all'oggetto n. 8 e all'oggetto n. 13 dell'ordine del
giorno sono tra loro strettamente connesse. La Presidenza propone
che siano discusse abbinate. Non ci sono obiezioni, pertanto così
resta deciso.
