Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 851 del 24 ottobre 1984 - Resoconto
OGGETTO N. 851/VIII - DISEGNO DI LEGGE CONCERNENTE: "NORME IN
MATERIA DI ESECUZIONE DI LAVORI PUBBLICI DI INTERESSE REGIONALE DA
PARTE DI IMPRESE ARTIGIANE".
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Si tratta di un provvedimento, che è
chiaramente illustrato nella relazione di accompagnamento, con il
quale
si
porta da 45 milioni a 150 milioni il limite massimo
oltre il quale è necessaria l'iscrizione all'albo nazionale dei
costruttori. Questo è valido per l'esecuzione di lavori pubblici di
interesse regionale.
PRESIDENTE
: Dichiaro aperta la discussione generale.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Il provvedimento, anche se presentato
in forma dimessa e quando il Consiglio sente già l'ansia della cena
e delle partite, riveste qualche importanza, non si può farlo
passare di corsa. Di fatto esso comporta degli effetti che
riguardano sia un numero rilevante di imprese, sia le modalità di
esecuzione dei lavori pubblici in Valle d'Aosta. Io credo che
questa discussione debba essere fatta e probabilmente noi ci
torneremo sopra.
Esiste un problema di questo tipo: nel settore delle
costruzioni, secondo i dati che abbiamo noi, operano 1679 imprese
di cui 1352 di tipo artigianale e soltanto 227 hanno
un'organizzazione di tipo industriale. Esistono, nel settore,
rilevanti problemi di frammentarietà delle imprese le quali, su
4000 addetti, occupano circa 1500 lavoratori provenienti da altre
Regioni. Il settore, quindi, ha la caratteristica di essere
prevalentemente un settore in cui operano imprese artigiane e nel
quale oltre il 30% della manodopera proviene da altre Regioni.
La normativa che introduciamo oggi ha l'ovvio scopo di
permettere a una fascia più larga di imprese di competere per la
realizzazione di determinati lavori. Il principio di permettere a
tutti di lavorare è un principio su cui non si può non concordare,
però non bisogna che si abbiano i riflessi negativi di una tale
decisione. Quali possono essere i riflessi negativi? Non la faccio
lunga, altrimenti potrei continuare a lungo! Avevamo già presentato
un'interpellanza su questo problema e ci torneremo, perché stupisce
che in questo settore non si abbia alcun effetto positivo
sull'occupazione residente. Attraverso il meccanismo dei subappalti
noi arriviamo ad avere un'occupazione che diminuisce per la
popolazione residente, mentre rimane su livelli costanti per i
lavoratori stagionali: è un problema che bisogna affrontare.
Esistono inoltre dei problemi concreti che hanno comportato
interventi dell'ufficio del lavoro e dell'ispettorato, per quello
che riguarda i versamenti contributivi, assicurativi e
previdenziali. Noi siamo favorevoli all'approvazione di questo
provvedimento, però non dimentichiamo di mettere anche in atto
tutti quegli accorgimenti che facciano sì che non si arrivi ad un
peggioramento delle condizioni dei lavoratori, e questo è
l'argomento che interessa di più il nostro gruppo. In secondo
luogo, bisogna evitare che non si abbia una insufficiente cura
nell'esecuzione dei lavori per ragioni di concorrenza. Per ultimo,
stiamo attenti a non incrementare, attraverso il meccanismo dei
subappalti, un eccessivo apporto di manodopera esterna alla
Regione. Questo provvedimento ha un suo senso e può essere votato,
però bisogna che contemporaneamente si studino questi accorgimenti:
noi presenteremo una mozione e delle proposte in questo senso.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Il tono dimesso derivava dalla chiara
relazione di accompagnamento anche se semplicissima. Alle
annotazione che ha fatto il Consigliere Mafrica ne vorrei
aggiungere un'altra, e cioè che il mondo dell'imprenditoria
edilizia è parso, nell'esperienza di questo dopoguerra, anche
quello in cui si è sviluppata di più l'imprenditorialità locale. In
questo senso, al di là delle giuste annotazioni che ha fatto il
Consigliere Mafrica, è da sottolinea re anche l'aspetto che, nel
comparto dell'industria, il settore costruzioni è molto rilevante
in Valle d'Aosta, dato l'intervento regionale. Questi interventi si
collocano su due piani: da una parte per quanto riguarda i
costruttori e dall'altra per quanto riguarda le imprese o quanti
producono beni in Valle d'Aosta, che con questo meccanismo e
sull'esempio della COFARCO, potrebbero essere avvantaggiati nella
produzione di beni.
PRESIDENTE
: Se nessuno chiede la parola, dichiaro chiusa
la discussione generale.
Do lettura dell'articolo unico del disegno di legge.
Articolo unico
Le imprese artigiane iscritte nell'albo disciplinato dalla
legge regionale 10 maggio 1957, n. 2, sono tenute all'iscrizione
nell'albo nazionale dei costruttori di cui all'articolo 5 della
legge 10 febbraio 1962, n. 57 e successive modificazioni, per
l'esecuzione di lavori pubblici di importo superiore a 150 milioni
di lire di competenza della Regione Valle d'Aosta ai sensi
dell'articolo 58 del D.P.R. 22 febbraio 1982, n. 182.
Per i lavori di importo non superio re al limite indicato al
comma precedente, l'iscrizione è facoltativa.
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Se nessuno chiede la parola passiamo alla
votazione per scrutinio segreto, trattandosi di articolo unico.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
