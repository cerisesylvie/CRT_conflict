Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni



Oggetto del Consiglio n. 1273 del 20 aprile 2005 - Resoconto
OGGETTO N. 1273/XII - Iter dell'adeguamento alla normativa
vigente dei piani regolatori comunali. (Interrogazione)
Interrogazione
Ricordato che la legge urbanistica regionale, n. 11/1998,
aveva previsto che i Piani regolatori dei Comuni venissero adeguati
al Ptp ed alla nuova legge urbanistica regionale entro il mese di
agosto del 2003;
Ricordato che, all'inizio della presente legislatura, la
nuova Giunta regionale ha prorogato tale termine fino alla fine del
2005, determinando il rinvio nella presentazione di numerose bozze
di varianti ai Piani già predisposte ed inducendo i Comuni a
pensare che non c'era alcun motivo per affrettarsi;
Evidenziato che l'attività dei Consigli comunali è ora
sospesa per la scadenza elettorale dell'8 maggio e che si chiude
quindi una fase sulla quale è opportuno fare un bilancio;
i sottoscritti Consiglieri regionali
Interrogano
l'Assessore competente per sapere:
1) quali Comuni hanno finora provveduto ad approvare varianti
sostanziali al Prgc al fine del loro adeguamento al Ptp ed alla
legge urbanistica regionale;
2) quali Comuni hanno finora provveduto a trasmettere alla
Regione la bozza di variante sostanziale, con relativo studio di
impatto ambientale, al fine dell'adeguamento del PRGC;
3) quali sono i motivi del grave ritardo con cui i Comuni
stanno ponendo mano all'adeguamento dei Piani regolatori previsto
dalla normativa vigente.
F.to: Riccarand - Curtaz
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'adeguamento dei piani regolatori comunali al
Piano territoriale e paesistico - PTP - è stato indicato come uno
degli adempimenti prioritari della maggioranza di governo ed è
stata evidenziata questa intenzione fin dall'inizio della
legislatura. Già nell'agosto del 2003 è stata avviata una
ricognizione puntuale presso i comuni sullo stato di attuazione dei
procedimenti di adeguamento. In quella sede si sono evidenziate una
serie di difficoltà dei comuni, che coinvolgevano sia i tecnici
incaricati, sia la stessa amministrazione da un punto di vista
amministrativo, oltre che tecnico, circa l'interpretazione da dare
alle varie indicazioni necessarie per la preparazione degli
elaborati di adeguamento. Si sono poi rilevate non poche difficoltà
di tipo organizzativo in relazione alla fase di ricostruzione post
evento alluvionale dell'ottobre 2000 e non ultimo alla definizione
delle cartografie degli ambiti inedificabili per rischio
idrogeologico.
Al fine di trovare le soluzioni più adeguate - anche perché lo
stato dell'arte era a quell'epoca più iniziale, in qualche caso
addirittura abbozzato, più che essere avviato in maniera risolutiva
- e condivise con gli enti locali, con la legge regionale n. 21 del
15 dicembre 2003 (legge finanziaria 2004/2006) è stata apportata
una modifica all'articolo 13 della legge regionale n. 11/1998,
nella quale si è previsto che gli adeguamenti dei piani regolatori
generali comunali al PTP fossero prorogati al 31 dicembre 2005.
Questo perché era talmente evidente la situazione d'impossibilità
di chiudere questo capitolo entro il 2003, per cui il Consiglio ha
ritenuto più opportuno fare tale proroga. Contestualmente sono
state individuate forme di collaborazione specifica con i comuni e
strumenti di sostegno e di coordinamento per agevolare
l'approvazione delle varianti. In questo contesto l'Amministrazione
regionale si è così assunta un ruolo attivo di supporto che si è
reso indispensabile perché lasciare gli enti, in questa fase, da
soli rischiava di essere inconcludente. Si è fatta protagonista
anche di azioni di iniziative di disponibilità per rimuovere gli
ostacoli che impediscono la redazione di un'efficace pianificazione
comunale, per promuovere sinergie territoriali e per assicurare la
coerenza con le linee strategiche di settore, così come previsto
all'articolo 1, comma 6, delle norme del Piano territoriale
paesistico:
"Le finalità del PTP sono perseguite dalla Regione
con la partecipazione degli enti locali nel rispetto delle regole
di trasparenza, semplificazione e accelerazione delle procedure
amministrative"
.
Nell'ottica quindi di avviare un dialogo costruttivo con le
Amministrazioni locali - dialogo che si è concretizzato in una
serie di incontri con i tecnici, con le strutture
dell'Amministrazione regionale, anche esse qualche volta con
qualche difficoltà di dare le risposte attese da queste
amministrazioni e al tempo stesso di avere dei quesiti e di
trovarsi di fronte a delle istanze chiare - per definire insieme
accordi per la miglior gestione del territorio, per uno sviluppo
locale sostenibile, in un ordinato quadro di integrazione delle
funzioni e delle iniziative con le linee d'indirizzo assunte a
scala regionale, è stato costituito, con la deliberazione della
Giunta regionale n. 132 del 26 gennaio 2004, un gruppo di lavoro,
denominato "Cabina di regia del territorio". A questo strumento
sono stati affidati non solo compiti di promozione delle attività
necessarie per l'adeguamento dei piani regolatori al PTP, ma anche
di determinare le difficoltà operative, finanziarie e culturali che
ostacolano l'adeguamento dei piani regolatori generali comunali al
PTP. Tale gruppo di lavoro ha già affrontato e risolto diverse
problematiche organizzative ed interpretative, segnalate come
maggiormente ostative per la predisposizione delle varianti ai
piani regolatori generali, come, ad esempio, la recente
deliberazione della Giunta regionale scaturita su indicazione della
Cabina di regia, una deliberazione che avevo annunciato qui in
relazione a una precedente interpellanza del gruppo "Stella Alpina"
che sarebbe stata adottata nell'arco di 2 mesi, invece, grazie
anche a queste sollecitazioni, è stata adottata la scorsa
settimana, con la quale sono stati semplificati gli elaborati da
presentare in forma di bozza, che è lo strumento sul quale è
importante fare delle valutazioni di tipo politico, perché è
inutile chiedere ai comuni di portarci in sede di bozza una
quantità infinita di dati che, per le valutazioni di tipo politico,
non servono assolutamente a niente, sono in quella fase delle
enunciazioni di tipo teorico assolutamente prive di significato. In
una seconda fase potranno essere integrate, ma la bozza che è il
documento sul quale si fanno le valutazioni di tipo politico, deve
essere uno strumento agile dal quale poter leggere quali sono gli
orientamenti del comune in fatto di utilizzo del territorio, di
scelte strategiche per quanto riguarda certi tipi di investimenti.
La Cabina di regia si è anche confrontata con tutti i comuni in una
serie di incontri per fare il punto sulle specifiche problematiche
di ogni ambito territoriale e cercare di avere già una chiave di
lettura delle possibili sinergie fra i comuni.
Tutte queste iniziative hanno richiesto tempo, ma hanno anche
permesso di sviluppare le relazioni tra i gruppi tecnici che si
stanno occupando delle varianti di adeguamento e tra gli
amministratori e i tecnici regionali in un confronto puntuale su
temi diversi, nell'ottica di definire le soluzioni migliori per la
redazione di varianti generali di adeguamento coerenti con le
esigenze locali e con le strategie regionali. Abbiamo anche cercato
di fare una previsione di impegno delle strutture regionali, per
evitare di trovarsi alla presentazione di una serie di bozze e poi
essere incapace come Regione di analizzarle in tempi credibili, in
modo da dare una risposta concreta e adeguata ai comuni. Si pensi
ad esempio a tutte le valutazioni che devono essere fatte dalla
Sovrintendenza, dall'Urbanistica, dove abbiamo previsto
l'instaurazione di una "task force" preposta a smaltire queste
bozze nel momento in cui arriveranno. La necessità e l'urgenza di
pervenire a questo adeguamento sono state sempre sollecitate sia in
questi incontri singolarmente che in maniera collettiva e peraltro
ribadite con lettere, solleciti e richiami da parte mia e da parte
delle strutture, non ultimo in occasione della presentazione e
dell'avanzamento di alcune richieste.
L'unico comune che ha presentato una bozza è il Comune di
Courmayeur però, in una logica non dico troppo fiscale, anche se
avevamo già cercato in quella sede, prima di aver assunto alcune
determinazioni... ma in una chiave di lettura un po' restrittiva,
abbiamo chiesto al comune di fare una nuova verifica, perché ci
mancavano alcuni elementi, alcuni dei quali rientravano fra quelli
che potevano essere anche rinviati successivamente per la
valutazione della bozza, mentre altri erano fondamentali per fare
delle valutazioni oppure per procedere alla lettura del territorio.
Abbiamo chiesto al Comune di Courmayeur di produrre delle
integrazioni e, fino alla presentazione di tali integrazioni, è
chiaro che l'esame della bozza sarà sospeso. Qui vi è stata
un'operazione mediatica conseguente anche a prese di posizione in
seno al Comune di Courmayeur, per cui è uscita un'informazione che
ha allarmato molti comuni, perché si sono detti: "abbiamo istituito
un tavolo di lavoro, abbiamo fatto tutte queste cose, poi, quando
un comune presenta la bozza, si legge sui giornali che la Regione
gliela ha bocciata"; il che non rispondeva a verità, perché noi
semplicemente abbiamo rilevato alcune importanti insufficienze e
abbiamo richiesto di fare un approfondimento. Confidiamo che le
nuove legislature comunali si trovino finalmente con delle
indicazioni più chiare e con una partecipazione della Regione nella
sua interezza - sto parlando delle strutture regionali che sono
tutte coinvolte -, in maniera che i comuni che hanno pronta questa
bozza ce la presentino alla luce di tali nuove indicazioni, le
strutture regionali le esaminino in maniera tempestiva.
Qual è il quadro delle iniziative che stiamo predisponendo per
consentire una maggiore fluidità del percorso? Per quanto riguarda
la segnalata complessità degli elaborati da presentare, si stanno
fornendo tutti i chiarimenti necessari di ordine tecnico ed
amministrativo; abbiamo ultimato la messa in disponibilità dei
professionisti incaricati di dare i chiarimenti interpretativi
richiesti; il 75% dei comuni ha già adottato le cartografie degli
ambiti inedificabili per rischio idrogeologico e gli altri sono in
avanzata fase di definizione e sono stati chiariti i problemi
interpretativi legati al trattamento di tale aree rispetto
all'adeguamento dei piani regolatori. Questo è il quadro delle
iniziative, non vi è inerzia ma, rispetto ad un disegno che era
stato ipotizzato, la realtà si è dimostrata molto più complessa.
Con la ripresa dell'attività amministrativa dei comuni ci
ritroveremo e a questo punto il 31 dicembre sarà una data che
segnerà per quei comuni che non hanno presentato la bozza... e,
laddove ci saranno dei forti ritardi, un momento in cui il comune
sarà messo di fronte alle proprie responsabilità e reso inerme per
quanto riguarda la possibilità di manomettere in maniera poco
coerente con una pianificazione regionale come quella del PTP il
proprio territorio.
Presidente - La parole al Consigliere Riccarand.
Riccarand (Arc-VA) - Ho seguito attentamente la dettagliata
illustrazione fatta dall'Assessore della situazione e devo dire che
il quadro non è certamente positivo, perché a 7 anni di distanza
dall'approvazione del PTP e dalla legge urbanistica n. 11/1998, che
richiedeva l'adeguamento di tutti i piani regolatori, la sostanza è
che nessun comune ha provveduto a modificare il proprio piano con
una variante sostanziale e ancor peggio vi è un solo comune che ad
oggi ha trasmesso la bozza di variante generale alla Regione.
Questo significa che noi alla fine del 2005 non avremo nessun
comune in Valle d'Aosta che avrà provveduto all'adeguamento del
proprio piano regolatore, perché i tempi sono ormai questi e solo
con la presentazione l'anno scorso o all'inizio di quest'anno delle
bozze era ipotizzabile arrivare all'adozione e approvazione del
piano entro la fine dell'anno, non essendo state presentate le
bozze da parte di nessun comune, salvo Courmayeur e, essendo la
bozza del piano regolatore di Courmayeur soggetta a richieste di
integrazione ulteriore da parte della Regione, sappiamo già oggi
che alla fine dell'anno il risultato sarà nessun piano comunale
adottato e approvato con le modificazioni di adeguamento.
Tale situazione non è casuale, in questo anche se l'Assessore ha
lungamente illustrato le iniziative assunte dalla Regione, il
sostegno ai comuni, l'azione di interpretazione, la documentazione,
la Cabina di regia, però la realtà è che il messaggio che è
arrivato ai comuni, con la legge fatta subito dopo le scorse
elezioni regionali, con l'insediamento della nuova maggioranza, è
che si poteva rinviare. Con lo spostamento della scadenza
dall'agosto 2003 al dicembre 2005 si è detto alle amministrazioni
comunali in carica, proprio nel momento in cui dovevano fare il
massimo sforzo per elaborare le bozze di variante di piano, che
potevano rimandare e infatti tutti hanno rimandato. Nessun comune,
salvo Courmayeur, ha messo a punto la bozza prima della scadenza
del mandato, quindi adesso bisognerà che le nuove amministrazioni
si rimettano in moto, ci saranno amministrazioni nuove e consigli
nuovi, quindi la materia dovrà essere ripresa in una serie di
comuni dall'inizio e l'iter non mi sembra assolutamente breve. Non
vorremmo che in questa situazione fra qualche mese ci venisse
riproposto un ulteriore rinvio, come già abbiamo visto nel 2003,
perché questo significherebbe ancora di più il fallimento di una
politica che stiamo registrando mese dopo mese, perché progressi
significativi non ne vediamo.
Ci sembra contraddittorio che, da una parte, l'Assessore dica:
"è importante che si proceda a questo adeguamento dei piani alla
nuova normativa urbanistica" e la realtà è che vi è un'effettiva
inerzia da parte dei comuni, rispetto alla quale la Regione ha
finora risposto con atti legislativi che mandano un messaggio che
si possono rinviare degli adempimenti che invece sarebbe importante
venissero fatti per la gestione del nostro territorio. Domandiamo
quindi all'Assessore di cambiare marcia rispetto a queste
situazioni, soprattutto di non mandare più dei messaggi ai comuni
del genere: "non c'è fretta, lavorate con calma, c'è tutto il
tempo", mentre invece sono passati 7 anni e siamo fermi. Chiediamo
quindi vi sia una riflessione da parte della Giunta sugli esiti
infausti e negativi che ha dato tale decisione presa nel 2003 di
spostare tutti i termini per la presentazione delle bozze, mentre
la normativa non impediva assolutamente ai comuni di continuare ad
operare, semplicemente poneva alcuni paletti per accelerare le
procedure.
