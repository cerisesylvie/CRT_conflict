Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4013 del 9 dicembre 1992 - Resoconto
OGGETTO N. 4013/IX Posizione della Regione e rapporti con il
Ministro dell'Ambiente in ordine alla prosecuzione dei lavori di
costruzione dell'autostrada per il Traforo del Monte Bianco.
(Interpellanza)
Interpellanza Ricordato che, in occasione dell'incontro di
Aosta dei Ministri dell'Ambiente di Italia, Francia e Svizzera, il
Ministro Ripa di Meana ha affermato che i lavori del tronco
autostradale Morgex-Monte Bianco non possono iniziare prima di aver
espletato la procedura di valutazione dell'impatto ambientale del
progetto;
Visto che l'assessore regionale ai Lavori Pubblici, con un
comunicato stampa in data 2 novembre 1992, ha contestato le
dichiarazioni del Ministro Ripa di Meana ed ha preannunciato la
richiesta di un incontro chiarificatore con il Ministro;
il sottoscritto Consigliere regionale del Gruppo Verde
Alternativo
interpella
l'Assessore regionale ai Lavori Pubblici per sapere:
1) in che data e con quale atto è stato richiesto "l'incontro
chiarificatore" con il Ministro Ripa di Meana;
2) se tale incontro si è svolto e con quale esito;
3) quali iniziative sono state assunte nei confronti della RAV
S.p.A. per evitare ulteriori atti (Cantierizzazione, ecc) che
renderebbero ancora più aspro lo scontro con il Ministro
dell'Ambiente;
4) in che modo la Giunta intende procedere per far sì che ci sia
un'accurata valutazione dell'impatto ambientale del progetto del
tronco autostradale Morgex-Monte Bianco, come richiesto dal
Ministro, come previsto dalla vigente normativa italiana e
comunitaria, come richiede un elementare buon senso nei confronti
di un'opera così "pesante" in un ambiente prezioso come quello del
Monte Bianco.
F.to: Riccarand.
Presidente Ha chiesto di parlare il Consigliere Riccarand.
Riccarand (VA)
Questa interpellanza è stata presentata
alla luce di quanto si è verificato con l'incontro dei Ministri
dell'Ambiente di Italia, Francia e Svizzera, svoltosi ad Aosta alla
fine di ottobre-inizio del mese di novembre.
In quella occasione il Ministro dell'Ambiente, Carlo Ripa di
Meana, ha esplicitamente sottolineato che il tronco autostradale
Morgex-Monte Bianco non può essere costruito, le opere non possono
iniziare in assenza di una valutazione dell'impatto ambientale del
progetto.
Questa affermazione che secondo noi è importante e corretta, dal
punto di vista delle norme di legge, esprime finalmente una
volon-tà politica di dare applicazione a quella normativa sulla
va-lutazione dell'impatto ambientale, che è obbligatoria per i
tronchi autostradali fin dal 1985 dalla normativa CEE e, comunque,
finora non è stata rispettata per quanto riguarda l'autostrada del
Monte Bianco. Evidentemente, ciò impone un riesame di quello che è
l'iter del progetto autostradale da Morgex al Monte Bianco.
Noi non ritorniamo sul tronco da Sarre a Morgex che oramai è in
stato avanzato di costruzione, su cui la discussione è
conclusa.
Per quanto riguarda invece il tronco da Morgex al Monte Bianco
le opere non sono iniziate, e i cantieri non sono ancora
installati. E' vero che sono state aggiudicate le opere con molta
fretta da parte della RAV senza aspettare le necessarie
chiarificazioni, però anche su questi affidamenti ci sono delle
contestazioni.
Ho appreso dalla stampa che il Ministro dei lavori pubblici ha
messo in discussione l'affidamento del lotto 2 all'Italstrade e
Eurovie e c'è comunque una situazione che consente di rivedere
questo progetto e di sottoporlo ad una accurata valutazione
dell'impatto ambientale.
Rispetto alla strada delineata dal Ministro dell'ambiente ho poi
potuto notare una presa di posizione: un comunicato stampa da parte
dell'Assessore ai lavori pubblici con cui in sostanza si
conte-stavano le dichiarazioni del Ministro all'ambiente e si
prean-nunciava la richiesta di un incontro chiarificatore con il
Ministro.
Con l'interpellanza si chiede di conoscere in che data e con
quale atto è stato richiesto questo incontro chiarificatore con il
Ministro Ripa di Meana, se tale incontro si è svolto e quali
iniziative soprattutto sono state assunte dalla Regione nei
confronti della RAV per evitare che ci siano ulteriori atti di
approvazione, concessione, installazione di cantieri che vadano nel
senso di creare una situazione di scontro con il Ministro, senza
accettare un confronto, necessario in questa fase per arrivare ad
una valutazione comune su quello che si deve fare.
Infine si chiede nell'interpellanza di conoscere in che modo la
Giunta intende procedere per far sì che, relativamente al tronco
tra Morgex ed il Monte Bianco ci possa essere una valutazione
dell'impatto ambientale in modo da esaminare a fondo questo
progetto che non è mai stato valutato in tutte le sue
caratteristiche.
E' un progetto vecchio, un progetto scarsamente attento agli
equilibri ambientali ed è precedente all'ipotesi di istituzione del
Parco Internazionale del Monte Bianco e quindi è un progetto che
sicuramente deve essere rivisto e rimeditato.
PresidenteHa chiesto di parlare l'Assessore ai lavori pubblici,
Vallet.
Vallet (UV)
Io credo che sostanzialmente ci siano due
modi di porsi rispetto al problema dell'autostrada Sarre e Tunnel
del Monte Bianco. Riccarand conduce la sua battaglia insieme al suo
Movimento contro la realizzazione dell'autostrada da anni e
evidentemente non perde occasione per ritornare su questo
problema.
D'altra parte, questa Giunta, questa Maggioranza, questo
Consiglio ad esclusione del Consigliere Riccarand, credo non abbia
cambiato idea rispetto all'urgenza, all'importanza, al giudizio di
strategicità di questa opera e quindi rispetto all'urgenza che
quest'opera venga ultimata.
Voglio ricordare che si tratta di un'opera che ha avuto tutte le
approvazioni necessarie in sede lo-cale ed in sede nazionale. Si
tratta di un'opera che è voluta dalla grande maggioranza della
popolazione valdostana, convinti che il vero attentato all'ambiente
della Valle sia costituito dall'attuale invasione quotidiana di
Tir, lungo la debole struttura della sta-tale 26 e soprattutto
all'interno dei centri abitati dell'Alta valle.
Fatte queste premesse direi che, rispetto all'iter autorizzativo
ed amministrativo di quest'opera, sia necessario fare delle
precisazioni perché il Consigliere Riccarand dal suo punto di vista
giu-stamente omette o, per lo meno, non dà con precisione i dati
che vanno dati e che comunque sono il dato di fatto della
situazione.
Rispetto a questo, dico che bisogna ricordare quelli che sono i
dati di fatto: il progetto di massima dell'autostrada Aosta-Monte
Bianco è stato approvato nel 1988, dopo l'acquisizione di tutte le
prescritte autorizzazioni in sede regionale e non rientra tra
quelli sottoposti alla disciplina di valutazione di impatto
ambientale in quanto la sua approvazione è intervenuta in data
antecedente a quella di emanazione del decreto che recepiva la
normativa CEE per quanto concerne la valutazione di impatto
ambientale. Su questo aspetto si è espresso già a suo tempo nel
1989 il Ministero dell'ambiente e, sempre su questo argomento, ci
sono state sentenze del Consiglio di Stato che hanno confermato la
non assogettabilità all'obbligo di valutazione di impatto del
progetto autostradale Aosta-Monte Bianco.
Rispetto al progetto di massima, il progetto esecutivo del
tronco Morgex-Monte Bianco approvato dall'Anas nel 1990 e con
decreto ministeriale successivo del 30 maggio 1991, non presenta
alcuna variante planoaltimetrica né tipologica così come era stato
richiamato e definito nella sentenza, nel parere citato prima del
Consiglio di Stato dove si evidenziano i motivi della non
applicabilità della legge.
Aggiungerei che la completezza e la correttezza dell'iter
autorizzativo di tale progetto esecutivo è stata ribadita di
recente da due ordinanze ampiamente motivate dal TAR del Lazio. In
tali ordinanze alla luce della sentenza del Consiglio di Stato si
dà ancora una volta atto che il progetto dell'autostrada
Aosta-Monte Bianco non è assogettabile per i motivi precedentemente
riferiti alla procedura di V.I.A.
Si conferma l'efficacia delle autorizzazioni rilasciate ai sensi
della legge 431, la legge Galasso del 1985 e della legge 1497 del
1939, legge di tutela dei beni ambientali.
Rispetto a questa situazione, io voglio ricordare che comunque
il progetto del raccordo autostradale ha avuto uno studio di
impatto ambientale, che ha permesso di apportare al progetto tutta
una serie di affinamenti e di modifiche anche sostanziali.
Non è quindi corretto affermare che questo progetto non ha
tenuto conto dei problemi ambientali. Io voglio ricordare alcuni
esempi, mi riferisco al viadotto di Champagne nel Comune di
Villeneuve che è stato sostituito dall'attuale terrapieno, voglio
ricordare i tre progetti presentati e poi definiti per il tracciato
nel Comune di Avise, che testimoniano quale attenzione, quale
studio del progetto ci sia stato.
Voglio ricordare ancora quelle che sono state le scelte di base
di questo progetto: il voler realizzare l'80 percento del tracciato
in galleria, l'aver cercato di attraversare il meno possibile la
Valle, testimoniano che il tracciato è stato studiato e definito
anche tenendo conto della problematica ambientale.
E' in questo senso, tenuto conto di queste argomentazioni che io
ho espresso sorpresa rispetto alle dichiarazioni del Ministro
dell'ambiente, che mi pareva non avessero tenuto conto della
situazione di fatto. Non era sicuramente mia intenzione polemizzare
con il Ministro dell'ambiente, ma semplicemente ricordare quella
che era la situazione.
E' con questo spirito, con lo spirito di voler esaminare
serenamente la situazione che non può comunque prescindere
dall'esame dello stato di fatto e quindi, sicuramente, di andare a
ricercare uno scontro con il Ministro dell'ambiente che
parteciperemo alla riunione che è stata fissata per il 21 dicembre.
Era stata fissata una prima volta in data 9 dicembre, in data
odierna, ma abbiamo chiesto di poter rinviare questa riunione,
tenuto conto che nella seduta di questa mattina avremmo dovuto
provvedere a completare l'assetto della Giunta regionale.
Andremo quindi a rappresentare al Ministro dell'ambiente quella
che è la situazione e quella che è la volontà di questa Giunta, di
questa Maggioranza, e credo di poter dire la stragrande Maggioranza
di questo Consiglio, rispetto a questo lavoro.
Rispetto alle preoccupazioni del Ministro circa il miglior
inserimento del tracciato nell'ambiente, preoccupazioni che sono
anche nostre, credo che è ancora possibile lavorare, e, rispetto ad
un tracciato che comunque ha già avuto uno studio di impatto
ambientale, crediamo possano essere individuate punto per punto
quelle opere definite di mitigazione ambientale, definendo e
studiando, per i tratti di più difficile inserimento, le dovute
sistemazioni a verde, le previste barriere e pavimentazioni
antirumore, quegli adeguamenti anche rispetto alle norme recenti
che concernono l'inquinamento di tipo acustico.
Crediamo che possano essere studiate, insieme alla società RAV,
quelle opere che potremmo definire di compensazione ambientale e
che potrebbero essere quindi le sistemazioni degli spazi
prospicienti: non solo l'autostrada, ma anche l'attuale statale 26.
Pensiamo che possano essere studiati e realizzati punti attrezzati
e progetti di ripristino ambientale anche di aree non direttamente
interessate dal percorso autostradale.
Tutto questo crediamo possa servire a migliorare ancora
l'inserimento di questa opera che evidentemente è un'opera di
grosse dimensioni e che lascerà qualche segno sul nostro
territorio.
Tutto questo senza creare alcun ritardo nell'esecuzione dei
lavori che, come ha ricordato il Consigliere Riccarand, sono già
appaltati e stanno già iniziando con le fasi preliminari di
cantierizzazione.
Presidente Ha chiesto di parlare il Consigliere Riccarand.
Riccarand (VA)
Qui c'è una contraddizione evidente in
quello che dice l'Assessore, che poi sono le cose che dice anche la
RAV.
Da una parte si dice che questo progetto di autostrada, in
particolare ci riferiamo al tronco Morgex-Monte Bianco, è un
progetto assolutamente accurato, che è stato studiato fino in fondo
l'impatto ambientale, per cui sono state previste tutte le
mitigazioni d'impatto; però non lo si vuole sottoporre ad una
procedura di valutazione dell'impatto ambientale. Siete sicuri che
questo progetto vada bene però vi rifiutate di sottoporre questo
progetto ad uno studio di impatto ambientale.
Se siete così tranquilli su questo studio, su questo progetto,
se è fatto così bene, perché non accettate di sottoporlo ad una
valutazione di impatto ambientale quando noi abbiamo una direttiva
della comunità Economica Europea che ci dice che sicuramente fra le
poche opere che comunque obbligatoriamente debbono essere
sottoposte alla valutazione di impatto ambientale ci sono le
autostrade?
Noi costruiamo una autostrada in Valle d'Aosta in un ambiente
delicato e sensibile come la Valdigne, andiamo a finire con
l'autostrada sotto il Monte Bianco e ci rifiutiamo di sottoporre
questa opera alla valutazione di impatto ambientale? Ci si nasconde
dietro a delle barriere di tipo giuridico, dicendo che il progetto
di massima è stato approvato nel 1988, prima che uscissero i
decreti applicativi della procedura di V.I.A., quindi noi siamo
esenti da questa cosa.
Tutto da contestare sul piano giuridico, perché questo è
l'elemento con cui si è sostenuto il non obbligo di V.I.A. per
quanto riguarda il tronco Aosta-Morgex, perché il progetto
esecutivo di quel tronco è stato approvato prima che entrassero in
vigore quei decreti applicativi e quindi, dal punto di vista
giuridico, è molto discutibile, tant'è vero che il Tar del Lazio
aveva respinto questa tesi. Non c'è solo il parere del Consiglio di
Stato, c'è anche una sentenza del Tar del Lazio che dice che c'è
l'obbligo anche per il progetto esecutivo da Sarre a Morgex dello
studio di valutazione di impatto ambientale.
Ma, anche accettando da un punto di vista giuridico i progetti
approvati prima dell'entrata in vigore dell'ultimo dei decreti che
applicavano il principio della CEE del 1985, della legge italiana
del 1986, abbiamo un progetto esecutivo di un tronco da Morgex al
Monte Bianco del 1991, che è ben successivo all'ultimo dei decreti
pubblicati per applicare la procedura attuale di V.I.A. in
Italia.
Anche il progetto di massima - a parte che esso non fa testo - è
stato approvato nuovamente nel 1991. Basta leggersi il decreto che
citava prima l'Assessore: risale al 30 maggio 1991 periodo in cui è
stato approvato un nuovo progetto di massima aggiornato ed è stato
approvato il progetto di massima esecutivo.
Come si fa a sostenere che questo non ricade nell'obbligo di
valutazione di impatto ambientale?
Del resto su questo c'è un ricorso al Tar del Lazio il quale si
pronuncerà in merito, ma sappiamo che i tempi di questi Tribunali
amministrativi sono lunghi.Non bisognerebbe trovarsi nella
situazione di dover, come era successo prima, trovarsi di fronte a
delle sentenze in corso d'opera.
Quindi, siccome l'opera non è ancora iniziata, credo che sarebbe
quanto mai opportuno e anche una misura di precauzione da parte
dell'Amministrazione dire: "Siamo tranquilli su questo progetto,
abbiamo fatto tutto il possibile, seguiamo la procedura di V.I.A."
Non è mica una cosa dell'altro mondo!
Si tratta di fornire una serie di documentazioni al Ministero
dell'ambiente che dà un parere.
Inoltre in passato era stato chiesto un parere, ma non una
procedura. Qui è diverso: bisogna distinguere tra studio di
valutazione di impatto ambientale fatto dalla RAV e procedure
previste dalla legge. E' chiaro che lo studio era stato mandato, ma
penso che l'Assessore Vallet abbia agli atti la risposta
dell'allora Ministro dell'ambiente Ruffolo, nel gennaio 1988, che
non era favorevole.
Era un parere tutt'altro che favorevole, anche se evidentemente
Ruffolo non si era sentito di dire di bloccare tutto e aveva detto
alla Regione di vedere di tirare le conclusioni rispetto ad una
valutazione molto critica del Ministero rispetto a quel
progetto.
Ma adesso il capitolo fino a Morgex è chiuso, perché non si può
più far niente, se non completare quell'opera. Ma da Morgex in su
c'è ancora la possibilità di studiare la cosa.
Noi non stiamo sostenendo che bisogna bloccare tutto, senza
cercare una soluzione. Noi vogliamo trovare una soluzione, per fare
qualcosa che si inserisca bene, che dia una risposta anche ai
problemi di viabilità. Quello della RAV non è l'unico progetto
possibile.
Ci sono altre soluzioni alla viabilità da Morgex a Courmayeur,
che sono sicuramente molto più intelligenti di quello che ci è
stato proposto dalla RAV, il quale oltretutto è incompleto perché è
un progetto che va a finire ad Entrèves con due careggiate e
quattro corsie e si immette sulla strada statale.
Il progetto del tronco dall'imbocco del tunnel ad Entrèves non
esiste, non è mai stato approvato ed è un progetto che comunque va
sottoposto alla valutazione di impatto ambientale. Allora perché
non presentiamo un progetto complessivo da Morgex all'imbocco del
tunnel, perché si vuole andare avanti affrettando i tempi, ponendo
tutti di fronte al fatto compiuto e senza dare una soluzione
complessiva a questo tronco?
Io credo che questo sia un modo di operare non accettabile.
Nell'incontro che ho avuto con il Ministro dell'ambiente, il 25
novembre ci è stata riaffermata in modo molto preciso, una volontà
a non consentire l'avvio di quest'opera in assenza della
valutazione di impatto ambientale. Il Ministro Ripa di Meana ha
definito sconsiderata quest'opera. Io penso che tutto questo verrà
ribadito nell'incontro del 21 dicembre.
Spero che si arrivi a concordare una procedura per cui ci siano
i tempi e l'opportunità per valutare in modo congiunto come deve
essere fatto questo tronco senza inseguire le ragioni e gli
interessi della SAV, che sono evidentemente le ragioni di una
società che fa degli affari, che ha bisogno di muovere del denaro,
che ha interessi propri di società, anche legittimi, ma che devono
coniugarsi con degli interessi di carattere più generale.
