Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2571 del 1° ottobre 1991 - Resoconto
OGGETTO N. 2571/IX Danni provocati dal crollo del canale che
alimenta la centrale idroelettrica di Champagne-Villeneuve
(Interro-gazione).
Presidente
Do lettura dell'interrogazione
presentata dal Consigliere Riccarand:
Interrogazione Appreso che nel mese di luglio è franato nei
pressi della località Chabodey di La Salle, il canale che partendo
dalla diga di La Salle alimenta la centrale idroelettrica di
Champagne, di proprietà dell'ILVA;
Appreso altresì che tale crollo è stato determinato dai lavori
per l'Autostrada del Monte Bianco e, in particolare, dagli
interventi realizzati per le strade di accesso ai cantieri
autostradali;
Evidenziato che il danno prodotto dal crollo è notevole, con
opere di rifacimento che saranno onerose e con un prolungato blocco
della centrale idroelettrica di Champagne-Villeneuve;
il sottoscritto Consigliere regionale del Gruppo Verde
Alternativo
interroga
la Giunta regionale per sapere:
l) per quanto tempo si protrarrà l'interruzione nella produzione
di energia idroelettrica causata dal crollo del canale di
alimentazione della centrale;
2) chi sta eseguendo le opere di ricostruzione del canale, sulla
base di quale progetto, con quale previsione di spesa, con quale
tipo di aggiudicazione;
3) chi pagherà le spese per la ricostruzione del canale e per il
danno determinato dall'interruzione prolungata di produzione
dell'energia elettrica.
Presidente
Ha chiesto di parlare l'Assessore dei
Lavori Pubblici Martin, ne ha facoltà.
Martin (ADP)
Vorrei precisare innanzitutto che gli
uffici della Regione non sono entrati nel merito di chi sia la
colpa della caduta del canale, se si tratti della strada di accesso
alla autostrada o meno, in quanto questo è un problema che riguarda
i rapporti fra Società Autostrade e Ilva Centrali Elettriche. I
servizi regionali si sono piuttosto attivati per mantenere sotto
controllo la situazione, hanno dato un supporto anche tecnico
soprattutto al Comune di La Salle, che è il vero responsabile del
proprio territorio, è quello che ha emesso le ordinanze e che poi
successivamente le ha tolte, è quello che ha approvato il progetto
di ricostruzione della scarpata e poi del canale. Si sono quindi
attivati per cercare di dare questo supporto tecnico e si sono
attivati anche per cercare di trovare una soluzione che permettesse
l'immediato ripristino del fronte che era franato e quindi il
ritorno alla normalità per quanto riguarda i due enti interessati,
Ilva Centrali Elettriche da una parte e R.A.V. dall'altra.
La frana si è verificata nella notte del 3 luglio e il giorno 4
luglio di primo mattino dei funzionari dell'assessorato dei lavori
pubblici sono intervenuti, hanno fatto intervenire una ditta che
era sul posto, ed hanno provveduto a togliere dall'alveo della Dora
questa frana, in quanto c'era il pericolo che le acque della Dora
picchiassero contro le sponde della statale 26 e provocassero un
crollo lungo la statale. Quindi il primo intervento fatto è stato
quello di liberare la Dora per evitare questo pericolo.
Successivamente ci sono stati degli scambi di lettere fra la
R.A.V. e Ilva Centrali Elettriche, per addossarsi in un primo tempo
la responsabilità dell'accaduto, e in seguito ci sono stati degli
incontri anche presso la sede dei Lavori Pubblici per cercare di
ricomporre la vertenza.
In data 18 luglio il Sindaco di La Salle aveva emesso
un'ordinanza, con la quale ordinava alla R.A.V. la chiusura della
strada di accesso ai cantieri autostradali, fino a quando non
fossero stati attuati degli interventi atti a garantire la
incolumità di coloro che vi transitavano.
Il 19 luglio sempre il Sindaco di La Salle ordinò alla R.A.V. e
all'Ilva di provvedere tempestivamente anche al ripristino e alla
sistemazione del versante che era franato; nel frattempo
continuavano i contatti fra la R.A.V. e l'Ilva e in questo periodo
l'Ilva incaricò il geologo Gregori di predisporre uno studio sulle
cause e sulla modalità di ripristino del movimento franoso.
Il 23 luglio la R.A.V. ha comunicato l'ultimazione dei lavori di
pronto intervento e ha presentato al Sindaco di La Salle uno schema
progettuale dei lavori eseguiti per eliminare il pericolo e
garantire l'incolumità. Sempre lo stesso giorno il Sindaco di La
Salle ha revocato la precedente ordinanza del 18 luglio.
Il 30 luglio infine c'è stata presso l'Assessorato dei Lavori
Pubblici una riunione, presenti i rappresentanti della R.A.V.,
dell'Ilva Centrali Elettriche, dell'Amministrazione comunale di La
Salle, dei tecnici in rappresentanza dell'Assessorato regionale
Agricoltura e Foreste e dei tecnici in rappresentanza
dell'Assessorato dei Lavori Pubblici. In questa sede si è esaminato
il progetto che nel frattempo la R.A.V. aveva presentato per la
sistemazione del movimento franoso e si è dato quel supporto
tecnico, come dicevo, al Comune di La Salle per poter procedere
alla visione di questo progetto e quindi alla concessione dei
lavori.
Dopo aver fatto questa panoramica, rispondo alla prima domanda.
L'interruzione nella produzione di energia elettrica continuerà
probabilmente fino verso fine ottobre, inizio di novembre, data per
la quale si prevede di poter ultimare gli interventi.
Le opere che si stanno eseguendo sono state ordinate dalla
R.A.V. e sono eseguite dall'impresa Follioley, alla quale sono
state affidate da parte della R.A.V., dopo una gara informale
autorizzata dall'ANAS, che ha anche approvato il progetto di
intervento. Preciso che la Regione non è interessata a questo
problema nel senso che non avrà un costo per questo ripristino, che
dovrebbe essere a totale carico o dell'Ilva o della R.A.V. Non
conosco purtroppo il preventivo di spesa.
In risposta al terzo punto, non sarà a carico della Regione
questo intervento. Ci sono stati circa cinque mesi di interruzione
di energia elettrica, partendo da luglio per finire a fine ottobre,
e dai conti che ci sono stati presentati il danno subito dall'Ilva
per la mancata produzione probabilmente ammonterà a circa cinque
miliardi, dato che la media mensile, in base ai KWH prodotti, si
aggira intorno al miliardo di lire.
Spero di aver risposto a tutte le domande richiestemi con questa
interrogazione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ringrazio l'Assessore per la
risposta che è stata ampia e puntuale. Devo sottolineare alcuni
elementi di preoccupazione per questi lavori autostradali che
provocano dei danni gravi al nostro territorio ed a infrastrutture
esistenti. In particolare nella zona di Chabodey c'è stata una
frana che poteva avere delle conseguenze molto gravi, che comunque
ha determinato un blocco di una attività di una centrale
idroelettrica per (non sappiamo ancora) 5-6-7 mesi; probabilmente
in questi giorni mi diceva il Consigliere Bajocco i lavoratori
della centrale di Chavonne sono stati messi in cassa integrazione
dall'Ilva, quindi esiste anche un problema di carattere
occupazionale che non è indifferente e che va ad inserirsi in un
quadro già negativo; ci sono cinque miliardi di danno che vorrei
sapere chi pagherà rispetto all'Ilva per la mancata produzione che
si è verificata.
Nello stesso tempo, nella stessa zona appena a monte, abbiamo
quattro miliardi di lire di danni rispetto ai fabbricati della
frazione La Pera, come conseguenza degli scavi in galleria, sempre
nel tratto in questione.
E' una situazione veramente pesante ed inaccettabile, credo che
da parte dell'Amministrazione regionale ci debba essere un
intervento per verificare come mai, soprattutto in quella zona, si
sta procedendo in modo così scriteriato, con dei danni che si
accumulano, con delle conseguenze estremamente negative. Anche
rispetto ai danni sull'abitato di La Pera, non possiamo lasciare
che gli abitanti rimangano da soli a confrontarsi con lo staff di
avvocati della R.A.V. e non riescano neppure a farsi ripagare i
danni che hanno avuto, dopo che le loro abitazioni sono state di
fatto rese inabitabili. Qui si stanno producendo dei fatti gravi,
mi sembra che la R.A.V. abbia mano libera e che si muova come
meglio crede, facendo e disfacendo, dominando su tutta la
situazione.
Questo è inaccettabile e ci riserviamo su questo argomento di
tornare in successivi Consigli.
Presidente
Ha chiesto di parlare l'Assessore dei
Lavori Pubblici Martin, per fatto personale; ne ha facoltà.
Martin (ADP)
Ho risposto sull'interrogazione ed il
Consigliere Riccarand ne ha approfittato per fare una panoramica un
po' diversa, quindi mi pare giusto dare alcune risposte sulle
questioni che ha posto, cioè i rapporti e soprattutto i lavori
effettuati dalla R.A.V. in località La Pera e i danni provocati
alle case di Chabodey.
Non è vero che la Regione non sta seguendo questi lavori, tant'è
vero che nella sede del mio Assessorato si sono già svolte due
riunioni, alle quali hanno partecipato i rappresentanti degli
abitanti di Chabodey, i tecnici incaricati dagli stessi abitanti,
l'amministrazione comunale e la R.A.V. stessa. L'Amministrazione
regionale si è fatta parte diligente affinché le controversie sorte
fra gli abitanti di Chabodey e la R.A.V. stessa vengano risolte al
più presto.
C'è un contenzioso in atto, la R.A.V. ha assicurato che dove non
coprirà i danni l'assicurazione, sarà lei stessa pronta a coprirli.
Ma era solo per dire che cerchiamo, per quanto è possibile, di
seguire la situazione e abbiamo fatto questo tipo di intervento
proprio per cercare di favorire questa ricongiunzione pacifica.
