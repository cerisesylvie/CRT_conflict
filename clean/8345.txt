Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2826 del 6 maggio 1987 - Resoconto
OGGETTO N. 2826/VIII - INIZIATIVE PER LA DIFESA
DELL'OCCUPAZIONE PRESSO LA MORGEX BARBO E PER L'INSEDIAMENTO DI
NUOVE ATTIVITÀ PRODUTTIVE NEL COMUNE DI MORGEX. -
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
RICORDATO che in una recente seduta del Consiglio regionale
la Giunta era stata incaricata di approfondire le prospettive
produttive ed occupazionali della Morgex-Carbo;
CONSIDERATO che in una riunione tenutasi a Morgex il
Presidente della Giunta ha dato notizia del possibile insediamento
in quel Comune di una industria per l'imbottigliamento delle acque
minerali;
i sottoscritti Consiglieri regionali
INTERPELLANO
la Giunta regionale per conoscere:
1)
le iniziative prese dalla Giunta per difendere
l'occupazione presso la Morgex-Carbo;
2)
gli intendimenti della Giunta in merito
all'insediamento di nuove attività produttive nel Comune di
Morgex.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non molto tempo fa avevamo approvato
una mozione con la quale si dava mandato alla Giunta di esplorare
tutte le possibilità per il mantenimento dell'attività produttiva e
dei livelli occupazionali alla Morgex-Carbo di Morgex. Siccome dopo
quella seduta non si è più parlato in Consiglio regionale della
vicenda, mentre abbiamo avuto notizie di pubbliche dichiarazioni di
rappresentanti dell'Esecutivo sul futuro industriale della Valdigne
e più precisamente su di un nuovo insediamento produttivo da
realizzare a Morgex, vorremmo avere dalla Giunta e dall'Assessore
competente, le informazioni sull'esito degli incontri che ci sono
stati con il Gruppo Elettro-Carbonium, sulle prospettive che oggi
esistono per questa azienda e sulle intenzioni della stessa Giunta
in merito ai nuovi insediamenti produttivi, al fine di avere
qualche elemento di valutazione più preciso.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Aderendo alle richieste che più volte
sono state avanzate in questo Consiglio, l'Esecutivo ha avuto più
di un incontro con i responsabili della Società Morgex-Carbo e del
Gruppo Elettro-Carbonium. Il tema dell'incontro è stato la verifica
della possibilità, anche a fronte di una certa disponibilità della
Regione ad intervenire, della prosecuzione dell'attività della
Morgex-Carbo di Morgex. Si è però accertata la non disponibilità
della Morgex-Carbo e del Gruppo Elettro-Carbonium a proseguire la
loro attività. Ciò non vuol dire cessazione immediata, però, sia la
Morgex-Carbo che il Gruppo Elettro-Carbonium non intendono
proseguire nel tempo questo tipo di attività.
Le ragioni di questa determinazione, erano già state indicate da
me in questo Consiglio, e possono essere così ricordate
sinteticamente:
1°) - la situazione negativa del settore che tende al
ridimensionamento di tale produzione;
2°) - la localizzazione periferica dello stabilimento;
3°) - l'impossibilità di una riconversione di queste
attività.
L'Azienda, quindi, da un lato ha dichiarato che non esistono le
condizioni per garantire un futuro all'azienda, mentre ha
dichiarato la propria disponibilità a collaborare per realizzare
nuove iniziative in quel di Morgex. Questo è il senso di autorevoli
dichiarazioni che coinvolgono anche la Società capogruppo
Elettro-Carbonium e questo è il quadro (che è stato verificato)
della disponibilità dell'azienda a fronte di un possibile e
dichiarato intervento regionale.
Al momento sono in avanzata fase di verifica alcuni progetti
sostitutivi dell'attuale attività, compatibili anche con le
esigenze del territorio. Nelle premesse dell'interpellanza si
menziona l'imbottigliamento delle acque minerali. Questo progetto è
già stato inviato alla nostra Finanziaria che, nel giro di
pochissimo tempo, dovrebbe fornirci un giudizio di merito.
Sono allo studio anche altre possibilità di inserimento di nuove
attività industriali perché riteniamo che la comunità della
Valdigne, pur non avendo bisogno di una presenza di tipo
macro-industriale, necessiti comunque di una presenza industriale
compatibile con le esigenze del territorio per garantire
l'equilibrio socio-economico della zona.
Devo dire che l'Amministrazione regionale ha già assunto alcune
decisioni per la zona di Morgex e quindi per l'area della Valdigne,
e mi riferisco in modo particolare al forte potenziamento delle
attività termali nella zona di Pré-St. Didier, che dovrebbero
offrire disponibilità di posti di lavoro alla gente della
Valdigne.
Sarà necessario riqualificare il personale, attualmente
impegnato presso la Morgex-Carbo in lavorazioni del settore
siderurgico, attraverso varie attività formative per renderlo
idoneo ad altri tipi di attività.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Con rammarico prendiamo atto
dell'indisponibilità dell'azienda a sottoporsi ad un processo di
riconversione che le possa garantire alcune prospettive future. Ci
rimane sempre il dubbio che se ci fossero stati contatti più
tempestivi, l'azienda non si sarebbe venuta a trovare nelle attuali
condizioni.
Dalle parole dell'Assessore mi sembra di aver capito che non si
tratterebbe di una cessazione dell'attività molto prossima, ma di
una forma di disimpegno trattabile. Si è anche parlato della
disponibilità dell'azienda ad intervenire in nuove iniziative.
Osservo che quando si trattò di chiudere la Montefibre,
nell'accordo firmato tra Regione, Organizzazioni sindacali, Azienda
e Ministeri interessati, anche la Montefibre aveva fatto cenno a
suoi possibili impegni per favorire le attività sostitutive.
Siccome io credo che la Regione debba far tesoro delle lezioni
precedenti per non ripetere due volte gli stessi errori, penso che
si debba contrattare con il gruppo Elettro-Carbonium la possibilità
di una cessazione dell'attività concomitante con l'apertura di
nuove attività, per evitare che i lavoratori della Morgex-Carbo
siano costretti a passare attraverso quel drammatico periodo di
cassa integrazione, durante il quale aspettano, incerti sul loro
futuro, senza sapere a chi rivolgersi per ottenere risposte
positive e definitive.
Bisogna evitare questo periodo di interruzione dell'attività
lavorativa che crea sfiducia nei confronti delle istituzioni e fa
attraversare momenti di grande disagio ai lavoratori.
Noi pensiamo che in questo senso tutte le iniziative allo studio
possano essere interessanti e debbano essere valutate con estrema
serietà, perché abbiano prospettive durature e si possa far passare
i lavoratori da posto di lavoro a posto di lavoro e non dal posto
di lavoro ad un periodo indefinito di mancanza di lavoro.
Nel presentare queste raccomandazioni alla Giunta regionale,
ricordo che, non appena ci saranno notizie più concrete su nuove
iniziative industriali nella zona, le valuteremo con ponderata
attenzione.
