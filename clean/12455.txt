Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3371 del 7 maggio 1992 - Resoconto
OGGETTO N. 3371/IX Rinvio del concorso interno, per titoli ed
esami, per la nomina al posto di Soprintendente per i beni
culturali nell'ambito della Soprintendenza per i beni culturali ed
ambientali dell'Assessorato del turismo, sport e beni
culturali.
Presidente
Era già iscritto all'ordine del giorno
dell'adunanza del 13 marzo 1992 e c'era stato un accordo
nell'ultimo Consiglio di rinviarlo a questa adunanza
consiliare.
La parola al Presidente della Giunta.
Bondaz (DC)
Era stato rinviato questo punto sulla base
di alcune osservazioni fatte dal Consigliere Andrione.
Mi sono informato e mi sono fatto fare una piccola relazione di
cui do lettura, in modo che chiarisca le perplessità che erano
nate.
Il posto di Sovrintendente deve essere ricoperto mediante
concorso interno per titoli ed esami come previsto dal Titolo 24
della legge regionale 30 aprile 1980, n.18 e successive
modificazioni. A partire dalla data della legge citata, tutti i
concorsi per dirigenti sono stati espletati con concorsi
interni.
Circa l'ammissione dei dipendenti regionali al concorso, la
stessa è regolamentata dall'articolo 2, comma 9, della legge
regionale 9 febbraio 1978, n.1, la quale prevede quale titolo di
studio per il posto di Sovrintendente il diploma di laurea in
architettura o il diploma di laurea in lettere con specializzazione
in archeologia.
Le materie di esame tengono conto della specificità della
Sovrintendenza regionale che, come noto, raggruppa in un unico
responsabile le competenze di tre soprintendenze statali: beni
archeologici, beni architettonici e beni storico-artistici. Per
questa ragione le prove scritte vertono sull'archeologia, la storia
dell'architettura e la storia dell'arte e sui problemi relativi
alla tutela, conservazione e restauro dei beni culturali.
Per quanto riguarda l'orale si è anche tenuto conto dei problemi
inerenti la catalogazione e l'inventariazione dei beni culturali in
quanto questa materia forma uno dei settori della Soprintendenza
stessa.
Président
A demandé la parole le Conseiller
Andrione.
Andrione (UV)
Riconosco che, ingannato dalla mia
memoria, ero convinto che vigesse ancora la regola del
corso-concorso per occupare certi posti che si fossero resi liberi
all'interno dell'Amministrazione regionale. Purtroppo nel corso
degli anni, sotto la pressione di interessi di categoria, certe
regole che erano state stabilite nel 1978 e nell'1980 lentamente si
sono erose, per cui si viene alla semplificazione attuale che è
stata illustrata dalla relazione del Presidente della
Giunta.
Ciò non toglie che, dovendo risalire per i titoli di studio alla
legge del 1956, la situazione sia anomala - poi vedremo anche nel
particolare il perché è anomala - in quanto, per esempio, il corso
di specializzazione in archeologia della facoltà di lettere è stato
abrogato, è stato ripristinato, sembra che debba essere di nuovo
abrogato. Le leggi sono fatte per essere modificate e adattate a
quella che è la situazione attuale.
Il problema, anche se formalmente l'articolo 2 è corretto,
quindi io non presenterò emendamento su quello, si pone poi
all'oggetto 46/bis quando discutiamo dell'organico, perché a quel
punto potrà essere modificato - qualora una mia proposta venga
accettata, come del resto è già stato modificato - l'articolo 4 di
quella legge, i titoli di studio previsti per le differenti
materie, per i differenti concorsi. Questo è possibile anche in
relazione al fatto che probabilmente dimenticando una legge voluta
da questa maggioranza, legge regionale 6 settembre 1991, n.59,
l'articolo 3 di detta legge non è stato applicato nell'occasione
specifica e io non sto ad entrare nei particolari.
Per cui annuncio che presenterò un emendamento quando
discuteremo di nuovo l'articolo 46/bis e per ora mi limito a
presentare un emendamento all'articolo 6, perché penso sia
perfettamente coerente con quanto ha detto il Presidente della
Giunta nella sua relazione, dove si dice "l'esame di concorso
comprende le seguenti prove: 1) due prove scritte vertenti sulle
seguenti materie: a) problemi di tutela conservazione e gestione
del patrimonio culturale, con particolare riferimento all'ambito
valdostano; b) teoria e tecnica del restauro, tecnica di diagnosi e
conservazione dei beni culturali; 2) una prova orale vertente sulle
materie delle prove scritte e sulle seguenti: a) beni culturali,
politica degli interventi, sistemi di tutela, organizzazione e
gestione dei servizi e del personale; b) catalogazione e
inventariazione dei beni culturali coordinamento di fasi
ricognitive, conoscitive e operative; c) legislazione statale e
regionale in materia di beni culturali e ambientali, problemi
giuridici amministrativi; d) ordinamento della Valle d'Aosta.
L'emendamento è firmato anche da Faval.
Presidente
E' stata annunciata la presentazione di un
emendamento che verrà distribuito ai consiglieri.
La parola al Presidente della Giunta.
Bondaz (DC)
Siccome ho avuto soltanto adesso gli
emendamenti - perché già l'altra volta il Consigliere Andrione
aveva detto che avrebbe presentato degli emendamenti, poi si era
rinviato - proporrei di rinviare la cosa al prossimo Consiglio, in
modo di esaminare l'emendamento sulla base della legge, se è
compatibile.
Presidente
Se i consiglieri sono d'accordo, è stato
presentato un emendamento che potrebbe essere battuto a macchina e
distribuito ai consiglieri.
S'intende allora l'oggetto n. 43 rinviato al prossimo
Consiglio.
