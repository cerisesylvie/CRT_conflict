Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3022 del 23 settembre 1987 - Resoconto
OGGETTO N. 3022/VIII - INIZIATIVE PER LA REALIZZAZIONE DI UN
NUOVO STADIO PER IL COINVOLGIMENTO DELLA VALLE D'AOSTA NEI
CAMPIONATI MONDIALI DI CALCIO DEL 1990. (Interpellanza).
PRESIDENTE:
Do lettura dell'interpellanza presentata dal
Consigliere Pascale:
Interpellanza
Rimbalzano in questi giorni sugli organi di stampa grandiosi
progetti di strutture sportive allo scopo di candidare la Valle
d'Aosta ad ospitare una delle prossime edizioni delle Olimpiadi
invernali.
Senza porre in discussione la validità di tali proposte che
peraltro, per l'impegno finanziario necessario (si parla di 100
miliardi) e la varietà e complessità delle strutture da creare ex
novo, vanno meglio inquadrate in un progetto a lungo termine (5-10
anni) da attuare per tappe successive, appaiono più opportune
iniziative immediate in vista di un evento internazionale
eccezionale e ormai alle porte: i campionati mondiali di calcio che
si svolgeranno in Italia nel 1990.
Tale manifestazione, che si preannuncia come un business di
5.000 miliardi, coinvolgerà non solo le città prescelte come sedi
di incontri ufficiali, tra le quali Torino, ma sicuramente anche
quei centri vicini a tali sedi in grado di offrire vuoi strutture
sportive adeguate per gli allenamenti delle squadre, vuoi richiami
turistici per i numerosi tifosi che seguiranno tali
competizioni.
La Valle d'Aosta, per la sua vicinanza a Torino, per il richiamo
turistico che può offrire, per la ricettività alberghiera che è in
grado di assicurare, può costituire una delle sedi sussidiarie dove
convogliare qualche squadra impegnata negli incontri torinesi e
conseguentemente, i tifosi che la seguiranno con l'intento di
alternare il loro sostegno sportivo con visite turistiche.
Tale candidatura andrebbe avanzata e caldeggiata sin d'ora
presso il Comitato organizzatore dei mondiali di calcio (presieduto
dall'attuale Ministro per il Turismo Carraro) con la disponibilità
a costruire in tempo utile un nuovo stadio adeguato a tali
esigenze: sarebbe così questa l'occasione sia per risolvere
l'annoso problema dello spostamento dello stadio Puchoz, sia per
porre le basi concrete di quel grande progetto di strutture
sportive dianzi citato.
Ciò premesso, il sottoscritto Consigliere regionale del
Gruppo socialista
Interpella
a)
quali iniziative intendono assumere presso il
Comitato organizzatore dei mondiali di calcio del 1990, d'intesa
con la Regione Piemonte, affinchè anche la Valle d'Aosta venga
coinvolta, sul piano sportivo e su quello turistico, nell'ambito di
questa eccezionale manifestazione;
b)
quali iniziative intendono assumere, d'intesa con
il Comune di Aosta, per una sollecita costruzione, e comunque prima
dei mondiali del 1990, di un nuovo stadio adeguato ad ospitare
manifestazioni di richiamo internazionale.
PRESIDENTE:
Ha chiesto di illustrare l'interpellanza il
Consigliere Pascale, ne ha facoltà.
PASCALE (P.S.I.):
Questa estate si è parlato molto di
strutture sportive come obiettivo per rilanciare la Valle d'Aosta a
livello internazionale; lo ritengo un intento lodevole, quindi sono
anche positive le proposte che vengono avanzate in questo senso,
anche se per l'impegno finanziario necessario (si è parlato di 100
miliardi) e per la complessità delle strutture che si vogliono
proporre è meglio inquadrare tutto in un progetto a lungo
termine.
Non si è parlato invece di un avvenimento eccezionale che è
ormai alle porte, e cioè i mondiali di calcio del 1990. Mondiali di
calcio che, come tutti sanno, sono anzitutto un fatto sportivo, ma
costituiscono anche un business commerciale di notevole portata: si
parla di 5000 miliardi, una manifestazione che coinvolgerà intanto
le città che saranno prescelte come sede di incontri ufficiali, mi
sembra siano nove e fra queste ci sarà quasi certamente la città di
Torino, e poi i centri vicini a queste sedi (lo abbiamo visto in
occasioni di manifestazioni simili per altri paesi) coinvolte in
via prioritaria. Questo perchè le squadre che partecipano ai gironi
eliminatori scelgono come ritiro e per la preparazione atletica dei
centri vicini alle grosse città, per cui quei centri prescelti
balzano immediatamente alla cronaca internazionale, con un
interesse turistico di notevole portata.
A me pare che la Valle d'Aosta, per la sua vicinanza a Torino,
per la sua ricettività alberghiera, per le bellezze turistiche che
può offrire, ha tutte le carte in regola per poter essere coinvolta
in questa manifestazione, ospitando una o più squadre estere che
dovranno partecipare al girone eliminatorio presso la città di
Torino. In questo senso sarebbe opportuno assumere iniziative (se
non solo già state assunte) presso gli organismi competenti - penso
al Comitato organizzatore dei mondiali di calcio - per coinvolgere
la Valle d'Aosta in questo discorso.
Non so se per essere coinvolti in questo discorso era ed è
necessario presentare delle strutture adeguate a livello
internazionale, quindi un nuovo stadio perchè quelli della Valle
non sono adeguati; se questa può essere una delle condizioni, credo
sarebbe l'occasione di risolvere l'annoso problema dello stadio
Puchoz che deve essere spostato dal centro di Aosta alla periferia,
sul quale si discute da anni, e ci sono anche delle proposte.
Potrebbe però non essere indispensabile costruire un nuovo stadio;
l'obiettivo principale comunque da raggiungere è quello di essere
coinvolti come ambito regionale in questa manifestazione di
notevole portata.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
Concordo con l'ultima parte
dell'intervento del Consigliere Pascale, che per poter ospitare
eventuali squadre dei campionati mondiali non è necessario un nuovo
stadio, in quanto abbiamo delle strutture attuali, quali gli stadi
di St. Vincent, Puchoz, Saint-Christophe e Sarre, che sono adeguati
ad ospitare squadre per fare gli allenamenti.
Per quanto concerne l'ospitalità di squadra, ci sono dei
contatti tra Amministrazione regionale e comitato organizzativo per
portare la squadra di Torino o di Milano ad Aosta per ospitarli. È
da parecchio tempo che stiamo portando avanti questo discorso e si
continua a tenerlo sotto tiro.
Per la questione del nuovo stadio, siamo in contatto con il
Comune di Aosta per individuare e risolvere il problema
dell'individuazione dell'area dove spostare lo stadio Puchoz.
Avevamo fatto un tentativo con il CONI dal mese di marzo di questo
anno, per vedere se in occasione di questi campionati del mondo era
possibile ottenere una parte di questi 5000 miliardi messi a
disposizione dallo Stato per i campionati mondiali.
Il problema è stato seguito da parte dell'Amministrazione
regionale.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
L'Assessore ha risposto alle domande
abbastanza genericamente; sono parzialmente soddisfatto perchè ha
confermato che ci sono in corso trattative con gli organismi
competenti per poter coinvolgere la Valle d'Aosta in questa
manifestazione, non so con quali risultati.
Mi auguro che questi contatti vengano mantenuti per raggiungere
questo obiettivo che è, ripeto, di notevole importanza anche per i
risvolti turistici che può avere per la nostra Regione.
Il problema del nuovo stadio (che sia o meno connesso con questo
problema dei mondiali) e quindi dello spostamento dello stadio
Puchoz, mi auguro che venga a soluzione, e che i contatti con il
Comune di Aosta per un nuovo insediamento vengano ripresi.
