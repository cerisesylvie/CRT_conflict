Classificazione
EDILIZIA
Edilizia pubblica
FINANZA REGIONALE E LOCALE
Partecipazioni azionarie regionali



Oggetto del Consiglio n. 1193 del 26 gennaio 2022 - Resoconto
OGGETTO N. 1193/XVI - Interrogazione: "Notizie relative a
eventuali rapporti tra la Regione o sue società partecipate e le
imprese coinvolte nelle indagini di frodi sul bonus
edilizio".
Bertin (Presidente) -
Punto n. 8. Risponde l'assessore
Caveri.
Caveri (AV-VdA Unie) -
Rispetto alla vicenda a cui si fa
riferimento, va detto intanto che l'Amministrazione regionale non
ha notizie ulteriori o diverse da quelle che sono apparse sugli
organi d'informazione. Si tratta di un'inchiesta condotta dalla
Procura di Roma che ha interessato una società che in Valle
d'Aosta, a Saint-Christophe per la precisione, sembrerebbe aver
avuto solo una sede formale, una casella postale, dicono gli
articoli di stampa, ma nessuna operatività effettiva sul territorio
regionale.
Si evidenzia comunque che tutte le società controllate della
Regione hanno comunicato, su nostra esplicita richiesta, di non
aver avuto rapporti di alcun genere con la società in
questione.
Presidente -
Per la replica, il consigliere Aggravi ne ha
facoltà.
Aggravi (LEGA VDA) -
Ci sembrava giusto e corretto
verificare questo aspetto considerando che - come spesso diciamo
anche a fronte di altre iniziative - a fronte dei bonus o comunque
delle possibilità, sappiamo che poi purtroppo l'arguzia criminale
s'ingegna e quindi si cerca in tutte le maniere di usufruire di
queste risorse.
Va anche detto, e tra l'altro è una statistica o sono dei dati
elaborati dall'Osservatorio gestito anche dal gruppo del professor
Cottarelli, che tra l'altro la Valle d'Aosta è terza nel valore
procapite degli investimenti che riguardano l'utilizzo del super
bonus; vero è per i nostri numeri, però sono comunque importanti
sul sistema.
Detto questo l'approfondimento voleva anche prendere spunto di
quello che sta avvenendo riguardo alla normativa di riferimento:
sappiamo che è stato presentato in uno degli ultimi decreti il
divieto di cedere più volte il credito, cosa che risolve in realtà
in maniera inefficiente il rischio frode, perché blocca tutta una
filiera, quindi speriamo che si possa andare a operare in maniera
più corretta prevedendo maggiori controlli, certificazione dei
crediti e anche una valutazione più approfondita proprio sulle
imprese, che non siano imprese cartolari, come si usa dire in
gergo, e lo dico anche vista l'approvazione oggi del disegno del
disegno sull'Osservatorio antimafia, può essere utile anche una
valutazione di questo tipo per identificare uno dei primi reati
"spia", perché sappiamo che anche l'attività di pulizia o comunque
di riciclaggio di risorse avviene anche utilizzando non soltanto i
contanti ma soprattutto il meccanismo dei crediti d'imposta.
Il superbonus attiva tutta una serie d'intelligenze parallele
che, sfruttando un po' la titolarità d'imprese create apposta, va a
creare un vulnus.
Quello che ci auguriamo è che, al di là del singolo caso di
questa impresa, ci sia una vigilanza particolare su possibili
controparti che possono ovviamente aver generato delle fattispecie
di reato similari, perché poi sappiamo che con lo sviluppo di
questo bonus si sono create tutta una serie di aziende che operano
su questo tema. Ci sono aziende e aziende, perché un conto è avere
una casella postale, un conto è essere considerati tali e quindi
avere una struttura, un'organizzazione e quant'altro con i relativi
benefici, anche in termini di ritorno fiscale, perché comunque
sappiamo che la complessità aziendale è colpita da un'imposta che è
direttamente poi incamerata dalla Regione e su questo aspetto è
bene vigilare.
