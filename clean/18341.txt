Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 1434 del 12 luglio 2000 - Resoconto
OGGETTO N. 1434/XI Organizzazione del servizio idrico
integrato e relative tariffe. (Interrogazione)
Interrogazione Premesso:
che con Legge regionale 8 settembre 1999, n° 27 è stata
disciplinata l’organizzazione del servizio idrico
integrato, finalizzata alla tutela e al corretto utilizzo delle
risorse idriche;
che la normativa conferisce alla Regione una funzione
pianificatoria e ai comuni la gestione del servizio idrico
integrato;
che le tariffe per i consumi di acqua saranno determinate dai
comuni secondo criteri e modalità fissate dalla summenzionata
legge;
che, nonostante la disponibilità di acqua nella nostra regione,
gli utenti di molti comuni hanno subìto un incremento significativo
delle tariffe in questi ultimi anni;
i sottoscritti Consiglieri regionali
Interrogano
l’Assessore competente per sapere:
1) entro quando si prevede di procedere
all’adozione del Piano regionale delle acque;
2) se nell’ambito del riordino delle tariffe,
previsto ai sensi della legge regionale 27/1999, sono ipotizzabili
riduzioni di spesa a carico dell’utenza;
3) se l’ambizioso progetto
dell’acquedotto del Monte Bianco è tuttora
praticabile o se, invece, ha trovato la sua sede naturale in
qualche cassetto dell’Amministrazione.
F.to: Tibaldi - Lattanzi
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
L'interrogazione, pur avendo un comun
denominatore, che è l'acqua intesa come risorsa, pone tre quesiti
abbastanza diversi uno dall'altro. Cercherò di dare una risposta
articolata facendo una sintetica premessa, che vuole essere il filo
logico che lega le tre questioni.
Innanzitutto vorrei evidenziare che le esigenze idriche
divengono sempre più elevate sia da un punto di vista qualitativo,
imponendo la ricerca dello sfruttamento di fonti dotate di
particolari caratteristiche fisiche e organolettiche, sia da quello
quantitativo. Gli usi che si sono susseguiti nel corso dei secoli e
i relativi diritti di utilizzo che ne conseguono non sempre sono
adeguati alle odierne esigenze di impiego, magari diversificate,
creandosi così conflitti fra soggetti diversi che necessitano della
stessa risorsa.
Le esigenze ricreative e paesaggistiche che si sono sviluppate
negli ultimi decenni, ad esempio, sono di fatto incompatibili con
uno sfruttamento altamente intensivo della risorsa, così come
poteva essere fatto all'inizio del secolo.
Oggi, e potrebbe sembrare un paradosso, anche nella nostra
regione abbiamo situazioni di carenza quali-quantitativa delle
disponibilità idriche, che comportano un inizio di conflitti fra
usi diversi. Spesso gli usi potabili, per i quali è necessario un
massimo livello qualitativo, sono in conflitto con quelli agricoli
che a loro volta limitano gli usi energetici o di fruizione
paesaggistica e ricreativa degli ambiti fluviali.
Per venire adesso alla risposta puntuale al primo quesito,
"entro quanto si prevede di procedere all'adozione del Piano
regionale delle acque"
: il piano delle acque è uno strumento
molto complesso, destinato a regolare per diversi decenni la
politica dell'utilizzo delle acque destinate ai vari usi e di
conseguenza le possibilità di sviluppo sociale ed economico di una
comunità.
D'altra parte, non è più possibile né concettualmente né
giuridicamente regolamentare gli usi per settori separati a
compartimenti stagni. Al momento è in fase di predisposizione il
progetto di piano, che deve coordinare in un unico quadro di
attività quanto richiesto dalle leggi nazionali e regionali del
settore. Un'organica politica di gestione della risorsa acqua deve
garantire un'equilibrata e costante fruibilità nei diversi settori
di impiego, potabile, civile, industriale, agricolo e
idroelettrico, perseguendo il superamento di logiche di intervento
a carattere settoriale congiunturale, frequentemente condizionate
dall'esplosione di fenomeni critici che determinano a loro volta
soluzioni improntate all'emergenza.
L'ottimizzazione degli utilizzi, l'equa distribuzione e il
risparmio da parte dei diversi soggetti interessati possono essere
conseguiti attraverso la programmazione di interventi organici
integrati nei diversi settori di utilizzazione della risorsa,
finalizzati anche a prevenire le situazioni di criticità legate
alla disponibilità della risorsa, o alla sua qualità.
La relativa ampiezza delle risorse idriche rispetto ai
fabbisogni ha infatti consentito per lungo tempo di considerare i
fabbisogni come variabili indipendenti fra loro e rispetto alle
disponibilità.
Queste condizioni di ampia disponibilità hanno consentito in
passato di regolare per via amministrativa, settore per settore, le
richieste di uso mano a mano che venivano presentate, senza bisogno
di bilanci globali. Le condizioni sono ora radicalmente mutate e lo
sviluppo antropico ha fatto emergere nuove necessità spesso
contrastanti fra di loro.
In conclusione, le risorse non sembrano più sufficienti per i
fabbisogni, tutti gli usi delle acque appaiono collegati e
interdipendenti, l'inquinamento li condiziona e ne è a sua volta
condizionato.
Il Piano costituisce quindi un processo di analisi e di
valutazioni basato sulle caratteristiche naturali e antropologiche
del territorio, attraverso il quale correlare i fabbisogni
determinati della componente antropica, le esigenze di difesa delle
acque per il riassetto della rete idrografica e di tutela e
risanamento dei corpi idrici e le disponibilità potenziali ed
effettivamente utilizzabili.
La realtà valdostana rende possibile seguire una metodologia in
grado di fornire in tempi relativamente brevi indicazioni per
colmare le lacune conoscitive e trarre quindi le indicazioni
operative specifiche.
Ho riferito prima, verrà quindi proposto un progetto di piano
regionale che dovrebbe essere pronto entro i primi mesi del
prossimo autunno; per quanto riguarda invece la predisposizione del
piano, questo richiederà un impegno finanziario considerevole e dei
tempi più lunghi, stimabili in 18-24 mesi.
Per quanto riguarda il secondo quesito,
"se nell'ambito del
riordino delle tariffe, previsto ai sensi della legge regionale
27/1999, sono ipotizzabili riduzioni di spesa a carico
dell’utenza"
, l'articolo 5 della legge
istitutiva del servizio idrico integrato prevede che la tariffa
costituisca il corrispettivo del servizio idrico integrato; essa va
articolata per ambiti territoriali omogenei, per i consumi
domestici essenziali e per le diverse categorie di utenza, e deve
essere determinata in modo da assicurare ai soggetti gestori la
copertura dei costi di investimenti e di esercizio. Deve tenere
conto anche della qualità della risorsa idrica e del servizio
erogato, del piano finanziario conseguente alle opere e degli
adeguamenti necessari finanziati direttamente dagli enti gestori,
dell'entità dei costi di gestione delle opere e dell'adeguatezza
della remunerazione del capitale investito e deve essere
determinata anche in modo da garantire agevolazioni per determinati
consumi sociali.
In fase di prima applicazione, la tariffa deve assicurare almeno
la copertura dei costi di gestione ed entro cinque anni dalla data
di entrata in vigore della legge va adeguata ai criteri di
determinazione fissati dalla legge stessa.
Con la legge regionale n. 27/99, che riprende peraltro un
principio fissato dalla "legge Galli", la tariffa deve coprire i
costi del servizio idrico integrato, che comprende non solo
l'approvvigionamento potabile, ma anche lo smaltimento delle acque
utilizzate.
Attualmente in Regione esistono, senza contare i piccoli
acquedotti frazionali, almeno un centinaio di soggetti gestori
diversi che distribuiscono l'acqua captata da circa 2000 sorgenti e
da una decina di pozzi, attraverso circa 300 diverse reti
acquedottistiche in condizioni non sempre sufficienti, convogliano
i reflui attraverso reti fognarie, a volte fatiscenti, e depurano i
reflui in circa 100 impianti di trattamento di cui solo 14 a fanghi
attivi. Questi 14 gestiti tutti, tranne uno, da società
specializzate.
Questo per dire che tale frammentazione determina costi di
gestione propri rilevanti, senza contare quelli connessi con il
risanamento delle reti tuttora inadeguate.
Si è rilevato poi come i costi di investimento per utente
servito sono superiori alle medie nazionali, gli acquedotti e i
collettori fognari sono molto lunghi, dovendo servire centri
dispersi sul territorio con difficoltà orografiche spesso
notevoli.
Le esigenze di salvaguardia dell'ambiente e di garanzia di
approvvigionamenti idropotabili di buona qualità impongono sempre
di più la realizzazione di opere complesse e quindi onerose. Non è
quindi possibile dire se le tariffe aumenteranno perché le
valutazioni sono tuttora in corso da parte dell'apposito gruppo di
lavoro, istituito nel mese di marzo del corrente anno, e non è
neanche possibile porre in diretta correlazione l'abbondanza della
risorsa idrica con il fatto di avere una tariffa più bassa che
altrove, dove la risorsa può essere più carente; questa non è
un'equazione che dà un risultato scontato.
Credo di poter dire però che riduzioni generalizzate delle
attuali tariffe sono comunque difficilmente ipotizzabili proprio
per le ragioni che ho esposto precedentemente, relative alle
caratteristiche delle nostre reti acquedottistiche e proprio
relative alle caratteristiche orografiche della nostra regione.
Si ritiene comunque che vadano salvaguardati, come peraltro
previsto dalla norma, certi tipi di utenze domestiche.
La legge n. 27/99 prevede la possibilità per la Regione di
investire per la realizzazione di reti di adduzione in favore dei
comuni, e questo dovrebbe essere un meccanismo che consente di non
calcolare per la determinazione della tariffa una parte dei costi
di realizzazione perché non sostenuti dall'ente gestore, ma
comunque sostenuti dalla Regione.
Per quanto riguarda il terzo quesito, che riguarda l'acquedotto
del Monte Bianco, bisogna premettere che il progetto originario,
cosiddetto "acquedotto del Monte Bianco", è stato negli ultimi anni
ridefinito e diviso in tre tipi di intervento: il primo che
riguarda l'approvvigionamento idrico dei Comuni di Courmayeur e di
Pré-Saint-Didier, il secondo che riguarda il Comune di Aosta e i
comuni limitrofi, e il terzo che riguarda l'adduzione dalle
sorgenti al comprensorio di Aosta.
Per quanto riguarda il primo tratto, c'è il parere positivo di
compatibilità ambientale ed è stato già aggiudicato un primo lotto
di lavori nella zona di Planpincieux, segnalato come più urgente
dal Comune di Courmayeur. Questi lavori verranno realizzati
nell'autunno prossimo.
È in fase di predisposizione un secondo lotto, sempre in Val
Ferret, che verrà appaltato entro l'anno, e un terzo di
completamento fra la sorgente di Fréboudze e Plan Gorret a
Courmayeur. Quest'ultimo tratto proseguirà poi con un collegamento
per Pré-Saint-Didier, da appaltare all'inizio del prossimo anno.
Con questi interventi dovrebbero essere risolti i problemi di
approvvigionamento idrico di Courmayeur e di Pré-Saint-Didier, così
come ipotizzato nel progetto generale di acquedotto del Monte
Bianco.
Circa l'opportunità di addurre l'acqua alla città di Aosta e ai
comuni limitrofi, il parere di valutazione di impatto ambientale
richiedeva che fossero approfondite le valutazioni sulle esigenze e
sulle disponibilità idriche della città di Aosta. Nel frattempo gli
altri comuni hanno provveduto diversamente e il consorzio a suo
tempo costituito è stato sciolto.
Per quanto riguarda la città di Aosta, il progetto prevede che
sia realizzato un anello distributivo e sia razionalizzata la
distribuzione cittadina. È forse improprio parlare ancora quindi di
"acquedotto del Monte Bianco" per quanto riguarda la città di
Aosta; è più corretto, invece, parlare di razionalizzazione della
rete di adduzione e di distribuzione nella città di Aosta.
Il Comune di Aosta, che sta operando con propri interventi e
valutazioni in tal senso, ha richiesto l'intervento regionale per
un tratto di collegamento nord-sud, tendente a migliorare
l'approvvigionamento della zona est della città in connessione
anche con l'acquedotto del Grand Combin. Il primo lotto di tale
lavoro è già stato aggiudicato e i lavori inizieranno in autunno,
mentre il lotto a completamento verrà appaltato entro l'anno.
Sulla realizzazione dell'adduzione principale, come ho detto
prima, esiste parere negativo di V.I.A. connesso all'individuazione
delle risorse idriche da utilizzare che, se sono sufficienti per
l'alta Valle, le cui richieste nell'ultimo decennio sono
raddoppiate rispetto alle richieste iniziali, non sembrano essere
tali da giustificare l'investimento principale. Inoltre, lo studio
recentemente completato sulle disponibilità idriche della piana di
Aosta, ha messo in evidenza la disponibilità di acque di alta
qualità nel sottosuolo della piana stessa. Per il momento quindi
non si prevede in tempi brevi la realizzazione dell'adduzione
principale, che conserva però la sua validità per quanto riguarda
il riordino a lungo periodo dell'organizzazione
dell'approvvigionamento potabile regionale ed eventualmente la
produzione di energia elettrica da fonte rinnovabile.
Président
La parole au Conseiller Tibaldi.
Tibaldi (FI)
Ringrazio l'Assessore per la risposta
articolata che ha fornito all'interrogazione, che peraltro
sottolinea l'importanza dell'utilizzo e della gestione di un bene
che è di primaria importanza, che è l'acqua; di un bene di cui
anche la Valle d'Aosta non dispone in quantità illimitata e il cui
utilizzo deve essere necessariamente razionalizzato. Di qui la
legge n. 27/99 che va in questa direzione di razionalizzazione
dell'utilizzo dell'acqua, e che prende spunto dalla "legge Galli"
dello Stato nella quale si riconosce il carattere eminentemente
pubblico delle acque, che devono essere gestite con criteri di
solidarietà e soprattutto devono essere indirizzate
prioritariamente al consumo umano e domestico.
Ma sulla base della risposta fornita dall'Assessore è vero che
l'interrogazione affrontava temi anche disparati, però è anche vero
che questi temi disparati sono collegabili a un problema unico.
Innanzitutto sull'applicazione della legge mi pare di aver
sentito dall'Assessore che si sta procedendo - se posso
interpretare la sua risposta - con un certo ritardo, e perché dico
questo? Dico questo perché del piano regionale delle acque, che è
il nucleo della legge n. 27/99 approvata lo scorso autunno, è in
fase di predisposizione solo il progetto di piano, quindi non il
piano vero e proprio. Il piano è, dicevo, il perno di questa legge
che serve, come dice l'articolo 7, a fissare tutte le modalità di
utilizzo delle acque potabili e quindi indirizzate al consumo
umano, ma anche di smaltimento delle acque reflue. Soprattutto il
piano regionale delle acque serve ad individuare e la corretta e
razionale utilizzazione delle risorse idriche, e la tutela e
salvaguardia della qualità delle acque, e il rinnovo e il risparmio
delle risorse idriche, e l'integrazione e la riorganizzazione delle
strutture necessarie all'erogazione dei servizi, oltre
all'ottimizzazione gestionale del servizio idrico integrato.
Perché è importante quindi questo piano? Perché influisce anche
direttamente su quella che sarà l'organizzazione delle gestioni
tramite le società e gli enti che saranno individuati e di
conseguenza anche la fissazione delle tariffe.
Cosa abbiamo appreso oggi dall'Assessore? Che l'abbondanza di
acqua per utilizzo idrico in Valle d'Aosta non esiste più; oggi c'è
carenza, tant'è che l'Assessore ha detto che le risorse non sono
più sufficienti per i fabbisogni, e questo diciamo che ci lascia
sorpresi. È vero che sono aumentati i fabbisogni, è vero che è
aumentata la domanda d'acqua, però è altrettanto vero che la Valle
d'Aosta arriva in ritardo al cosiddetto "processo di
razionalizzazione della gestione idrica".
E arriva in ritardo anche perché, e l'Assessore l'avrà letto di
recente sui giornali, questa frammentazione della gestione che lui
stesso ha citato crea delle difficoltà non indifferenti, crea delle
dispersioni che sono più amministrative che non fisiche e mi
spiego; più ci sono gestori male organizzati e male integrati fra
di loro, più questi costi di gestione che comunque dovranno far
parte della tariffa, perché così si dice in legge, vengono pagati
dall'utenza. Quindi è opportuno che l'utenza non sia l'unica ad
essere gravata, cioè le famiglie innanzitutto ad essere gravate da
questi costi di gestione per un servizio male organizzato e mal
gestito, ma è opportuno che la Regione fissi quanto prima dei
criteri.
Il ritardo del piano, come è stato annunciato dall'Assessore,
non va nella direzione di ottimizzare il servizio; il nostro
auspicio quindi è che questo piano venga quanto prima definito.
Per quanto concerne l'acquedotto del Monte Bianco, che l'idea è
nata attorno alla metà degli anni '80, anni '86-'87, mi sono fatto
fare un elenco di deliberazioni relative alla progettazione: la
Regione Valle d'Aosta ha impegnato ben 5,2 miliardi in questi 15
anni solo per progettazione, solo per cercare di coltivare un
progetto che era valido nella sua essenza, ma che di fatto si è
arenato nelle more dell'Amministrazione, nelle decisioni politiche,
perché come vi ricorderete ogni tanto compariva nei fondi globali,
ogni tanto spariva, ma sta di fatto che comunque la progettazione e
di massima ed esecutiva è andata avanti a colpi di centinaia di
milioni, tant'è che siamo arrivati alla somma di 5 miliardi.
Oggi scoprire che per la città di Aosta il consorzio è stato
sciolto, che sulle opere di adduzione da Courmayeur alla città è
stato espresso parere negativo di valutazione di impatto ambientale
ci lascia quanto meno attoniti. Ciò vuol dire che tutti questi
soldi sono stati spesi e, di fatto, questo acquedotto rimane ancora
un sogno nel cassetto!
Naturalmente come esponenti di Forza Italia e come
rappresentanti di contribuenti che pagano queste spese, siamo
alquanto insoddisfatti di questa scelta!
