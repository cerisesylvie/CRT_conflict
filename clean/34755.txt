Classificazione
ASSISTENZA SOCIALE



Oggetto del Consiglio n. 2450 del 6 giugno 2012 - Resoconto
OGGETTO N. 2450/XIII - Interpellanza: "Iniziative per
approfondire lo sviluppo del progetto di recupero, a fini sociali,
della Cascina Caccia nel comune di San Sebastiano Po".
Interpellanza
Ricordato che, da anni, la Regione autonoma Valle d'Aosta
collabora con il Gruppo Abele nella realizzazione di progetti
culturali di formazione e impegno sulla legalità e, insieme
all'Associazione Acmos, partecipa al progetto di recupero e
riutilizzo, a fini sociali, della Cascina Carla e Bruno Caccia,
immobile di proprietà del Comune di San Sebastiano Po a seguito di
provvedimento di confisca definitiva, ai sensi della legge 109/1996
e precedenti;
Ricordato ancora che, con deliberazione della Giunta
regionale n. 586 in data 5 marzo 2010, la Regione ha approvato la
sottoscrizione di una convenzione e la concessione di un contributo
finanziario di euro 200 mila a titolo di partecipazione alle spese
di ristrutturazione e riutilizzo del fienile e della zona limitrofa
facente parte della Cascina;
Preso atto che, con lettera del 3 maggio 2012 del vice capo
di Gabinetto, in risposta ad una richiesta di documentazione ex
art. 116, le opere definite in convenzione sono state regolarmente
realizzate e che sono state avviate le attività previste nella
convenzione;
Sottolineato che le attività agricole, le lavorazioni ed i
laboratori permettono di dare corso alla realizzazione di
interventi sociali e culturali, alla produzione di attività di
accoglienza, formazione e impegno sulla legalità;
tutto ciò premesso, i sottoscritti Consiglieri
regionali
Interpellano
il Presidente della Regione per sapere se intende concordare
con la competente Commissione consiliare una visita alla Cascina
Caccia e un incontro con i responsabili del progetto per conoscere
ed approfondire le possibili azioni future di sviluppo del progetto
stesso e, in questa direzione, se ritiene fattibile la
partecipazione di rappresentanti dell'
Institut
Agricole Régional, fatta salva la loro disponibilità, per
verificare e concretizzare la possibilità di azioni comuni nelle
lavorazioni agricole anche attraverso la diretta partecipazione dei
ragazzi nelle attività laboratoriali.
F.to: Rigo - Bertin
Presidente
- La parola al Consigliere Segretario
Rigo.
Rigo (PD)
- Grazie Presidente.
Lo scorso giovedì 24 maggio, sul quotidiano
La Stampa
,
Francesco La Licata apriva così il suo articolo-commento:
"Dobbiamo essere grati al Capo dello Stato per avere con il suo
intervento nell'aula bunker di Palermo riportato il tema della
lotta alle mafie al centro dell'attenzione politica e
istituzionale. Le parole di Giorgio Napolitano hanno messo in
evidenza tutta la reale preoccupazione per un momento generale ad
altissimo rischio di tenuta istituzionale, ma anche la grande
determinazione nel mettere in campo le forze e i rimedi migliori
per arginare il pericolo"
. Quella determinazione, a cui faceva
riferimento Giorgio Napolitano, che in questi anni la Regione ha
messo in campo facendo affidamento in particolare sulle nuove
generazioni, sulla scuola e sul rapporto con essa. L'Italia tutta
ha bisogno della loro carica di sensibilità e di generosità, alti
sentimenti che danno fiducia. Abbiamo bisogno del loro
apprendistato civile e credo che la risposta al bando regionale
"Due mesi in positivo" ci fa ben sperare. Ne abbiamo bisogno per
rinnovare la politica e la società nel segno della legalità e della
trasparenza.
Determinazione messa in campo dalla Regione facendo proprio lo
spirito della legislazione di contrasto agli interessi mafiosi
contenuti nella legge n. 109/1996; quello spirito meritorio di
sottrarre beni e patrimoni e ridestinarli ad uso "sociale", per il
principio che, laddove subentra lo Stato, si afferma la legalità e
si determina sviluppo. In questi anni il successo di forze
dell'ordine e magistratura nel sequestro e confisca di beni ha
evidenziato tuttavia l'ampiezza e la complessità gestionale che ne
consegue e a cui l'Agenzia nazionale non riesce a far fronte. Il
totale dei beni è 12.083, di cui 1.552 aziende, dati questi
dell'agenzia ad aprile 2012. Il fenomeno quindi ha ormai dimensioni
tali che va affrontato con strumenti adeguati e con uno stretto
rapporto fra Stato, Regioni, associazioni e comunità locali.
Cascina Caccia, la convenzione sottoscritta dalla Regione nel
2010, nella direzione che prima richiamavo è un esempio positivo.
Il Procuratore Capo della Repubblica di Torino, Bruno Caccia, negli
anni '60 Procuratore della Repubblica di Aosta, fu ucciso dalla
'ndrangheta la sera del 26 giugno 1983;
"un uomo, come venne
ricordato dall'Associazione nazionale magistrati, che incarnava il
senso dello Stato, una merce oggi purtroppo rara con la quale si
sposa il concetto di legalità, di rispetto delle regole e della
convivenza civile".
Come mandante dell'omicidio nel 1993
Domenico Belfiore venne condannato all'ergastolo. A Bruno e a sua
moglie Carla Caccia è stata intitolata nel 2008 la cascina
sequestrata alla famiglia Belfiore, più precisamente a Salvatore,
fratello di Domenico. L'interpellanza in discussione è motivata
dalla volontà di tenere alta l'attenzione su questo tema e di
seguire il percorso in atto dal 2010; percorso che abbiamo potuto
conoscere grazie alla relazione preparata in queste settimane dagli
uffici di Gabinetto del Presidente della Regione, in risposta ad
una precisa richiesta di documentazione. Dalla lettura di quella
relazione, abbiamo preso atto che i lavori di ristrutturazione
della cascina previsti nella convenzione sono stati ultimati, che
le attività laboratoriali sono state avviate e le visite delle
ragazze e dei ragazzi sono state coinvolgenti. Presidente, dobbiamo
essere contenti di quanto realizzato da associazioni, volontari,
professori e studenti e quindi perché non facciamo sì che questa
energia positiva si trasmetta anche ad altri rappresentanti della
politica, delle istituzioni come in questo caso e della società
civile.
Con l'interpellanza il collega Bertin ed io le chiediamo di
condividere occasioni di conoscenza e di collaborazione, vedere da
vicino, prendere diretta conoscenza, chiacchierare e confrontarci
sulla realizzazione del progetto di San Sebastiano Po e verificare
la possibilità di una collaborazione, noi abbiamo indicato - ma
potrebbero essere anche altre - l'Institut agricole régional, il
gruppo Abele e l'Associazione Acmos, sottoscrittori assieme alla
Regione di quella convenzione. Crediamo che la competenza
dell'
Institut
e la generosità dei ragazzi che lì lavorano e
studiano potrebbe essere una risorsa utile per il progetto e in
generale per continuare la battaglia sul fronte dell'affermazione
della legalità, anche tra gli scetticismi e le critiche
superficiali che ci sono sempre, anche in questo caso, e frettolose
di chi non vuole vedere, né capire. Ecco il senso
dell'interpellanza, il quesito crediamo sia molto chiaro: conoscere
e vivere di più questa esperienza anche grazie alla diretta
conoscenza dei consiglieri, verificare la disponibilità
dell'
Institut
a compiere questo passo e se è possibile
concretizzare una collaborazione fra la cascina, i progetti della
cascina e l'
Institut
stesso.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Per quanto riguarda questa interpellanza, non posso che
condividere tutte le affermazioni che il collega Rigo ha fatto come
premessa, cioè l'attenzione alta che deve essere sempre tenuta nei
confronti di questo tema: dai richiami del Capo dello Stato, perché
in effetti è un discorso quotidiano, non è
una tantum
, cioè
c'è il giorno della memoria, ma poi ci sono tutti i giorni che
devono essere della memoria. Condivido quindi anche le valutazioni
positive dell'intervento che noi ancora prima dell'approvazione
dell'ultima legge, che in qualche modo, anche grazie all'iniziativa
svolta dal collega Rigo, avevamo portato avanti per trovare delle
motivazioni ancora più coinvolgenti e che inquadrassero la parte
che è quella della scuola, quella dei cittadini, che possono essere
di volta in volta introdotti nei meccanismi virtuosi che possono
essere messi in piedi per prevenire fatti delittuosi che sono stati
richiamati.
L'intervento alla Cascina Caccia era nato, perché, per fortuna,
in Valle d'Aosta non ci sono delle strutture oggetto di sequestro a
famiglie come la famiglia Belfiore, mafia, e quindi non c'era la
possibilità di intervenire. Abbiamo finalizzato questo accordo che
è stato molto interessante, ho visitato la struttura nelle varie
fasi anche per vedere come funzionava, per vedere le visite degli
studenti ai quali viene spiegata la logica con cui è stata proposta
e come potrebbe svilupparsi sotto il profilo dell'utilizzo
agricolo.
Per quanto mi riguarda, quindi non vi è ovviamente alcuna
difficoltà ad organizzare una visita alla cascina, anzi credo sia
opportuna, valutando il momento giusto per tutti, con la
commissione e con chi vorrà seguire, perché interessato a questa
visita...e ritengo sia interessante capire con chi creare queste
basi per una collaborazione, che può essere l'
Institut
agricole
in quanto fa formazione ed è meglio collegabile con
l'attività che lì è prevista, quindi ci sono tutte le premesse
per...
Per quanto riguarda le azioni da sviluppare nell'ambito dei
rapporti, oltre a quelle già previste, credo sia opportuno fare
questa visita e poi, sulla base di questa, condividere alcuni
aspetti, che potrebbero essere anche sperimentalmente portati
avanti, sempre in accordo con chi oggi gestisce la cascina. Quando
abbiamo fatto questa visita, c'era il problema dei pannelli solari
che si potevano estendere per dare autonomia alla cascina, poi, per
un problema legato alla solidità della struttura, si è dovuto
rinunciare, ma è un dato che può essere ripreso e che potrebbe
andare nella logica di uno sfruttamento ottimale di tale struttura.
Condividendo lo spirito, quindi, sono a disposizione per
organizzare con lei e il collega Bertin la possibilità di svolgere
questa analisi e poi tirare delle conclusioni, che ci permettano di
lavorare nel senso auspicato dall'interpellanza. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
Un minuto e poi lascerò il tempo al collega Rigo, il quale ha
ben illustrato le ragioni di questa interpellanza. Siamo
soddisfatti della risposta del Presidente, crediamo opportuno che
iniziative di questo tipo abbiano delle ricadute locali. Da un
punto di vista concreto, le ricadute ci siano anche nel rispetto
della legalità, che è uno degli obiettivi posti da questo accordo.
Vediamo pertanto positivamente tale fatto, speriamo in
collaborazioni con l'
Institut
o altri organismi che possano
rispondere a queste sollecitazioni. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente. Concordo con quanto ha
detto il collega Bertin e ringrazio il Presidente per avere accolto
la nostra sollecitazione.
Prenderemo contatti con il Presidente della V Commissione
affinché possa fare da tramite con gli uffici di Gabinetto per
concordare, ovviamente con la disponibilità di tutti, un primo
incontro con i responsabili della cascina e tutti insieme
concordare eventuali collaborazioni a partire
dall'
Institut
...certo che potranno venire, dopo quel
colloquio, altre indicazioni utili per il prosieguo di questo
percorso. Grazie.
