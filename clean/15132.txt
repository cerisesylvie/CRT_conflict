Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 1632 del 8 novembre 1995 - Resoconto
SEDUTA POMERIDIANA DELL'8 NOVEMBRE 1995
OGGETTO N. 1632/X Subconcessione per la durata di anni trenta,
decorrenti dalla data del decreto di subconcessione, alla società
Funivie Piccolo San Bernardo di derivazione d'acqua dal torrente
Ponteilles, in comune di La Thuile, per la produzione di neve
artificiale.
Deliberazione Il Consiglio
Premesso che con domanda in data 5 settembre 1989 la Società
Funivie Piccolo San Bernardo ha chiesto all'Amministrazione
regionale la subconcessione di derivare dal torrente Ponteilles, in
Comune di La Thuile, nel periodo dal 1° novembre al 25 aprile, max.
36 litri/sec. e medi 2,5 di acqua per la produzione di neve
artificiale.
Precisato che la domanda, corredata da progetto a firma Ing.
Berzieri e Ing. Péaquin, prevede la costruzione di un impianto del
tipo ad acqua fluente costituito da canale dissabbiatore, cabina di
pompaggio, sala macchine e rete di distribuzione.
Tenuto presente che:
- il Magistrato per il Po di Parma, con nota n. 11653 in data 19
novembre 1991 ha rilasciato il nullaosta nei riguardi idraulici per
l'ammissione ad istruttoria della domanda di cui si tratta;
- l'avviso di presentazione della domanda 5 settembre 1989 della
Società Funivie Piccolo San Bernardo è stato pubblicato sul Foglio
Annunzi Legali della Valle d'Aosta in data 26 febbraio 1992 n. 6 e
riprodotto nel n. 73 della Gazzetta Ufficiale della Repubblica
Italiana (foglio inserzioni) in data 27 marzo 1992, senza dar luogo
alla presentazione di domande incompatibili e concorrenti;
- con Ordinanza dell'Assessore ai Lavori Pubblici n. 153 in data
8 giugno 1993 è stato disposto il deposito della domanda e del
relativo progetto presso l'Assessorato dei LL.PP. della Regione per
15 giorni consecutivi, decorrenti dal 28 giugno 1993 a disposizione
di chiunque intendesse prenderne visione nelle ore d'ufficio;
- copia dell'Ordinanza è stata affissa per il predetto periodo
di 15 giorni all'Albo Pretorio del Comune di La Thuile e copia
della medesima è stata inviata al Ministero dei Lavori Pubblici, al
Magistrato per il Po di Parma, alla Sezione Idrografica per il Po
di Torino, alle Associazioni Irrigue Est-Sesia di Novara ed
Ovest-Sesia di Vercelli, all'Enel-Compartimento di Torino, alla
Prima direzione del Genio Militare di Torino, al Consorzio
regionale Pesca, all'Assessorato Agricoltura e Forestazione,
Servizio S.I.D.S., al Servizio Tutela dell'Ambiente
dell'Assessorato dell'Ambiente ed alla Società Funivie Piccolo San
Bernardo;
- la pubblicazione presso il Comune di La Thuile, come risulta
dal referto in calce all'ordinanza, è regolarmente avvenuta ed ha
luogo alla presentazione, da parte dell'Associazione d'Irrigazione
dell'Agro all'Ovest del Sesia di Vercelli, di un esposto datato 7
luglio 1993 con il quale, a salvaguardia delle dotazioni idriche
dei canali Naviglio d'Ivrea, Depretis e Farini, derivati dalla Dora
Baltea, della quale il torrente Ponteilles, tramite la Dora di La
Thuile, che riceve le acque dal torrente Ruitor del quale il
Ponteilles è affluente, è tributario, l'Associazione irrigua chiede
che nel disciplinare di subconcessione vengono inserite le seguenti
precisazioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua pubblico.
Precisato che il canale di derivazione, come stabilito
nell'articolo 4 del disciplinare di subconcessione dovrà essere
dotato di paratoia regolabile in modo da garantire che non entri
nella derivazione una quantità d'acqua superiore a quella di
concessione, inoltre l'impianto di cui si tratta è del tipo ad
acqua fluente in quanto la vasca di carico serve esclusivamente
alla regolazione della portata ed è di dimensioni talmente modeste,
per cui non sono da tenere turbamenti al regime idraulico della
Dora Baltea.
Visto altresì che la visita locale d'istruttoria, come stabilito
nell'ordinanza, è regolarmente avvenuta il 4 agosto 1993 ed alla
medesima sono intervenuti i funzionari dell'Ufficio Concessioni
Acque della Regione, il Geom. Furio Saravalle e maresciallo Girri
Sandro del Servizio Sistemazioni Idrauliche e Difesa Suolo
dell'Assessorato dell'Agricoltura, Forestazione e Risorse Naturali,
il Geom. Luca Comiotto dell'Ufficio Tutela Paesaggio
dell'Assessorato del Turismo ed i Signori Menel Giorgio e De Cassan
Enrico, in rappresentanza della Società Funivie Piccolo San
Bernardo, i quali hanno accertato che le opere risultano
completamente eseguite e che corrispondono, di massima, alle
rappresentazioni grafiche di progetto.
Accertato che l'impianto, all'atto del sopralluogo, non
risultava in esercizio e che alla Società è stato rammentato il
divieto di derivare senza la prescritta autorizzazione. La ditta si
è impegnata a non derivare prima del decreto di subconcessione.
Sempre in tale occasione, il Geom. Comiotto ha fatto rilevare che
il manufatto di protezione delle pompe è stato costruito in maniera
difforme da quanto previsto in progetto ed il sig. Menel ha fatto
presente che la Società provvederà a regolarizzare
amministrativamente la pratica presso la Sovraintendenza e
presenterà, inoltre, una relazione dettagliata sulle portate medie
da utilizzarsi.
Tenuto presente che:
- l'opera di presa è ubicata a quota 2008,15 m.s.m. ed è
costituita da un canale dissabbiatore a sezione trapezia, in ds. di
c.a. che, nel periodo di utilizzazione, attraverso l'apertura di
una paratoia con comando manuale, convoglia le acque nella cabina
di pompaggio;
- tale opera comprende un cunettone lungo il quale sono
ricavati, in destra orografica, uno stramazzo in parete grossa con
spigolo di monte arrotondato e, lungo la restante parte, una
caditoia con griglia per la captazione dell'acqua e la sua
immissione nel canale dissabbiatore dell'opera di presa stessa;
- la soglia dello stramazzo è prevista a 9,5 cm. più bassa
rispetto a quella superiore del cunettone in modo da garantire che
vi sia sempre, nel corso d'acqua, una portata pari al minimo
deflusso vitale (30 I/sec.), prima che l'acqua possa raggiungere il
livello della griglia di captazione e vada ad alimentare l'impianto
di innevamento;
- l'acqua viene convogliata verso la sala macchine mediante una
tubazione in acciaio, zincata e bitumata esternamente, con giunti a
collare;
- tale tubazione è suddivisa in tre tratti per una lunghezza
complessiva di mt. 2504 ed un dislivello tra l'opera di presa e la
sala macchine di mt. 156,21;
- il prelievo d'acqua, nel periodo compreso tra il 1° novembre
ed il 25 aprile, con una punta massima di 36 litri/secondo,
considerando che non verranno superati cinquanta cicli di
funzionamento, limitati al periodo notturno (dalle ore 20,00 alle
ore 08,00) è valutato complessivamente in 78.000 metri cubi, che
corrispondono a 0,026 moduli industriali, assumendosi ogni modulo
pari a tre milioni di metri cubi annui di acqua, ai sensi
dell'articolo 18 comma 1 lettera d) della legge 5 gennaio 1994 n°
36 (78.000: 3.000.000 = 0,026).
Richiamata inoltre la deliberazione di Consiglio n° 1193/X in
data 22 febbraio 1995 concernente l'approvazione dei criteri
provvisori di valutazione per l'esame delle domande di concessione
e subconcessione di derivazione d'acqua, ed accertato che:
- con lettera in data 12 giugno 1995 la Società Funivie Piccolo
San Bernardo, veniva invitata a ritirare presso l'ufficio
Concessioni Acque dell'Assessorato dei Lavori Pubblici, gli
elaborati presentati al fine di adeguarli ai nuovi criteri fissati
dalla deliberazione di cui sopra;
- in data 27 luglio 95 tali elaborati venivano ritirati dal
progettista, ed in data 12 settembre 1995 venivano riconsegnati,
opportunamente integrati con la determinazione del minimo deflusso
vitale nella sezione interessata dall'opera di presa, il cui valore
risulta essere di 30 litri/secondo.
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nel periodo dal 1° novembre
al 25 aprile di ogni anno, nella misura media di moduli industriali
0,026 si può subconcedere, avendo riguardo delle condizioni locali,
delle utenze preesistenti e della specie di derivazione
realizzata;
3) le opere di presa e le successive tubazioni, tenuto conto
delle clausole imposte nel disciplinare di subconcessione, a tutela
dei diritti dei terzi, sono tecnicamente approvabili e sono innocue
agli interessi pubblici;
4) la derivazione corrisponde alla razionale utilizzazione del
torrente Ponteilles ed è compatibile con il buon regime idraulico
senza che occorrano, oltre a quelle inserite nel disciplinare di
subconcessione, speciale garanzie a tutela di detto regime;
5) per l'uso della derivazione, a tutela dell'incolumità e per
le norme di igiene e di non inquinamento, non possono essere
impiegati, in aggiunta all'acqua, additivi di alcun genere per la
produzione della neve e quindi sono state inserite, al riguardo,
apposite clausole cautelative nel disciplinare di
subconcessione.
Visto, infine, che il Magistrato per il Po di Parma, con nota n.
16073 in data 18 gennaio 1994 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la legge regionale 8 novembre 1956, n. 4;
Vista la deliberazione di Consiglio n. 1193/X in data 22
febbraio 1995;
Visto il parere favorevole rilasciato dall'Ingegnere
Vice-Dirigente reggente del posto di Ingegnere Capo Dirigente il
Servizio Assetto e Tutela del Territorio dell'Assessorato ai
LL.PP., ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Delibera
1) di subconcedere, per la durata di anni trenta decorrenti
dalla data del decreto di subconcessione, alla Società Funivie
Piccolo San Bernardo con sede in La Thuile, giusta la domanda
presentata in data 5 settembre 1989, di derivare, nel periodo dal
1° novembre al 25 aprile di ogni anno, dal torrente Ponteilles, in
Comune di La Thuile, max. 36 I/sec. di acqua, per un prelievo
complessivo di 78.000 mc., corrispondenti a 0,026 moduli
industriali, per la produzione di neve artificiale;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della società
Funivie Piccolo San Bernardo;
4) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 1.500.000 (unmilionecinquecentomila) pari a mezza
annualità del canone, a titolo di cauzione, per gli scopi di cui
all'articolo 11 del T.U. 11 dicembre 1933 n. 1775, somma che verrà
restituita, ove nullaosta, al termine della subconcessione;
b) lire 10.000 (diecimila) pari al minimo fissato dall'articolo
3 della legge 21 dicembre 1961 n. 1501 e per gli scopi di cui al 2°
comma dell'articolo 7 del T.U. 11 dicembre 1933 n. 1775, somma da
introitare al Capitolo 08800 della parte Entrate del bilancio
preventivo della regione per il corrente esercizio finanziario
(provento delle concessioni e subconcessioni di acque pubbliche e
miniere);
c) lire 1.500.000 (unmilionecinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazione di
atti, eccetera , somma da introitare al Capitolo 13500 della parte
Entrate del bilancio preventivo della Regione per il corrente anno
finanziario (Gestione di fondi per conto terzi per istruttoria
domande e pratiche varie);
5) di stabilire, come specificato nell'articolo 9 del
disciplinare di subconcessione, in lire 3.000.000 (tremilioni) il
canone annuo da versare anticipatamente alla Regione, anno per
anno, (salvo diverse disposizioni che potranno essere impartite dal
Ministero in ordine alla assimilabilità dell'uso innevamento
artificiale ad altri usi tipizzati dalla legge 5 gennaio 1994, n.
36) a decorrere dalla data del decreto di subconcessione, somma da
introitare al capitolo 08800 della parte entrate del bilancio
preventivo della Regione per il corrente anno finanziario (Provento
di concessioni e subconcessioni di acque pubbliche e miniere).
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Disciplinare di subconcessione
(...omissis)
Presidente Qualcuno chiede la parola? Si può passare alla
votazione:
Presenti: 26
Votanti e favorevoli: 25
Astenuti: 1 (Lanièce)
Il Consiglio approva
