Classificazione
ASSISTENZA SANITARIA E OSPEDALIERA
Presidio ospedaliero
COOPERAZIONE


Resoconto integrale del dibattito dell'aula
Oggetto del Consiglio n. 992 del 29 novembre 1999 - Resoconto
OGGETTO N. 992/XI Notizie sull'operato della Cooperativa
assegnataria delle pulizie dell'Ospedale. (Interrogazione)
Interrogazione Preso atto dell’assegnazione
dell’appalto per le pulizie
dell’Ospedale regionale alla cooperativa "Concordia
95" di Roma;
Considerato che sembra che tale ditta, dal momento del suo
insediamento, non abbia assunto la totalità del personale impiegato
dalla precedente azienda appaltatrice, come da accordi con
l’Unità Sanitaria Locale della Valle
d’Aosta;
Venuti a conoscenza del fatto che, in base a quanto ci è stato
riportato, alcune socie lavoratrici di tale cooperativa, impiegate
presso l’Ospedale di Aosta, sono costrette ad
effettuare diversi turni di lavoro straordinario senza essere
retribuite e, che nonostante numerose richieste, a tali socie
lavoratrici non è stata data la possibilità né di prendere visione
dello statuto né dei bilanci, come nel diritto di ogni socio della
cooperativa;
i sottoscritti Consiglieri regionali
Interrogano
la Giunta regionale per conoscere:
1) se è conoscenza di tale situazione e in caso affermativo se
corrisponde al vero che la cooperativa "Concordia 95" non ha
rispettato gli accordi con l’Unità Sanitaria della
Valle d’Aosta, assumendo o associando con la
qualifica di soci lavoratori, l’intero organico
della precedente azienda appaltatrice i lavori di pulizia
dell’Ospedale regionale;
2) se può farsi parte attiva nel sollecitare celermente un
maggior controllo da parte dell’USL nei confronti
dell’operato della suddetta cooperativa.
F.to: Lanièce - Comé
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Gli interroganti mi chiedono se la Giunta
regionale è a conoscenza di questa situazione. Devo dire che
personalmente sono stato contattato mesi fa da un sindacato perché
riteneva che la procedura seguita non fosse idonea. Avevo chiesto
delucidazioni all'epoca all'USL, avevo consigliato anche il
sindacato di rivolgersi all'Ufficio regionale del lavoro perché è
materia prettamente di ordine sindacale e contrattualistica.
Al di là di questi allineamenti di alcuni mesi fa, l'USL mi
risponde quanto segue:
"In riferimento alle richieste di notizie
sull'operato della cooperativa assegnataria delle pulizie
dell'Ospedale si comunica che l'USL vigila affinché venga
rispettato quanto indicato nel capitolato speciale di oneri, in
particolare all'articolo 9 è specificato che, in caso di eventuali
problematiche occupazionali, in relazione alla consistenza numerica
dei lavoratori da impiegare per l'esecuzione dei lavori di cui
trattasi, la ditta aggiudicataria è invitata ad effettuare un
incontro con la ditta cessata finalizzato alla ricerca di soluzioni
idonee a garantire possibilmente il reimpiego dei lavoratori
interessati aventi le caratteristiche professionali necessarie ad
un adeguato svolgimento dell'attività, facendo ricorso a tale scopo
a tutti gli strumenti previsti dal vigente accordo collettivo
nazionale di lavoro del settore
.
Gli incontri fra le parti
si sono svolti e a tutt'oggi, alla data del 29 novembre, si è in
attesa di definizione della vertenza. Nel caso di specie, subentro
di una società cooperativa nell'appalto relativo alle pulizie, non
si configura, ai sensi dell'articolo 4 del contratto collettivo di
categoria, alcun diritto dei lavoratori alla riassunzione da parte
dell'impresa subentrante in virtù delle norme che regolano
l'attività delle società cooperative. A tutti i lavoratori
dipendenti presso la ditta precedente è stata offerta la
possibilità d'inserimento presso la cooperativa subentrante in
qualità di soci lavoratori. L'USL della Valle d'Aosta ha richiesto,
in relazione ai lavori di ristrutturazione in corso, un certo
numero di ore aggiuntive alla cooperativa, i controlli che gli
uffici sono tenuti ad effettuare si limitano esclusivamente alla
verifica della corretta esecuzione del lavoro e alla rispondenza
fra importo delle fatture e numero di ore prestate. In merito alla
possibilità per i soci lavoratori di prendere visione dello statuto
e dei bilanci, l'USL in quanto terzo soggetto non può in alcun modo
intervenire; i rapporti fra azienda USL e società cooperativa non
sono regolati da accordi bensì dal capitolato di appalto che ha
valore di legge ed è solo sulla corretta applicazione del
capitolato che l'USL deve vigilare. Si precisa infine che la
caratteristica saliente delle cooperative di produzione lavoro è
rappresentata dall'esecuzione di servizi tramite la prestazione
personale dei soci ed eccezionalmente con dipendenti in proporzione
di 1 ogni 12 soci, proporzione già superata allo stato
attuale."
Tutto il problema è qui. Ci sono dei contratti di lavoro che
prevedono, soprattutto negli appalti per le pulizie, che la ditta
subentrante debba assorbire il personale della ditta cessante, nel
caso in cui però ci siano delle cooperative di produzione lavoro,
come in questo caso, prevale la normativa delle cooperative di
produzione lavoro che non si rifiutano mai generalmente di assumere
il personale già dipendente, ma propongono al personale già
dipendente di trasformare il loro status sociale da dipendente in
socio lavorativo.
In questo caso succede regolarmente che il valore orario della
manodopera diminuisce perché teoricamente il socio lavoratore
partecipa agli utili della società, se gli utili ci sono
evidentemente. Per cui tutto il business delle cooperative di
questo genere si incentra su quest'impostazione di tipo
contrattuale che è molto complessa.
Nella fattispecie la materia è di applicazione strettamente
contrattuale e deve essere svolta in ambito di Ministero del
lavoro.
Non posso che concludere dicendo che, essendo stato
interpellato, sono ancora in attesa di risposte perché fattispecie
di questo genere si sono già verificate in altri casi con malumori.
Mi riferisco al caso classico della cooperativa che assumeva
infermieri professionali, che aveva adottato lo stesso principio:
aveva assunto come soci i lavoratori e in quel caso si erano
verificati gli stessi problemi. La materia però è contrattualmente
chiara.
Dal punto di vista degli appalti bisognerebbe per il futuro
verificare che non si creino degli equivoci di questo genere perché
il lavoratore dipendente, nel momento in cui passa socio
lavoratore, è un imprenditore anche lui e deve partecipare agli
utili o al disavanzo delle cooperative stesse e chiaramente cambia
la sua configurazione giuridica.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore. Noi quest'interrogazione l'avevamo presentata proprio
perché eravamo venuti a conoscenza della situazione particolare di
questa cooperativa che, pur avendo vinto l'appalto per la pulizia
dell'Ospedale regionale di viale Ginevra, sembra non aver
rispettato il capitolato di appalto con l'USL, che prevedeva che la
suddetta cooperativa, al momento del suo insediamento, assumesse la
totalità del personale impiegato presso la precedente azienda, che
aveva vinto l'appalto per le pulizie dell'Ospedale.
Ora l'Assessore, nella sua esposizione, ha messo in evidenza il
fatto che esiste al momento una vertenza, perché la norma stabilita
nel capitolato di appalto, trattandosi di una cooperativa, sarebbe
superata dalla normativa esistente nell'ambito delle
cooperative.
Invitiamo l'Assessore a verificare la fine di questa vertenza
per poi eventualmente dare mandato all'USL di effettuare le
apposite verifiche e gli appositi controlli. Ovviamente nella
nostra interrogazione avevamo elencato alcuni fatti, sempre
collegati con la cooperativa, che, come ha detto giustamente
l'Assessore, riguardano più l'Ufficio del lavoro, però noi li
avevamo inseriti per evidenziare che intorno a questa cooperativa
circolavano delle voci non troppo positive; allora giustamente,
visto che l'unica possibilità per l'USL è quella di far rispettare
il capitolato di appalto, alla luce anche di queste voci non
positive sul comportamento della stessa cooperativa nei confronti
dei propri lavoratori, chiediamo all'Assessore di seguire con
attenzione questo problema soprattutto alla luce di quella che sarà
la soluzione definitiva della vertenza in corso.
