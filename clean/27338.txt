Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 194 del 22 luglio 1971 - Resoconto
OGGETTO N. 194/71 - Disegno di legge regionale concernente:
"Nuove norme in materia di assistenza integrativa regionale a
favore degli inabili, mutilati ed invalidi civili".
Benzo
(D.P.)
- Con legge regionale del 20 maggio
1964 e successive modificazioni è stata autorizzata la concessione
agli invalidi civili irrecuperabili, residenti e domiciliati in
Valle d'Aosta da almeno cinque anni a decorrere dal compimento del
14° anno di età, di un assegno mensile di assistenza integrativa
regionale della misura massima di Lire 15.000.
La predetta legge regionale stabilisce, tra l'altro, che
l'assegno mensile assistenziale deve essere corrisposto nella
misura ridotta del 50% agli invalidi ricoverati in Istituti che
provvedano alla loro assistenza e che a coloro che fruiscano di
pensioni o assegni familiari, o rendite di qualsiasi natura e
provenienza, l'assegno venga ridotto in misura corrispondente
all'importo del trattamento già fruito.
La concessione dell'assegno mensile di assistenza è stata
subordinata all'accertamento dell'invalidità totale 100% da parte
di un Collegio medico.
L'articolo 2 della legge regionale predetta stabilisce che sono
da escludere dal beneficio dell'assistenza integrativa regionale
gli invalidi civili che usufruiscano di sussidi di assistenza, di
pensioni di previdenza con carattere continuativo, di importo
uguale o superiore a 15.000 che abbiano un reddito individuale di
importo uguale o superiore all'importo massimo di 15.000
dell'assegno erogabile "pro capite" in base alla presente legge,
che abbiano figlio o coniuge conviventi o non conviventi che siano
nelle condizioni di fornire gli alimenti ai sensi di legge, che
siano ricoverati in Istituti assistenziali a carico della Regione o
di altri Enti pubblici.
La recente legge statale del 30 marzo 1971 prevede le seguenti
forme di assistenza continuativa...
(Siggia
: per cortesia,
volete lasciare finire all'Assessore la sua relazione?) ...a favore
dei mutilati e invalidi civili:
1°) la concessione di un assegno di Lire 12.000 agli invalidi di
età compresa tra il 18° e il 65° anno di età, ai quali venga
riscontrata una riduzione della capacità lavorativa superiore ai
2/3 al 67%;
2°) la concessione di una pensione di inabilità di Lire 18.000
mensili agli invalidi di età superiore ai 18 anni, ai quali venga
accertata una totale inabilità lavorativa.
Le predette assistenze sono state ridotte nella misura del 50% a
coloro che siano ricoverati in Istituti che provvedano alla loro
assistenza;
3°) la concessione di un assegno di accompagnamento di Lire
12.000 mensili per mutilati e invalidi di età inferiore ai 18 anni
non deambulanti; tale assegno è temporaneo e deve essere
eventualmente prorogato di anno in anno.
Per fruire dei benefici non cumulabili dell'assegno mensile di
Lire 12.000 e della pensione di inabilità di Lire 18.000 occorre
che l'aspirante non goda di pensione, rendite, redditi ecc., di
importo pari o superiore rispettivamente a Lire 12.000 e alle
18.000 e che non sia iscritto nei ruoli di R.Mobile e se coniugato
il coniuge non sia iscritto nei ruoli dell'imposta complementare
dei redditi.
È opportuno menzionare, inoltre, la legge del 27 maggio 1970 che
prevede tra l'altro la corresponsione di un assegno mensile di Lire
12.000 ai sordomuti e l'art. 26 della legge 30 aprile 1969 che
prevede la corresponsione della pensione sociale di Lire 12.000
agli ultra-sessantacinquenni.
Le condizioni economiche per poter beneficiare dell'assegno dei
sordomuti e della pensione sociale sono identiche a quelle
richieste per le provvidenze ai mutilati e invalidi civili.
Partendo dall'ovvia considerazione che le leggi emanate dallo
Stato in questi ultimi anni nel campo dell'Assistenza ai mutilati e
invalidi civili, sordomuti e anziani, hanno svuotato di effettivo
contenuto sociale del 20 maggio 1964 e successive modificazioni, è
stato predisposto l'allegato disegno di legge regionale secondo i
seguenti presupposti informatori:
1°) Adeguamento alla terminologia adottata dalle leggi
statali;
2°) Adozione di criteri meno restrittivi per la concessione
delle provvidenze regionali e introduzione dei miglioramenti
accessori in analogia a quanto previsto dalle leggi nazionali;
3°) Maggiorazioni della misura dell'assegno mensile degli
invalidi già assistiti dalla Regione a Lire 19.000 mensili,
parificandola praticamente a quella delle pensioni I.N.P.S.
previste per i lavoratori autonomi (coltivatori diretti,
commercianti, artigiani) e integrazione delle provvidenze coloniche
assistenziali statali, con l'obiettivo di attuare una
differenziazione dei trattamenti in relazione al grado di
invalidità dell'invalido.
A tale proposito, debbo far presente che la Commissione
permanente di studio per la Sanità ed Assistenza sociale, in sede
di esame del progetto di legge, ha espresso parere favorevole ad
una modificazione proposta dal sottoscritto al testo formulato
dalla Giunta regionale, comportante l'elevazione da Lire 18.000 a
Lire 19.000 dell'assegno mensile di assistenza integrativa
regionale, e da Lire 6.000 a Lire 7.000 dell'assegno mensile
spettante agli invalidi civili aventi titolo alle provvidenze
statali di Lire 12.000 mensili.
Ho ritenuto opportuno porre tale modificazione, in quanto
l'I.N.P.S. ha recentemente aumentato l'importo delle pensioni ai
lavoratori autonomi a circa Lire 19.000, più precisamente Lire
18.850.
Vorrei a questo punto entrare nel merito dei contenuti e dei
criteri formatori annunciati sopra in base ai quali è stato
impostato il disegno di legge regionale in esame.
1°) Adeguamento alla terminologia adottata dalle leggi statali:
l'espressione invalidi civili irrecuperabili usata dalla legge
regionale del 20 maggio 1964 è stata sostituita con quella di
inabili, mutilati e invalidi civili. Con i primi, si intendono
coloro che sono da considerarsi incapaci a qualsiasi attività
lavorativa, con i secondi coloro che mantengono una certa
possibilità di lavoro.
La distinzione tra inabili, mutilati e invalidi civili, si rende
necessaria anche per le differenti che pur cumulabili assistenze
previste per le due categorie di minorati al disegno di legge
regionale.
Gli inabili infatti possono fruire oltre che dell'eventuale
assegno mensile di assistenza, anche dell'indennità di assistenza
domiciliare, quella prevista dall'art. 5.
La dizione Commissione sanitaria sostituisce quella di Collegio
medico. A questo proposito si è ritenuto opportuno affidare
l'accertamento dell'inabilità e del grado e della natura
dell'invalidità alla Commissione sanitaria prevista dalla legge 30
marzo 1971. Con la soppressione del Collegio medico, già previsto
dalla legge regionale 20 maggio 1964, si evita un inutile duplicato
e la possibilità di differenti valutazioni sul medesimo soggetto,
ciò che ha causato in passato non pochi inconvenienti e
contestazioni.
2°) Adozione di criteri meno restrittivi per la concessione
delle provvidenze regionali e introduzione di miglioramenti
normativi e accessori: come ho detto prima, in base alla legge
statale del 30 marzo 1971 le condizioni per fruire delle
provvidenze statali sono quelle di non aver... le pensioni,
rendite, di qualsiasi natura o provenienza, di non essere iscritti
nei ruoli dell'imposta di R.Mobile e di non avere il coniuge
iscritto nei ruoli dell'imposta complementare dei redditi.
Il disegno di legge regionale, oltre ad adottare tali
limitazioni, prevede anche che non possano fruire dei benefici
regionali coloro che abbiano parenti o affini previsti
dall'articolo 433 e seguenti del Codice civile, in grado di
provvedere al loro completo mantenimento e a fornir loro
l'eventuale assistenza necessaria.
Si è ritenuto opportuno aggiungere quest'ultima disposizione,
certamente meno restrittiva rispetto a quella di cui all'articolo
2, lettera c della legge regionale del 1964, per evitare, come si è
potuto constatare dall'applicazione della legge statale, la
concessione di assistenze a invalidi obiettivamente non
necessitanti di sussidi in quanto appartenenti a famiglie
benestanti (casi di figli o genitori di impresari, possidenti,
albergatori, commercianti, croupier, ecc.) è prevista una
concessione di una tredicesima mensilità di importo pari
all'ammontare dei benefici mensili previsti, da erogare con la
mensilità relativa al mese di dicembre.
Inoltre, in analogia a quanto adottato dagli Enti previdenziali
e dallo Stato stesso, i ratei sono pagati a bimestri anziché a
mensilità posticipate come previsto dalla legge regionale 20 maggio
1964.
Tale procedura, oltre a semplificare le operazioni contabili ed
amministrative, evita che l'assistito debba recarsi ogni mese agli
Uffici comunali per la riscossione.
Nel disegno di legge regionale viene introdotta la possibilità
da parte degli eredi di riscuotere i ratei maturati e non riscossi
dall'aspirante, già riconosciuto invalido od inabile per
sopravvenuto decesso. Con tale norma si intende evitare per il
futuro le frequenti e giustificate rimostranze nei confronti
dell'Amministrazione regionale, la legge 20 maggio 1964 non
permette in nessun caso la devoluzione terzi di assegni maturati e
non riscossi da parte dei familiari dell'invalido deceduto nelle
more dell'istruttoria della pratica, i quali pur avendo provveduto
al suo mantenimento e all'assistenza, si vedono negare la
possibilità di entrare in possesso dei ratei maturati del
congiunto.
3°) Maggiorazione della misura dell'assegno mensile agli
invalidi già assistiti dalla Regione e integrazione delle
provvidenze economiche assistenziali statali.
Il disegno di legge regionale in esame prevede, quindi, oltre
all'aumento a Lire 19.000 dell'assegno mensile agli invalidi già
assistiti dalla Regione, la corresponsione di un assegno
integrativo di Lire 7.000 mensili a coloro che fruiscano del
trattamento economico di Lire 12.000, derivante dall'applicazione
delle leggi del 30 marzo 1971 "Mutilati e invalidi civili", 26
maggio 1970 "Sordomuti", 30 aprile 1969 "Ultra-sessantacinquenni -
Pensione sociale" sempre che siano stati riscontrati affetti da una
riduzione della capacità lavorativa pari o superiore all'80%,
nonché la concessione di una indennità di assistenza domiciliare
della misura massima di Lire 12.000 a coloro che non abbiano
pensioni, rendite, redditi, ecc. d'importo pari o superiore a Lire
30.000 e che siano stati riscontrati affetti da una inabilità
totale e permanente, derivante da gravissime infermità che li
rendano totalmente dipendenti e che comportino una continua
assistenza da parte dei famigliari o terzi.
Pertanto, per il combinato delle leggi statali e dell'emananda
legge regionale viene ad attuarsi per gli inabili e gli invalidi
valdostani una scala di trattamenti economici in relazione al grado
delle minorazioni che può essere schematicamente così
riassunta:
1°) ai mutilati e invalidi civili con riduzione della capacità
lavorativa pari o superiore al 60%, Lire 12.000 mensili, derivanti
dalle leggi statali;
2°) ai mutilati e invalidi civili con riduzione della capacità
lavorativa pari o superiore all'80% Lire 19.000 mensili, derivanti
per Lire 12.000 dalle leggi statali e per Lire 7.000 dall'emananda
legge regionale;
3°) ai mutilati e invalidi civili inabili Lire 30.000 mensili,
derivanti per Lire 18.000 dalla pensione di inabilità di cui
all'articolo 12 della legge 30 marzo 1971 - la legge statale - e
per Lire 12.000 dall'indennità di assistenza domiciliare di cui
all'articolo 5 del disegno di legge regionale.
Come i Signori Consiglieri avranno potuto notare dall'allegato
trasmesso, la Commissione consiliare ha anche proposto di
sostituire l'articolo 13 del disegno di legge formulato dalla
Giunta con un nuovo testo riportato nell'allegato medesimo.
Il nuovo testo proposto è la conseguenza di un orientamento
emerso in sede di discussione in Commissione e, cioè, l'opportunità
che "ai fini del riconoscimento dell'indennità di assistenza
domiciliare gli invalidi assistiti attualmente o in passato dalla
Regione debbono essere sottoposti ad una nuova visita
medico-collegiale per l'accertamento o meno dell'inabilità totale e
permanente".
Mi pare indubbio che la nuova legge regionale per gli inabili,
mutilati e invalidi civili, oltre che presentare una maggiore
organicità e chiarezza rispetto alla precedente normativa, risponde
all'esigenza di una maggiore giustizia sociale, in quanto prevede
una differenziazione dei trattamenti in relazione al grado delle
minorazioni invalidanti del soggetto e con l'aumento dell'assegno
tiene conto della maggiorazione del costo della vita registrato in
questi ultimi anni. Inoltre, con l'introduzione dell'indennità di
assistenza domiciliare, si raggiunge il preciso scopo di venire
incontro, in misura adeguata, alle necessità degli invalidi
totalmente inabili e più bisognosi di assistenza continua.
Aggiungo, infine, che da calcoli effettuati sulla base del
numero degli assistiti attualmente dalla Regione, ai sensi della
legge 20 maggio 1964, degli assistiti ai sensi della legge statale
del numero dei possibili beneficiari dell'indennità di assistenza
domiciliare, si ha ragione di ritenere che il maggior onere
derivante a carico della Regione dall'applicazione dell'allegato
disegno di legge regionale possa essere agevolmente contenuto nei
limiti dell'attuale stanziamento dell'apposito capitolo del
bilancio che presenta una disponibilità di Lire 255 milioni.
Mi riservo, inoltre, in sede di esame dei singoli articoli del
disegno di legge, di proporre al Consiglio alcuni emendamenti al
testo degli articoli 3 e 5, la cui formulazione presenta
inesattezze di forma.
Montesano (P.S.D.I.)
- Chi chiede la parola? Allora si
passa alla votazione articolo per articolo, se non ci sono
osservazioni gli articoli vengono approvati. Allora sul primo? La
parola al Consigliere Germano sull'articolo 1.
Germano (P.C.I.)
- Osservazione. Nel secondo comma
dell'articolo 1 è detto "L'assegno mensile assistenziale è
corrisposto nella misura ridotta del 50% agli invalidi ospiti in
Istituti che provvedono alla loro assistenza". Ora, Lei non ha
nessuna responsabilità, Assessore Benzo, ma nel passato degli
assistiti che erano in carcere, siccome si è considerato il carcere
un istituto di cura, non potevano avere l'assegno.
Allora io direi solo di mettere in "Istituti di cura". No, è
proprio un caso capitato all'Assessore Mappelli, che un tale che
era in carcere, e lui, siccome era in istituto che provvedevano
alla loro assistenza, io ogni mese dovevo andare a chiedere che
facesse l'assistenza a questo che aveva un tumore al cervello, tra
l'altro, mentre invece se si mette "in istituto di cura" si
comprende che in carcere non è il luogo dove si provveda alla sua
assistenza. "Istituti di cura".
Montesano (P.S.D.I.)
- Accoglie l'emendamento. Benone.
Allora viene votato l'articolo.
Benzo
(D.P.)
- Allora prego, solo per l'articolo 1
c'è da cambiare, no, come la Commissione, come quella mia proposta
in Commissione, al posto di Lire18.000 diventa Lire 19.000 al primo
capoverso.
Montesano (P.S.D.I.)
- Allora "di cura".
Benzo
(D.P.)
- Dunque, prima di tutto, primo
capoverso, Presidente, penultima riga "elevato da Lire 15.000 a
Lire 19.000".
Secondo capoverso aggiungere la parola "di cura".
Terzo capoverso, quarta riga, "di importo inferiore a Lire
19.000".
Montesano (P.S.D.I.)
- Chi approva alzi la mano.
Contrari? Astenuti? Il Consiglio approva.
Articolo 2.
Benzo
(D.P.)
-... alla terzultima riga dell'unico
comma al posto di Lire 18.000, "19.000".
Montesano (P.S.D.I.)
- Il Consiglio approva.
Articolo 3.
Benzo
(D.P.)
- Identicamente all'ultima riga
dell'unico capoverso al posto di Lire 6.000, "7.000".
Montesano (P.S.D.I.)
- Il Consiglio approva.
Articolo 4.
Benzo
(D.P.)
- alla lettera b) "non abbiano titolo
a pensione, ad assegni, a rendite, ecc. importo pari o superiore a
Lire 19.000".
Montesano (P.S.D.I.)
- Il Consiglio approva.
Articolo 5.
Benzo
(D.P.)
- All'articolo 5, Presidente aspetti
un attimo. Articolo 5. Ah, no, scusi Presidente, c'era una dizione
dell'articolo 3 già corretto.
Montesano (P.S.D.I.)
- Sì, articolo 3 corretto...
Benzo
(D.P.)
- No, no, c'è una cosa, c'è un
contrasto, c'è una correzione Presidente. Vorrei tornare
all'articolo 3, per cortesia. L'avevo detto nel mio discorso.
L'articolo 3 deve essere così modificato "Ai mutilati e invalidi
civili aventi titolo alla pensione sociale prevista dall'articolo
26 della legge 30 aprile 1969 n. 153, ovvero agli assegni mensili
previsti dagli articoli 13 e 17 della legge 30 marzo 1971 n. 118,
nonché all'assegno mensile previsto dall'articolo...
Montesano (P.S.D.I.)
- ...e lasci finire. Signorina, per
favore.
Personnettaz
(D.P.)
- ...è una cosa
importantissima.
Montesano (P.S.D.I.)
- sì, ma la dica, la dica...
Benzo
(D.P.)
- Dunque "nonché dell'assegno mensile
previsto dall'articolo 1 della legge 26 maggio 1970, è corrisposto,
alle condizioni e modalità stabilite dai successivi articoli, un
assegno mensile di Lire 7.000" viene soppressa la dizione finale "a
decorrere dal 1° gennaio 1971", in quanto in contrasto con
l'articolo 8, il quale prevede che le provvidenze sono concesse dal
mese successivo a quello della presentazione della domanda. Quindi
viene soppressa la dizione finale dell'articolo 3. Chiaro?
Montesano (P.S.D.I.)
- Allora si ripete la votazione
dell'articolo 3.
Il Consiglio approva.
Articolo 4, il Consiglio approva.
(Benzo:
con quella
modifica).
Articolo 5.
Benzo
(D.P.)
- L'articolo 5. L'ultimo comma
dell'articolo 5 deve essere così modificato "a coloro che abbiano
titolo a pensioni, ad assegni, a rendite o a redditi di qualsiasi
natura o provenienza, di importo inferiore alle Lire 30.000
mensili, l'indennità di cui al 1° comma è corrisposta nella misura
pari alla differenza tra l'importo di cui sopra e l'ammontare del
trattamento goduto". È un'esattezza di forma, anziché come era
detto "l'indennità di cui al 1° comma è ridotta nella misura
corrispondente all'importo del trattamento goduto". Questione che è
chiaramente inesatta.
Montesano (P.S.D.I.)
- No, no, me la vuole dettare.
Benzo
(D.P.)
- Allora "l'indennità di cui al primo
comma è corrisposta nella misura pari alla differenza tra l'importo
di cui sopra e l'ammontare del trattamento goduto". È una
inesattezza di forma in cui era detto, non era chiaro qual era la
differenza, tra le 19 e le 30 insomma.
Montesano (P.S.D.I.)
- Allora il Consiglio approva?
Articolo 6.
Benzo
(D.P.)
- Articolo 6 non c'è niente.
Montesano (P.S.D.I.)
- Il Consiglio approva.
Articolo 7 - Il Consiglio approva.
Articolo 8 - Il Consiglio approva.
Articolo 9 - Il Consiglio approva.
Articolo 10 - Il Consiglio approva.
Articolo 11 - Il Consiglio approva.
Articolo 12 - Il Consiglio approva.
Articolo 13 -...
Benzo
(D.P.)
-... là scritto nel nuovo testo della
Commissione ha deliberato. La Commissione ha proposto di sostituire
l'attuale articolo 13 del disegno di cui si tratta con il seguente
nuovo testo. Presidente, c'è nel parere della Commissione, se vuole
lo leggo perché resti agli atti. Lo leggiamo perché resti nel
verbale.
Montesano (P.S.D.I.)
- Sì, l'articolo 13 c'è
nell'allegato della Commissione. È bene leggerlo.
Benzo
(D.P.)
- C'è nell'allegato, però è bene
leggerlo.
"L'Assessorato regionale alla Sanità ed Assistenza sociale
provvederà, ai fini del riconoscimento dell'assegno di assistenza
integrativa di cui all'articolo 3 della presente legge,
all'accertamento delle singole posizioni dei mutilati ed invalidi
civili, attualmente o in passato assistiti dalla Regione ai sensi
della legge regionale 20 maggio 1964, n. 6 e successive
modificazioni. Inoltre, ai fini del riconoscimento dell'indennità
di assistenza domiciliare di cui all'articolo 5 della presente
legge, provvederà a far sottoporre i mutilati ed invalidi civili di
cui sopra all'esame dell'apposita Commissione sanitaria per
l'accertamento dell'inabilità totale e permanente.
Su proposta dell'Assessore alla Sanità ed Assistenza sociale, la
Giunta regionale delibererà la concessione agli aventi diritto
delle maggiori provvidenze di cui al primo comma, con decorrenza
dal 1° gennaio 1971".
Montesano (P.S.D.I.)
- Allora il Consiglio è chiamato ad
approvare questo nuovo articolo 13.
Benzo
(D.P.)
- Scusi Presidente, mi è venuto solo
un dubbio. Siccome abbiamo soppresso quella decorrenza precedente,
in quanto era subordinata alla domanda, anche qui bisognerà
correggere con decorrenza... quindi come era scritto alla domanda,
no, alla presentazione, dove è detto qua "le provvidenze sono
concesse dal mese successivo a quello della presentazione della
domanda".
Quindi allora: "Su proposta dell'Assessore alla Sanità la Giunta
delibererà... no, dal 1°, allora va bene dal 1° gennaio 1971" Non è
in contrasto con l'articolo 8.
Montesano (P.S.D.I.)
- Va bene. Allora il Consiglio
approva questo nuovo articolo 13, in sostituzione di quello
contenuto nel testo, cioè quello proposto dalla Commissione.
Articolo 14 - Il Consiglio approva.
Articolo 15 - Il Consiglio approva.
Articolo 16 - Il Consiglio approva.
Si passa alla votazione a scrutinio segreto.
Presenti 30, votanti 30, maggioranza 16, favorevoli 27, contrari
3. Il Consiglio approva.
Si passa all'oggetto n. 11.
