Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1529 del 27 settembre 2000 - Resoconto
OGGETTO N. 1529/XI Assegnazione a trattativa privata per il
periodo 2000-2001 dei servizi di pulizia presso i Comandi di Aosta
e Courmayeur del Corpo dei vigili del fuoco.
(Interpellanza)
Interpellanza Premesso che:
- con la legge regionale 7/99 a decorrere dal 1/01/2000
l’organico dei vigili del fuoco operanti in Valle
d’Aosta è stato regionalizzato e i beni immobili e
mobili dello Stato in uso ai reparti sono stati trasferiti alla
Regione Autonoma della Valle d’Aosta;
- i servizi di pulizia presso i comandi di Aosta e Courmayeur,
appaltati dal Ministero per l’importo di lire
48.840.000 annui, sono scaduti il 31/12/99;
- l’Amministrazione regionale ha disposto con una
prima proroga del 2/02/2000 la prosecuzione alle medesime
condizioni dei servizi di pulizia sino al 30/06/2000;
- con comunicazione del maggio u.s. il servizio patrimonio ha
avviato trattativa privata per procedere
all’assegnazione delle pulizie per il periodo
1/07/2000 - 31/12/2001;
- con successivo provvedimento dirigenziale del 3/07/2000 è
stata disposta ulteriore proroga sino al 31/08/2000 poiché
"l’espletamento della gara per
l’affido del servizio ha comportato una revisione
degli elaborati in possesso del Servizio del Patrimonio,
finalizzati al contenimento del costo complessivo";
- le "prescrizioni tecniche dei servizi di pulizia" trasmesse
alle ditte invitate risultavano ancora predisposte dal Ministero
dell’Interno e recavano una base
d’asta annua di lire 183.035.314 (lire 155.946.838,
oltre 27.088.476 relative ai locali mensa);
- che l’aggiudicazione è avvenuta per un importo
annuo di lire 86.400.000;
il sottoscritto Consigliere regionale
Interpella
l’Assessore al Bilancio, Finanze e Programmazione
per conoscere:
1) con quali tempi e con quali contenuti si sono concretizzate
le revisioni degli elaborati di cui in premessa;
2) quali sono i motivi per cui il capitolato risulta predisposto
dal Ministero;
3) quali ditte sono state invitate e quali sono gli importi
annui delle offerte presentate;
4) quali sono i motivi che hanno comportato quasi per
l’Amministrazione regionale quasi il raddoppio del
costo dell’appalto attuale rispetto
all’aggiudicazione precedente.
F.to: Frassy
Presidente La parola al Consigliere Frassy.
Frassy (FI)
Nell'illustrare questa interpellanza penso che
vadano ricordati alcuni passaggi ossia che vada ripercorsa la
cronologia che sta a monte dell'oggetto dell'interpellanza.
Nel marzo 1999 la maggioranza di questo Consiglio regionale
approvava la legge n. 7 con la quale nei fatti veniva
regionalizzato il Corpo dei vigili del fuoco.
Ovviamente la gestione di quel corpo comportava tutta una serie
di conseguenze non solo in termini di personale e di immobili, ma
anche in termini di servizi e sembrerebbe che l'Amministrazione non
abbia fatto molta attenzione al tipo di eredità che si sarebbe
accollata da questa operazione di regionalizzazione in quanto
soltanto il 2 febbraio di quest'anno si rende conto che è
necessario predisporre una proroga retroattiva al 1° gennaio per
l'appalto delle pulizie degli immobili di Aosta e di Courmayeur
perché l'appalto di pulizie precedentemente bandito dal Ministero,
da cui dipendevano i vigili del fuoco, scadeva per l'appunto al 31
dicembre 1999.
Ciò fatto, ci si rende probabilmente conto che i tempi non sono
sufficienti e gli uffici predispongono ai primi di luglio, comunque
sempre dopo la scadenza di quella prima proroga che era al 30
giugno, un'ulteriore proroga sino al 31 agosto.
"La seconda proroga?"
leggo testualmente
"? nella
gestione di questo appalto è dovuta all'espletamento della gara per
l'affido del servizio, la quale ha comportato una revisione degli
elaborati in possesso del Servizio patrimonio finalizzati al
contenimento del costo complessivo."
In effetti nell'aggiudicazione di questo appalto si fa
riferimento a quella che è stata la metodologia di gara ossia a una
trattativa privata e a una gestione in economia perché questa è la
definizione giuridica di questo tipo di appalto.
Ora, il precedente appalto, quello bandito dal Ministero e
scaduto il 31 dicembre 1999, era stato affidato per una cifra
inferiore ai 50 milioni, mi risulterebbe una cifra sui 48 milioni e
rotti.
Nel nuovo appalto gli uffici dell'Amministrazione regionale
mandano alle ditte invitate un articolato capitolato che
stranamente è su carta intestata del Ministero e già questa mi
sembra una curiosità quanto meno, nel senso che la
regionalizzazione era ormai operata, gli uffici regionali si
stavano già occupando della vicenda in quanto la proroga viene
effettuata ovviamente dagli uffici regionali, ma il capitolato
dell'appalto è fatto su carta intestata del Ministero.
La cosa ancora più strana è che i 48 milioni e rotti
dell'appalto andati in aggiudicazione e a scadenza a dicembre 1999
diventano 183 milioni per i servizi di pulizia dei medesimi locali
di Aosta e di Courmayeur; l'aggiudicazione alla fine avviene su 86
milioni.
Ora, se dovessimo fare un ragionamento fra i 183 milioni del
capitolato e gli 86 milioni dell'aggiudicazione e lo dovessimo
vedere come offerta, dovremmo quanto meno concludere che si tratta
di quelle che la legge definisce offerte anomale per la dimensione
del ribasso effettuato, ma per forte che possa essere il ribasso
effettuato, 86,4 milioni rispetto a un capitolato di 183 perché
erano 155 e rotti per la parte generale più 27 e rotti relativi ai
locali mensa, dunque complessivamente 183, rimane comunque evidente
che i lavori così affidati, nonostante la definizione di lavori
affidati in economia, abbiano comportato per l'Amministrazione
regionale un maggior onere equivalente al 100 percento rispetto a
quello che era l'onere sostenuto dallo Stato.
Fatte queste premesse, le domande penso siano abbastanza chiare
e pretenderei che l'Assessore dia delle risposte soprattutto
chiare: intanto quali sono i tempi rispetto alla cronologia che ho
cercato di sunteggiare e quali sono i contenuti con cui si sono
verificate le revisioni che ho citato nell'illustrazione, le
revisioni necessarie all'affido dell'appalto e sembrerebbe di
dedurre revisioni ad appalto avvenuto; quali sono i motivi per cui
l'Amministrazione ha elaborato un capitolato, se l'Amministrazione
lo ha elaborato, su carta intestata del Ministero o se invece il
capitolato lo ha comunque predisposto il Ministero; quali sono le
giustificazioni del raddoppio del costo rispetto alla precedente
gestione; infine e soprattutto le ditte e gli importi che erano
presenti nelle offerte fatte all'Amministrazione regionale.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Tenterò di dare alcune informazioni che credo
possano essere utili per capire meglio quello che è successo.
In relazione poi all'oggetto desidero precisare che si tratta di
un appalto seguito e definito, come previsto dalla legge n. 45, dal
Dirigente responsabile del Servizio del patrimonio.
Sono venuto a conoscenza anch'io da parte di alcuni colleghi
consiglieri di varie collocazioni politiche che ci sono state delle
persone, probabilmente facenti parte di ditte partecipanti a questa
gara, che si sono lamentati con loro su presunti torti subiti,
quindi presumo che in parte questa iniziativa sia dovuta anche a
questo fatto, ma indubbiamente credo che sia giusto e opportuno
verificare e illustrare quale procedimento sia stato seguito,
quindi ringrazio Frassy nell'aver esplicitato i propri dubbi e
nell'aver richiesto chiarezza sugli atti della Regione.
Per rispondere in maniera puntuale è necessario a grandi linee
ricostruire, vorrei farlo anch'io, le fasi della procedura
dell'appalto. Come ricordato dall'interpellante, con la
regionalizzazione dei vigili del fuoco e il trasferimento dei beni
mobili e immobili alla Regione il Servizio patrimonio ha provveduto
ad indire la gara di appalto per le pulizie dei comandi di Aosta e
di Courmayeur.
Data la particolarità del servizio, dormitori, spogliatoi,
mense, cucine, locali che richiedono pulizie particolari, diverse
ovviamente dalle normali pulizie degli uffici su cui abitualmente
opera il Servizio del patrimonio, veniva chiesto ai vigili del
fuoco di fornire un capitolato corretto per tale servizio.
I vigili del fuoco fornivano il capitolato previsto dal
Ministero dell'interno e da poco tempo in vigore, da noi adottato
con lo scopo di garantire uno standard uguale a quello delle altre
caserme.
Venivano quindi invitate le seguenti ditte: Pulizia 77 di Aosta,
GS Service di Torino, Viérin Cesarina di Aosta, Viérin S.r.l. di
Aosta, Ver. Pul. di Aosta, V.R.D. S.n.c. di Aosta che presentavano
le loro offerte rispetto a questo capitolato.
La più conveniente era quella della V.R.D. con 106.485.000 lire.
Qui occorre evidenziare che, in base alle disponibilità di
bilancio, nello specifico trattasi di un capitolo che insieme ad
altri dello stesso settore è oggetto di monitoraggio continuo e
tendente al contenimento il più possibile delle spese, trattandosi
di spese correnti di funzionamento, in base alle indicazioni la
spesa per questo servizio doveva aggirarsi sugli 80 milioni annui,
cifra stimata e ritenuta equa anche dai servizi competenti, quindi
successivamente e necessariamente, allo scopo di ricondurre la
spesa effettiva a livello di quella preventivata, più attinente
agli obiettivi del bilancio con evidente vantaggio per
l'Amministrazione regionale, nell'arco di circa un mese, e qui
rispondo al primo quesito posto da Frassy, il Servizio patrimonio
provvedeva d'intesa con i responsabili dei vigili del fuoco alla
revisione degli elaborati che inizialmente prevedevano anche la
pulizia per esempio del piazzale diminuendo in parte le superfici
da pulire e mantenendo però inalterati gli standard
qualitativi.
Questa operazione, come detto, veniva condotta e concordata con
il comando dei vigili del fuoco che si impegnava ad effettuare il
servizio delle parti scorporate con personale proprio così come già
veniva fatto in precedenza.
Sull'ultima domanda va sottolineato che il costo maggiore,
quindi c'è una giustificazione nell'aumento del costo da 48 a 86
milioni, è da imputare in parte all'aumento delle superfici da
pulire: sono circa 1.000 e qualcosa metri quadri in più rispetto a
un totale di 4.500 metri quadri.
Fra le nuove superfici da pulire in più rispetto alla situazione
precedente c'è per esempio la nuova palestra, che prima non c'era,
e che con gli spogliatoi occupa uno spazio di circa 650 metri
quadri, quindi il maggiore costo è dovuto sia alla maggiore
superficie, sia al miglioramento dello standard qualitativo
richiesto al servizio in precedenza carente a detta dei vigili
stessi, per fare un esempio attualmente i servizi igienici vengono
puliti giornalmente, mentre con il vecchio appalto venivano passati
in fretta due volte la settimana, di questa affermazione è facile
riscontrarne l'attendibilità ascoltando proprio i vigili.
Voglio aggiungere che, a detta dei responsabili della ditta che
operava in precedenza e la dichiarazione è stata fatta
pubblicamente in sede di incontro quando c'è stata la procedura
dell'appalto, quello che veniva corrisposto in precedenza era
assolutamente non sufficiente a coprire le spese per un servizio di
qualità, vale a dire pulizie a fondo giornaliere.
Mi auguro con questo di aver risposto in modo esauriente alle
domande poste nell'interpellanza.
Si dà atto che, dalle ore 19,36, riassume la presidenza il
Presidente Louvin.
Président
La parole au Conseiller Frassy.
Frassy (FI)
Mi dispiace deludere le aspettative
dell'Assessore, ma ha sicuramente risposto in modo non
soddisfacente. Le risposte date dall'Assessore sono risposte di
buon senso, ma non sono andate ad esaminare i quesiti specifici che
avevamo richiesto e purtroppo mi sembra di poter dire in replica
che il buon senso non ha condotto la mano dei funzionari che si
sono occupati di questa vicenda.
Peraltro questo è un giudizio che conferma l'Assessore Agnesod
perché ha esordito in maniera un po' strana e curiosa dicendo:
"Innanzitutto vorrei precisare che qui c'è un funzionario che si
è assunto le sue responsabilità in base a una certa legge, che ha
fatto quello che doveva fare, dunque io do un giudizio
politico,
ma faccio un passo indietro rispetto a quella che
è stata la conduzione della vicenda? "
e penso che sia comunque
una precisazione significativa anche se il fatto dovrebbe essere
noto e valere per tutte le situazioni simili.
Dice l'Assessore che il capitolato era stato predisposto dal
Ministero, Assessore, io sono esterrefatto da questa situazione: il
Ministero che gestiva i vigili fino a dicembre appaltava a 48
milioni, il Ministero, nel momento in cui non gestisce più i
vigili, predispone un capitolato a 183 milioni. Mi sembra veramente
incredibile, poi per carità abbiamo visto di tutto e di peggio. Qui
stiamo parlando di milioni con delle variazioni tali da lasciare
più di qualche sospetto sulla linearità di questa vicenda.
Dice l'Assessore che le due proroghe sono state necessarie per
ridimensionare la cifra del capitolato di 183 milioni e riportarla
a una cifra stimata di 80 milioni. Assessore, mi scusi, ma da 183
milioni a 80 milioni si va ad alterare la gara; andando a chiedere
un'offerta su 183 milioni, non voglio mettere in dubbio quello che
ha detto l'Assessore, però penso che sia male informato perché ho
dei dubbi che su 183 milioni la prima offerta sia stata di 106
milioni e già questo la dice lunga sull'inattendibilità di quei 183
milioni rispetto ai 48 milioni.
Ma la cosa sorprendente, Assessore, è che non è pensabile di
gestire un appalto nel rispetto delle procedure e nel rispetto
della legge da lei citata quando a offerte richieste si vanno a
rideterminare le quantità appaltate andando a un abbattimento
incredibile perché dai 183 si va a una stima di 80 milioni.
Dice ora l'Assessore che comunque sia gli 86 milioni sono
giustificati rispetto ai 40 e dunque rispetto al raddoppio del
precedente appalto per i 1.000 metri quadri in più sui 4.100 metri
quadri; mi sembra che abbiamo una proporzione del 25 percento a
fronte di un aumento del 100 percento.
L'Assessore sostiene che la previsione era di uno standard di
pulizia quotidiana. Mi risulta peraltro che la pulizia quotidiana
si sia fermata al sabato mattina, nel senso che la successiva parte
della giornata del sabato e la domenica sono state stralciate
dall'appalto. Se così fosse, Assessore, a fronte di una previsione
di 7 giorni su 7 voi avete ridimensionato l'appalto a 5 giorni
lavorativi più mezzo festivo; essendo questo un appalto di mere
prestazioni di servizio dove non ci sono beni forniti, è evidente
che l'appalto è falsato. Ma perché? Perché lei sa benissimo,
Assessore, che in prestazioni di servizio il lavoro domenicale e
comunque il lavoro festivo comporta dei maggiori oneri in sede di
valutazione dell'offerta che sono addirittura del 100 percento del
costo vivo che l'azienda sostiene.
Allora sono veramente sorpreso di come l'Amministrazione possa
sostenere e giustificare la modalità con cui è arrivata
all'aggiudicazione dell'appalto sostenendo che in corso di offerta
ha ritenuto di rivedere le quantità e di conseguenza i prezzi. Sono
veramente esterrefatto, ritengo che una procedura di questo genere
non abbia sicuramente l'avallo della legittimità a nessuna
latitudine. Non so se questa vicenda rimarrà circoscritta agli
uffici dell'Assessorato, però sicuramente io non sarei così
convinto e tranquillo, Assessore, nel sostenere che tutto sommato è
stata un'operazione di buon senso.
Il suo tentativo di rispondere usando buon senso, peraltro, è un
tentativo che non rispecchia il metodo e il metro usato dagli
uffici nel gestire questo appalto.
