Classificazione
TRASPORTI E VIABILITÀ
Trasporti



Oggetto del Consiglio n. 815 del 10 luglio 2019 - Resoconto
OGGETTO N. 815/XV - Interpellanza: "Revisione degli orari e
delle corse riguardanti il servizio di autolinea
Pont-Saint-Martin/Gressoney-La-Trinité".
Distort (Presidente) -
Punto n. 11 dell'ordine del
giorno. Per l'esposizione, la parola alla proponente, la collega
Minelli.
Minelli (RC-AC) -
Questa è un'interpellanza che riguarda
il servizio di autolinea Pont-Saint-Martin/Gressoney, nella mia
vallata, e si riferisce in particolare alle corse del periodo
estivo. Come accade a ogni chiusura di anno scolastico, dal giorno
successivo alla fine della scuola viene sospesa tutta una serie di
corse che durante l'anno sono dedicate ai ragazzi ma che utilizza
anche il resto della popolazione. Nella fattispecie le corse sono
calate drasticamente, sono passate da 12 andata e ritorno tra
scolastiche, giornaliere e feriali, a 6. C'è un errore nella mia
interpellanza, me ne sono accorta dopo: attualmente non sono 6
andata e ritorno e 7 andata e ritorno, perché altrimenti sarebbero
aumentate a 13, ma 6 in discesa, di cui una soltanto feriale, e 7
in salita, e scendono a 6 la domenica.
Il fatto che dal giorno successivo alla fine della scuola
manchino delle corse è negativo soprattutto per quegli studenti che
finiscono sì le lezioni ma hanno anche gli esami di licenza media.
C'è poi un altro problema che riguarda un numero consistente di
ragazzi che svolgono attività di animazione o usufruiscono delle
stesse presso l'oratorio interparrocchiale di Donnas, una delle
poche realtà aggregative ricreative della nostra zona. Possono
infatti utilizzare gli scuolabus, che effettivamente fanno servizio
fino all'oratorio, soltanto gli alunni delle scuole primarie,
perché gli altri non hanno copertura assicurativa. Molti degli
utenti di questo servizio, delle corse che sono soppresse, sono poi
dei lavoratori che giornalmente si spostano nel fondovalle e che si
recano verso Ivrea o Aosta per svolgere i loro impieghi. Ho fatto
anche un esempio proprio per portare a conoscenza di tutti qual è
la situazione. Una persona che risiede dove abito io, a Gaby, ha a
disposizione la prima corsa per scendere verso il fondovalle alle
8.00, l'autobus arriva alla stazione ferroviaria di
Pont-Saint-Martin alle 8:35, il primo treno disponibile che passa
per Aosta è alle 8:49 e quello per Ivrea alle 9:15. Ovviamente sono
degli orari che non permettono di essere in tempo sul posto di
lavoro. Nelle corse in salita l'ultima parte da Pont-Saint-Martin
alle 19:30 arriva a Staffal alle 20:45 e scende da Staffal alle
19:40. Non sono degli orari che sono favorevoli per chi intende
trascorrere una serata estiva nella vallata e partecipare alle
varie iniziative che sono previste in questo periodo per gli ospiti
che sono in visita nella Valle di Gressoney. Ci sono pervenute
varie segnalazioni da parte di residenti nella valle e da persone
che la frequentano per motivi di lavoro. Sono normalmente delle
persone non automunite, molte sono delle badanti o degli operatori
stagionali che lavorano negli alberghi della zona. Sono anche tanti
i turisti che nel corso dell'estate scelgono questa valle come meta
delle loro escursioni e che hanno necessità di spostarsi anche da
altre località senza avere dei mezzi propri.
Credo che sia una situazione che non riguardi soltanto la mia
vallata ma che si verifichi anche in altre zone, che quindi ci
debba essere una riflessione in questo senso per affrontare il
problema in modo più organico. Per questi motivi le domande che
pongo sono queste: se si intende valutare con la società
appaltatrice del servizio - VITA - la possibilità di introdurre già
per questa estate, da metà luglio fino a settembre, almeno una
corsa in discesa la mattina presto, che poi dovrebbe avere un
corrispettivo in un rientro il quale potrebbe proprio essere nella
serata. Secondariamente quello che si chiede è di fare per il
prossimo anno scolastico, quindi per il periodo da settembre a
giugno e poi per quello successivo da giugno a settembre una
revisione degli orari e delle corse in accordo sia con le
istituzioni scolastiche - quella di primo grado che è a
Pont-Saint-Martin ma anche con le altre che sono situate ormai a
Verrès e oltre - e poi con le Amministrazioni locali - che devono,
a mio avviso, farsi carico in maniera più puntuale di questo
problema -, le varie associazioni che si occupano di promozione
turistica e gli operatori del settore al fine di migliorare questo
servizio...
È un'iniziativa che va nella direzione di un'applicazione di
quello che sarà il Piano regionale dei trasporti, che prevede
espressamente una maggiore implementazione del trasporto pubblico
locale. Ovviamente il PRT non è ancora approvato, ci arriveremo,
però queste sono alcune criticità che con un'attenzione maggiore si
possono risolvere anche prima.
Presidente -
Per la risposta, la parola all'Assessore
Bertschy.
Bertschy (AV) -
Senza stare a recuperare tutta l'attività
che è stata fatta anche in questi mesi a riguardo
dell'organizzazione dei servizi e andando concretamente a dare una
risposta alla prima domanda: quella di "
valutare con la società
appaltatrice del servizio la possibilità di introdurre almeno una
corsa in discesa la mattina presto da metà giugno 2019 a metà
settembre 2019
". La richiesta si inserisce in una criticità
generale data dai servizi estivi. Negli anni scorsi la crisi
economica aveva e ha obbligato l'Amministrazione regionale a fare
una serie di tagli importanti e direi che le priorità sono state
date ai servizi scolastici e a tutta una serie di altre iniziative.
È chiaro che poi, per recuperare delle risorse, sono state fatte
scelte quali quelle del taglio dei servizi estivi. È un problema
che riguarda più vallate, in particolare per questa vallata
sicuramente scendere a quell'orario del mattino... non si può che
dire che è un orario che non mette in condizione soprattutto i
lavoratori e gli studenti di poter poi avere altre risposte sul
trasporto pubblico. È quindi un'iniziativa da valutare e la stiamo
valutando. Inserire delle corse non è semplicemente definire degli
orari, vanno messe in una condizione poi di sostenibilità e di
lavoro anche per le aziende, per le persone che lavorano nelle
aziende e vanno definite sempre come coppie di corse, altrimenti si
rischia di pagare a vuoto o la salita, o la discesa. Lo stiamo
valutando anche in termini finanziari, cercando però di avere uno
sguardo complessivo per evitare di dare una risposta puntuale a una
segnalazione che è arrivata e che merita tutta la sua attenzione,
lasciando però poi scoperte altre situazioni che non sono state
così segnalate puntualmente. Credo che in generale vada fatta una
revisione proprio estiva dei servizi per mettere in condizioni le
vallate più distanti in particolare di continuare a utilizzare il
trasporto pubblico anche durante l'estate anche per i servizi, come
diceva lei, semplicemente legati alle famiglie (oratori, centri
estivi e quello che c'è da fare). Ci lavoreremo nei prossimi giorni
e vedremo che tipo di risposta poter dare.
Rispetto al secondo tema, invece è chiaro che è un tema che sta
dentro al piano regionale dei trasporti come obiettivo da
raggiungere. Noi dobbiamo decidere, forse anche un po'
definitivamente, chi è che detta l'agenda: se l'orario del
trasporto o se tutti quelli che devono usare il trasporto pubblico,
perché è chiaro che organizzare un trasporto con degli orari che
vadano bene a tutti (istituzioni scolastiche, associazioni,
promozione turistica) sarà sempre difficile perché poi ognuno ha le
sue esigenze. Dovremo fare in modo di scegliere gli orari migliori
tra gomma e ferro o, meglio, tra ferro e gomma e fare in modo che
nei prossimi anni si adattino anche un po' anche le istituzioni, a
partire dalle istituzioni scolastiche, a questi orari, altrimenti
ci vorrà sempre un orario specifico per ogni organizzazione.
Detto questo, è chiaro che l'obiettivo deve essere quello di
avvicinare con l'attenzione del caso tutti quelli che hanno
necessità di avere delle risposte dal trasporto pubblico e quindi
organizzare appuntamenti e riunioni con tutti gli
stakeholder
e fare in modo di avere ben chiaro... diciamo
che il punto di partenza deve essere il nuovo orario che Trenitalia
col nuovo contratto darà come collegamento su Torino e su Aosta, il
cadenzamento dovrà avvenire rispetto a questi orari e dovremo
cercare di fare in modo di rendere complementare l'attività di
servizio del trasporto su gomma a questi orari. Sapendo bene che,
come ci siamo già detti nella scorsa occasione, se puntiamo a un
cadenzamento forse miglioriamo la puntualità e l'affidabilità dei
servizi, ma rischiamo anche di rallentare in generale i
collegamenti. È quindi un lavoro da fare con molta attenzione ma è
un lavoro che è iniziato e che continua nella discussione del piano
regionale dei trasporti. Direi che l'obiettivo è raggiungere per la
prossima stagione estiva migliori condizioni di servizio di quelle
che ci sono oggi, cercando però di dare una risposta puntuale alla
prima domanda che ha posto.
È allo studio - e ne parleremo al prossimo Consiglio - anche un
lavoro per fare in modo che soprattutto il trasporto scolastico e
dei giovani trovi una migliore risposta anche come condizioni di
accesso al servizio, di utilizzo del servizio, e l'idea di
istituire qualche cosa di sperimentale rivolto ai giovani e che
sgravi i costi che oggi le famiglie hanno, soprattutto le famiglie
delle montagne per permettere ai propri figli di frequentare la
scuola, quindi una
card
per i giovani che ottimizzi i
servizi ma che ottimizzi anche il costo dei trasporti.
Presidente -
Per la replica, la parola alla collega
Minelli.
Minelli (RC-AC) -
Il problema che ho segnalato è un
problema annoso che, come ho detto e come anche l'Assessore ha
ricordato, non riguarda soltanto questa vallata ma anche altre. È
importante quindi che ci sia una presa in carico del problema
stesso e la volontà di organizzare meglio i servizi. L'Assessore ha
detto che non va bene l'orario che c'è attualmente, infatti non
solo manca una corsa mattutina che permetta di collegarsi con il
trasporto e ovviamente le altre località, ma addirittura dalla
prima alla seconda passano 3 ore e 10, quindi è veramente un
servizio molto ridotto per chi deve e vuole usufruire del trasporto
pubblico. Mi rendo conto che a questo punto dell'anno e della
stagione inserire delle corse e delle coppie di corse non è cosa
semplice. Io confido comunque che uno sforzo in questo senso,
almeno per una corsa mattutina e una serale che sia complementare
si cerchi di farlo.
Per quello che riguarda la questione del PRT e di chi detta
l'agenda, sicuramente è necessario che ci si sieda attorno a un
tavolo con tutti i soggetti che sono interessati: le istituzioni
scolastiche, le Amministrazioni, eccetera, perché, a mio avviso,
per troppo tempo è mancata una concertazione in questo senso. In
modo particolare, le scuole, che effettivamente hanno degli orari
molto diversificati, non sono mai state chiamate nel momento in cui
c'era da prevedere l'organizzazione degli orari in maniera
strutturata e puntuale. Secondo me, questo è proprio un
atteggiamento, una modalità di lavoro che bisogna adottare come
modalità normale. Lo so, perché nella scuola ci ho lavorato e
conosco bene la situazione, che uniformare gli orari, tenuto conto
delle diverse esigenze di istituti professionali, licei, eccetera,
sarà molto complicato. Bisogna però provarci e questa è una sfida:
se davvero pensiamo che il Piano regionale dei trasporti dovrà
puntare sul trasporto pubblico più che sul trasporto privato,
dovremo proprio lavorare in questo senso.
Per quello che riguarda la situazione attuale, davvero,
Assessore, se si riesce a cominciare a pensare anche in via
emergenziale a una coppia di corse per il periodo estivo, sarebbe
particolarmente importante per la popolazione che vive nella
vallata.
Presidente -
A pochi minuti dalle 13:00 dichiaro conclusa
la seduta mattutina del Consiglio. I lavori riprenderanno alle ore
15:30. Buongiorno a tutti.
---
La seduta termina alle ore 12:57.
