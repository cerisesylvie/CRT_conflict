Classificazione
ASSISTENZA SOCIALE
Assistenza socio-sanitaria



Oggetto del Consiglio n. 459 del 6 marzo 2019 - Resoconto
OGGETTO N. 459/XV - Interrogazione: "Modifiche
nell'organizzazione del servizio di continuità
assistenziale".
Rollandin (Presidente)
- Punto n. 9 dell'ordine del
giorno. La parola all'Assessore Baccega.
Baccega (UV)
- Prima di entrare nel dettaglio, e quindi
fornire una puntuale risposta ai quattro quesiti che formano
l'oggetto dell'interrogazione, ritengo sia opportuno inquadrare
l'operato dei medici di continuità assistenziale. La continuità
assistenziale, quella che una volta era chiamata la guardia medica,
è inserita tra i Livelli Essenziali di Assistenza (LEA), ovvero le
prestazioni e i servizi che il sistema nazionale deve garantire a
tutti i cittadini. È uno dei settori della Medicina generale, così
come avviene per l'emergenza territoriale, per l'assistenza
primaria e per la Medicina dei servizi, per poter esercitare con
contratto a tempo indeterminato è necessario essere in possesso del
diploma triennale di formazione specifica in Medicina generale.
L'attività è accessibile a tempo determinato a medici non in
possesso dei requisiti che ho citato poco fa, in caso di
sostituzioni temporanee del titolare di incarico, quando si
registri carenza di medici con diploma o titolo equipollente. I
medici di continuità assistenziale fanno un rapporto di lavoro di
convenzione con aziende sanitarie locali e ciò significa che non
sono dipendenti ma liberi professionisti che lavorano per la sanità
pubblica, stipulando un contratto nel quale sono definiti i
rispettivi diritti, doveri e compiti.
Il contratto che disciplina i rapporti con i medici di Medicina
generale è l'accordo collettivo nazionale che viene stipulato tra
le Organizzazioni, i Sindacati e le Regioni rappresentate dalla
struttura interregionale sanitaria e convenzionati, il SISAC. Nel
corso degli anni le norme e i contratti che definiscono le finalità
del servizio sono mutati, dalla copertura notturna, prefestiva e
festiva di ogni necessità assistenziale del cittadino, si è passati
a un ambito più definito che, attraverso mutamenti del quadro
normativo, ha visto la nascita, da un lato, di uno specifico
settore per le emergenze territoriali e dall'altro, l'inquadramento
della continuità assistenziale come attività di continuità delle
cure di medicina di famiglia. È in quest'ottica che va interpretata
l'eliminazione delle urgenze mediche fra i compiti del medico di
continuità assistenziale nell'accordo collettivo nazionale e che si
fa riferimento a prestazioni non differibili. Non è quindi corretta
la premessa dell'interpellanza nel passaggio dove si precisa che i
medici di continuità assistenziale garantiscono l'assistenza medica
di base per situazioni che rivestono il carattere di urgenza. Non è
corretto. I compiti del medico di continuità assistenziale sono
definiti nell'accordo collettivo nazionale per la Medicina generale
e consistono nelle seguenti attività: effettuare visite domiciliari
non differibili, effettuare visite ambulatoriali non differibili,
prescrivere farmaci indicati per le terapie non differibili o
necessarie alla prosecuzione della terapia, la cui interruzione
potrebbe causare un aggravamento, rilasciare tutte le
certificazioni obbligatorie, quindi la malattia o infortunio con
una prognosi massima di tre giorni, proporre i necessari ricoveri
in ospedale ed effettuare le constatazioni di decesso.
"
Quanti medici di continuità assistenziale sono presenti
nella nostra regione...
": nel distretto n. 1, Morgex, Cogne e
Saint-Pierre, due medici titolari più nove provvisori, di cui due a
60 ore mensili; nel distretto n. 2 di Aosta un medico titolare più
nove provvisori; nel distretto n. 3 Antey-Châtillon due medici
titolari a 38 ore più cinque provvisori di cui due a 60 ore
mensili; nel distretto 4 Brusson, Verrès e Gaby quattro medici
titolari più sei provvisori. Per "provvisori" si intende a tempo
determinato e presi da una graduatoria appositamente redatta.
Le mansioni del medico di continuità assistenziale sono
dettagliatamente elencate nell'articolo 67, come detto, inoltre i
medici titolari hanno anche incarico di assistenza primaria tre dei
quali incaricati dall'Azienda e uno non incaricato dall'Azienda, ma
un collaboratore professionale ai sensi dell'articolo 21. Alcuni,
10 o 12 medici con incarico provvisorio, hanno dato la
disponibilità per ambulatori ad accesso diretto: la cosiddetta
"medicina di assistenza primaria", per i quali approfitto
dell'occasione per ricordarne la presenza e l'importante servizio
che svolgono per tutti gli assistiti. Si era fatta una campagna
importante, sono ambulatori, poliambulatori che hanno un orario
dalle 14:00 alle 20:00 e tutti i giorni feriali, esclusi i festivi
e i prefestivi, c'è qualcuno presente; si trovano ad Aosta, a
Châtillon e a Donnas; il poliambulatorio di Morgex, invece, dalle
12:00 alle 18:00 tutti i giorni feriali. Questo è un servizio molto
importante che non è assolutamente utilizzato dai valdostani e sul
quale mi riprometto di fare un'iniziativa di comunicazione molto
forte per dare più forza a questo servizio. I medici titolari fino
al 2018 sono stati incaricati a seguito di pubblicazione di zone
carenti sul BUR e relativa graduatoria, per rispondere all'altro
quesito. Da marzo 2019 saranno incaricati a seguito di
pubblicazione di zone carenti sul BUR e relativa graduatoria ai
sensi degli articoli di legge. I medici provvisori sino al 2018
sono stati incaricati in seguito a un avviso pubblico e relativa
graduatoria.
Per quanto riguarda l'ultimo quesito, la Direzione secondo
quanto previsto dalle normative vigenti e dalla legge 189, la
famosa "legge Balduzzi", dovrà realizzare l'integrazione di medico
di famiglia e medico di continuità assistenziale, dibattito che è
fortemente in corso in Valle d'Aosta. Abbiamo avuto anche un
confronto la settimana scorsa nella logica di avere un'unica figura
professionale e soprattutto nel percorso in cui si parla di
cronicità, in grado di assicurare per tutta la settimana una
migliore presa in carico dell'assistito nell'intero arco della
giornata. In altre parole lo sviluppo dei compiti del medico di
continuità assistenziale passa attraverso l'attribuzione di
funzioni sempre più integrate con le altre figure della medicina di
base, in conformità con quanto dichiarato dai LEA, che individuano
i medici come responsabili dell'erogazione dei LEA e
dell'assistenza sanitaria di base. Da questa normativa appare
infatti chiaro che nell'ambito del territorio viene rivalutata la
figura del medico di continuità assistenziale, non solo per le
specifiche competenze in quanto erogatore di assistenza nel periodo
notturno, festivo, prefestivo, ma soprattutto come figura chiave
per gli sviluppi organizzativi delle forme associative nell'ambito
delle cure primarie. La Direzione dovrà realizzare l'integrazione
di medico di famiglia e medico di continuità assistenziale e in
altre parole lo sviluppo di questi compiti quindi passa attraverso
l'attribuzione di funzioni sempre più integrate con queste figure
della medicina di base. Dalla recente normativa infatti appare
chiaro come nell'ambito del territorio viene rivalutata la figura
del medico di assistenza primaria.
Questi sono i dati e le risposte che pongo a questi corposi
quesiti e mi auguro che nel percorso di programmazione che è in
atto, ho sempre sostenuto che questo per la sanità in Valle d'Aosta
è un anno di profonda programmazione di iniziative di cambiamento
più significative, noi dobbiamo individuare nel medico di Medicina
generale il fulcro per poter dare poi delle risposte ai nostri
cittadini.
Presidente
- Per la replica, la parola alla collega
Russo.
Russo (M5S)
- Questa interrogazione aveva veramente uno
scopo interrogativo, cioè volevo proprio avere informazioni di
dettaglio su questa figura, che sicuramente è una figura fulcro. I
dati che avevo raccolto erano relativi ad altre Regioni ed
effettivamente anche noi stiamo andando nella direzione di aspetti
che nelle altre Regioni erano già stati trattati per ovvi motivi,
anche proprio per una questione numerica, dunque c'è l'aspetto
dell'integrazione, quindi del dibattito del medico di famiglia con
il medico di continuità assistenziale, in particolare sul problema
del trattamento dei pazienti cronici, che sappiamo che ce ne
saranno sempre di più, anzi quasi sicuramente.
L'altro aspetto era la stabilizzazione del personale e quindi
del superamento del
turnover
, ma mi sembra che stiamo
andando anche in questa direzione. Porterò sicuramente
all'attenzione di quest'aula nuovamente questo tema anche
relativamente a un'altra questione, quindi è proprio relativamente
al fatto per il quale siamo sicuri che il numero di medici che ci
sono garantiscono questa continuità assistenziale.
