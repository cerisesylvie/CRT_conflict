Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2731 del 28 luglio 2023 - Resoconto
OGGETTO N. 2731/XVI - Interrogazione: "Notizie in merito al
concorso per dirigente analista bandito dall'Azienda USL della
Valle d'Aosta".
Bertin (Presidente) -
Punto n. 25. Risponde l'assessore
Marzi.
Marzi (SA) -
Il concorso pubblico per titoli ed esami per
l'assunzione a tempo indeterminato di un Dirigente analista da
assegnare alla Struttura complessa sistemi informativi e
telecomunicazioni sarà espletato secondo le modalità indicate nel
relativo bando.
Il dirigente verrà assegnato alla Struttura complessa sistemi
informativi e telecomunicazioni e coadiuverà l'attuale Direttore
della struttura nello svolgimento dell'attività proprio della
struttura stessa.
Tutti i bandi dell'azienda USL, relativi ad assunzioni a tempo
indeterminato, vengono pubblicati, così come previsto dalla vigente
normativa in materia:1) per estratto, sulla Gazzetta ufficiale
della Repubblica italiana per trenta giorni consecutivi, durante i
quali i candidati devono presentare domanda di partecipazione; 2)
per intero, sul Bollettino ufficiale della Regione Valle d'Aosta
(BUR), nonché sul sito istituzionale dell'Amministrazione nella
sezione dedicata ad "avvisi e concorsi".
Relativamente al concorso pubblico di cui trattasi, il bando è
stato pubblicato in data 6 giugno 2023 per estratto sulla Gazzetta
ufficiale della Repubblica italiana.
Nella stessa data è stato pubblicato per intero sul Bollettino
ufficiale della Regione autonoma Valle d'Aosta, nonché sul sito
istituzionale dell'azienda USL.
Ulteriore pubblicità a quella prevista per legge, è stata data
mediante post sulle piattaforme Linkedin e Instagram, nonché
attraverso annuncio sulla piattaforma Career Service del
Politecnico di Milano.
Solo per dovizia, farei notare che il motivo per il quale avevo
chiesto di parlare due secondi prima è perché sapevo che avrei
lasciato otto minuti di risposta.
Presidente -
Consigliere Manfrin, ha la parola per la
replica.
Manfrin (LEGA VDA) -
Per quanto riguarda la questione
ARER (Azienda Regionale Edilizia Residenziale), che è stata
censurata da parte della Corte costituzionale, siamo in realtà ad
un ritorno rispetto a quello che era già successo sullo studio per
la povertà, che prevedeva un candidato alle elezioni politiche che
si era presentato per fare questo studio, e a quest'incarico
ovviamente era stata data pubblicità in una paginetta di un
Assessorato, senza invece pubblicarla sul sito della Regione:
Quindi su questo torniamo a quanto era accaduto e obiettivamente
riteniamo che dovrebbe essere un qualcosa da evitare, soprattutto
se poi ci si presta a censura.
Quello che però lei mi dice rispetto invece alla questione
dell'inquadramento della selezione, quello che lei dice: "L'USL fa
un'inserzione per un dirigente analista da assegnare alla Struttura
complessa sistemi informativi e telecomunicazioni presso l'azienda
USL della Valle d'Aosta". Io ho visto la prova a cui l'USL decide
di far sottoporre questo dirigente analista, e la prova per
dirigente analista comprende due fasi: comprensione e produzione
scritta. Cosa bisogna fare? Comprendere ed analizzare un testo,
restituire le idee direttrici e articolazioni logiche, riformulare
quest'idea variando il lessico e la sintassi, utilizzare una lingua
articolata correttamente dal punto di vista logico e sintattico; e
poi il candidato deve riassumere un testo a partire da un testo di
600 parole: il testo deve appartenere ad un genere espositivo o
argomentativo, essere tratto da riviste e quotidiani, testi di
divulgazione e saggi, presentare un lessico astratto in una
struttura testuale sintattica complessa, evitare di introdurre
tematiche fortemente polemiche.
Queste caratteristiche, Assessore, per un dirigente analista,
sinceramente mi lasciano basito: questo è un test che viene fatto a
un giornalista, cioè devo assumere un giornalista per l'USL e gli
faccio produrre un testo scritto, gli faccio un'interrogazione
orale: "Riassumi qualcosa".
Allora sono andato a prendere quello che fanno le altre Regioni
per dirigente analista.
Il Friuli cosa chiede? Conoscenza dei sistemi
hypervisor
/sistemi di virtualizzazione in ambito VMWare,
competenza in tema di razionalizzazione in infrastruttura ICT,
abilitazione al
cloud
sulla base delle metodologie e del
framework
AgID, competenze nella gestione di progetti
complessi in ambito ICT sanitario e coordinamento di gruppi di
lavoro specialistici, conoscenze relative a Cyber Security
nell'ambito dei sistemi informatici, informativi sanitari e
dispositivi medicali, con particolare riferimento alle piattaforme
di gestione della sicurezza informatica quali MediGate, eccetera. E
mi fermo qui, ma ce ne sono tante altre.
L'Emilia Romagna per un dirigente analista chiede una prova
scritta vertente su argomenti attinenti all'applicazione di
tecniche rispettivamente di macro e micro computerizzazioni o
soluzioni di quesiti a risposta sintetica nelle materie inerenti al
profilo a concorso, volti ad accertare le competenze specifiche di
seguito dettagliate; una prova teorico-pratica e relazione scritta
concernente gli esami di progetti per l'applicazione di sistemi
informativi a livello di azienda sanitaria locale relativa alla
pianificazione e gestione dei programmi operatori; una prova orale
con un colloquio nelle materie oggetto delle prove scritte e
l'organizzazione dei servizi sanitari.
La Toscana chiede una prova scritta con domande, soluzione e
quesiti sintetici su CAD, GDPR, ENISA, Piano triennale AGID, PNRR;
elementi basilari del codice degli appalti e gestione contratti
pubblici; progetti strategici del Sistema sanitario toscano in
ambito ICT, competenze strategiche di innovazioni in ambiti IT;
gestione e organizzazione del personale e lavoro in
team
,
sistemi di valutazione,
leadership
; strategie di
comunicazione; gestione del processo di budget; metodologie in
ambito Project Management.
Il Veneto chiede sempre una prova scritta vertente su argomenti
- e questo credo che sia sovrapponibile al Friuli - sulle tecniche
di micro e macro computerizzazione o soluzione alle materie in
concorso; una prova pratica concernente l'esame di progetti per
l'applicazione di sistemi informatici a livello di Aziende
sanitarie locali o Aziende ospedaliere.
Qui abbiamo un dirigente, noi gli chiediamo di fare un tema ed
un riassunto su un articolo di giornale; cioè, un dirigente
analista deve fare un tema ed un riassunto su un articolo di
giornale, su una rivista, articolando la lingua in maniera
aulica?
Io mi chiedo, Assessore, ma che cosa andrà a fare questo
dirigente analista?
Perché nelle altre Regioni (rosse, azzurre o verdi che siano) si
chiede una competenza tecnica informatica, qui si chiede di fare un
tema: dobbiamo assumere un poeta, dobbiamo assumere un giornalista,
un reporter, o dobbiamo assumere un dirigente analista? Ci fughi il
dubbio Assessore, grazie.
