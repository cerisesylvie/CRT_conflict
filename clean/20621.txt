Classificazione
AGRICOLTURA
ARTIGIANATO
INDUSTRIA



Oggetto del Consiglio n. 631 del 26 maggio 2004 - Resoconto
OGGETTO N. 631/XII - Disegno di legge: "Interventi regionali a
sostegno delle imprese artigiane ed industriali operanti nel
settore della trasformazione dei prodotti agricoli".
CAPO I
DISPOSIZIONI GENERALI
Articolo 1
(Oggetto)
1. La presente legge, in conformità agli indirizzi della
programmazione regionale, disciplina gli interventi a sostegno
dello sviluppo delle imprese artigiane e industriali operanti in
Valle d'Aosta nel settore della trasformazione dei prodotti
agricoli di cui all'allegato I del Trattato CE.
CAPO II
DISCIPLINA COMUNE DEGLI INTERVENTI
Articolo 2
(Disposizioni generali)
1. Gli interventi sono concessi nel rispetto dei limiti
massimi di intensità di aiuto per gli aiuti di Stato nel settore
agricolo autorizzati dalla Comunità europea, nonché nei limiti
minimi e massimi di importo determinati ai sensi della presente
legge.
2. Gli interventi sono cumulabili con altre agevolazioni
pubbliche, concesse per le stesse iniziative, nei limiti previsti
dalla normativa comunitaria in materia di aiuti di Stato.
3. Gli interventi sono concessi limitatamente alle iniziative
avviate successivamente all'approvazione della relativa
domanda.
Articolo 3
(Tipologia dei procedimenti istruttori)
1. Le domande di intervento sono sottoposte all'istruttoria
automatica di cui all'articolo 4 nel caso delle iniziative previste
dall'articolo 20 e all'istruttoria valutativa di cui all'articolo 5
nel caso delle iniziative previste dall'articolo 13.
Articolo 4
(Istruttoria automatica)
1. L'istruttoria automatica consiste nell'accertamento della
completezza e della regolarità delle domande presentate e della
documentazione alle stesse allegata.
2. La domanda di intervento è presentata alla struttura
regionale competente per materia, di seguito denominata struttura
competente.
Articolo 5
(Istruttoria valutativa)
1. L'istruttoria valutativa consiste nell'accertamento della
validità tecnica, economica e finanziaria dell'iniziativa, cui la
domanda si riferisce, anche mediante la simulazione degli effetti
economici, finanziari e occupazionali attesi, nonché della
pertinenza, compatibilità ed impatto delle spese previste in
relazione all'iniziativa oggetto dell'intervento e alla situazione
economica, finanziaria e patrimoniale dell'impresa.
2. La domanda di intervento è presentata alla Finanziaria
regionale Valle d'Aosta - Società per azioni (Finaosta s.p.a.), che
provvede a trasmetterne copia alla struttura competente; a tal
fine, la Regione stipula apposita convenzione con la quale sono
disciplinati i rapporti derivanti dallo svolgimento dell'attività
istruttoria, compresa l'entità dei compensi da
corrispondere.
3. Finaosta s.p.a. effettua l'istruttoria delle domande
presentate e ne comunica l'esito alla struttura competente.
Articolo 6
(Concessione, diniego e revoca degli interventi)
1. La concessione, il diniego e la revoca degli interventi
nei casi previsti dall'articolo 10 sono disposti con deliberazione
della Giunta regionale, fatta salva l'accettazione da parte di
Finaosta s.p.a., sulla base delle garanzie offerte, qualora
l'intervento sia concesso sotto forma di mutuo a tasso agevolato,
di contributo in conto interessi o di prestito
partecipativo.
2. Salvo quanto disposto dall'articolo 14, comma 3,
l'erogazione dei contributi in conto capitale, dei contributi in
conto interessi, dei mutui a tasso agevolato e dei prestiti
partecipativi è subordinata alla verifica della completezza e della
regolarità della documentazione di spesa relativa alle iniziative
che formano oggetto della domanda di intervento.
Articolo 7
(Rinvio)
1. La disciplina di ogni altro adempimento o aspetto relativo
alla concessione, al diniego e alla revoca degli interventi di cui
alla presente legge, nonché l'individuazione di eventuali criteri
cui subordinare il rilascio dell'autorizzazione di cui all'articolo
8, comma 3, è demandata alla Giunta regionale che vi provvede con
apposita deliberazione da adottarsi entro centoventi giorni
dall'entrata in vigore della presente legge.
2. La Giunta regionale stabilisce altresì, anche in relazione
alle risorse finanziarie disponibili, le modalità ed i criteri per
l'erogazione degli interventi, prevedendo, se del caso, la
formazione di apposite graduatorie.
3. Le deliberazioni di cui ai commi 1 e 2 sono pubblicate sul
Bollettino ufficiale della Regione.
Articolo 8
(Alienazione, mutamento di destinazione e sostituzione dei
beni)
1. Il soggetto beneficiario degli interventi previsti dalla
presente legge è obbligato a mantenere la destinazione dichiarata e
a non alienare o cedere i beni oggetto di intervento, separatamente
dall'azienda, per un periodo di cinque anni, decorrente dalla data
di acquisto o di ultimazione, nel caso delle iniziative correlate
alle spese concernenti beni mobili, e di dieci anni, decorrente
dalla data di acquisto o di ultimazione, nel caso delle iniziative
correlate alle spese concernenti beni immobili.
2. Qualora il soggetto beneficiario dell'intervento, prima
della scadenza dei periodi di cui al comma 1, intenda alienare o
cedere i beni finanziati o mutarne la destinazione d'uso, deve
proporre apposita istanza alla struttura competente.
3. L'autorizzazione al mutamento di destinazione d'uso o
all'alienazione anticipata dei beni finanziati è concessa con
deliberazione della Giunta regionale. Entro sessanta giorni dalla
comunicazione dell'autorizzazione medesima, il soggetto
beneficiario dell'intervento deve restituire l'ammontare dei
finanziamenti e dell'equivalente sovvenzione dell'intervento,
maggiorata degli interessi calcolati sulla base della media
ponderata del tasso ufficiale di riferimento, relativa al periodo
in cui si è beneficiato dell'intervento.
4. L'autorizzazione può prevedere anche una restituzione
parziale dell'intervento, purché proporzionale al periodo di
utilizzo del bene. L'autorizzazione può prevedere inoltre le
eventuali condizioni di rateizzazione della somma da restituire, in
un periodo comunque non superiore a dodici mesi.
5. La restituzione non è dovuta nel caso di sostituzione dei
beni oggetto di intervento con altri beni della stessa natura,
purché la sostituzione sia preventivamente autorizzata dal
dirigente della struttura competente.
6. La cessione, l'alienazione e il mutamento di destinazione
dei beni oggetto di intervento, trascorso il periodo di cui al
comma 1, comporta in ogni caso l'obbligo di estinguere eventuali
mutui e prestiti partecipativi in corso di ammortamento.
7. Il soggetto beneficiario può estinguere anticipatamente i
finanziamenti, subordinatamente alla restituzione degli stessi
nella misura indicata al comma 3.
8. Nei casi di cui al comma 7, è ammessa, previa
autorizzazione della Giunta regionale, la restituzione in forma
rateale, in un periodo comunque non superiore a dodici
mesi.
Articolo 9
(Ispezioni e controlli)
1. La struttura competente, anche avvalendosi di Finaosta
s.p.a., può disporre in qualsiasi momento ispezioni, anche a
campione, sui programmi e sulle iniziative oggetto di intervento,
allo scopo di verificare lo stato di attuazione, il rispetto degli
obblighi previsti dalla presente legge e dal provvedimento di
concessione, nonché la veridicità delle dichiarazioni e delle
informazioni rese dai soggetti beneficiari ai fini della
concessione dell'intervento.
2. Per consentire lo svolgimento delle attività di controllo
di cui al comma 1, i soggetti incaricati hanno libero accesso alla
sede e agli impianti delle imprese interessate, nonché ad ogni
documentazione necessaria.
Articolo 10
(Revoca degli interventi)
1. Gli interventi sono revocati qualora il soggetto
beneficiario:
a) non adempia l'obbligo di cui all'articolo 8, comma
1;
b) non ultimi le iniziative correlate alle spese concernenti
beni immobili entro tre anni dalla data di concessione
dell'intervento;
c) non ultimi le iniziative correlate alle spese concernenti
beni mobili entro un anno dalla data di concessione
dell'intervento;
d) attui l'iniziativa in modo sostanzialmente difforme
rispetto a quanto approvato con il provvedimento di concessione
dell'intervento.
2. La revoca dell'intervento è altresì disposta qualora dai
controlli effettuati emerga la non veridicità delle dichiarazioni e
delle informazioni rese dai soggetti beneficiari al fine della
concessione dell'intervento medesimo, nonché qualora, decorso un
anno dalla data di concessione dell'intervento, l'iniziativa non
sia stata ancora avviata.
3. La revoca dell'intervento comporta l'obbligo di restituire
alla Regione o, nel caso di mutui a tasso agevolato, di prestiti
partecipativi e di fideiussioni, a Finaosta s.p.a., l'intero
importo dell'intervento, maggiorato degli interessi calcolati con
le modalità di cui all'articolo 8, comma 3, entro sessanta giorni
dalla comunicazione del relativo provvedimento. Con il
provvedimento di revoca sono fissate le eventuali condizioni di
rateizzazione della somma da restituire, in un periodo comunque non
superiore a dodici mesi.
4. La revoca dell'intervento può essere disposta anche in
misura parziale, purché proporzionale all'inadempimento
riscontrato.
5. La mancata restituzione dell'intervento entro il termine
di cui al comma 3 comporta l'impossibilità, per il soggetto
inadempiente, di beneficiare di ogni altra agevolazione prevista
dalla presente legge, per un periodo di cinque anni decorrente
dalla comunicazione del provvedimento di revoca.
Articolo 11
(Sanzioni)
1. La revoca, anche parziale, dell'intervento comporta
l'applicazione di una sanzione amministrativa pecuniaria
consistente nel pagamento di una somma di denaro da un minimo della
metà ad un massimo dell'intero importo del beneficio indebitamente
fruito.
2. Per l'applicazione delle sanzioni di cui al comma 1, si
osservano le disposizioni della legge 24 novembre 1981, n. 689
(Modifiche al sistema penale), da ultimo modificata dal decreto
legislativo 30 dicembre 1999, n. 507 (Depenalizzazione dei reati
minori e riforma del sistema sanzionatorio, ai sensi dell'articolo
1 della legge 25 giugno 1999, n. 205).
CAPO III
INTERVENTI A SOSTEGNO DEGLI INVESTIMENTI PRODUTTIVI
Articolo 12
(Strumenti di intervento)
1. La Regione promuove la realizzazione di investimenti
produttivi da parte delle imprese, singole o associate, di cui
all'articolo 1, mediante la concessione di contributi in conto
capitale, di mutui a tasso agevolato, di contributi in conto
interessi, di prestiti partecipativi e di fideiussioni.
Articolo 13
(Iniziative finanziabili)
1. Possono essere ammesse agli interventi di cui all'articolo
12 le iniziative dirette alla dotazione, alla realizzazione,
all'ampliamento e all'ammodernamento di beni, materiali e
immateriali, strumentali all'attività di impresa.
2. La Giunta regionale individua, con propria deliberazione,
le spese ammissibili per la realizzazione delle iniziative di cui
al comma 1, nell'ambito delle seguenti categorie:
a) lavori e opere edili, compresi gli impianti
tecnici;
b) progettazione, direzione lavori e collaudo nel limite
massimo del 12 per cento dell'importo dei lavori cui si
riferiscono;
c) acquisto di immobili, aree o altri beni di pertinenza
funzionalmente connessi all'attività di impresa;
d) acquisto di nuovi macchinari, arredi, attrezzature,
programmi informatici, automezzi e altri beni strettamente
necessari all'esercizio dell'attività di impresa;
e) acquisto di brevetti, di licenze di sfruttamento, di
conoscenze tecniche e di studi di fattibilità nel limite massimo
del 12 percento dell'importo del progetto di investimento cui si
riferiscono.
Articolo 14
(Contributi in conto capitale)
1. Il limite minimo di spesa ammissibile per poter accedere
ai contributi in conto capitale è di euro 5.000 e quello massimo,
nel corso di un triennio, è di euro 2.500.000 per le piccole e
medie imprese e di euro 5.000.000 per le grandi imprese.
2. Gli importi di cui al comma 1 sono considerati al netto
degli oneri fiscali.
3. I contributi in conto capitale possono essere erogati
anche a titolo di anticipazione, previa presentazione di apposita
fideiussione bancaria o di polizza assicurativa di importo almeno
pari alla somma da erogare.
Articolo 15
(Mutui a tasso agevolato e contributi in conto
interessi)
1. Il limite minimo di spesa ammissibile per poter accedere
ai mutui a tasso agevolato e ai contributi in conto interessi è di
euro 25.000 e quello massimo, nel corso di un triennio, è di euro
2.500.000 per le piccole e medie imprese e di euro 5.000.000 per le
grandi imprese.
2. Gli importi di cui al comma 1 sono considerati al netto
degli oneri fiscali.
3. I mutui non possono avere una durata superiore a quindici
anni, incluso l'eventuale periodo di preammortamento, nei limiti di
tempo stabiliti per la realizzazione dell'iniziativa.
4. Con apposita convenzione sono disciplinati i rapporti tra
Regione e Finaosta s.p.a. per la concessione dei mutui a tasso
agevolato e dei contributi in conto interessi, con particolare
riguardo al parametro di calcolo del tasso di interesse da
applicare e alle modalità di concessione e di versamento del
contributo in conto interessi.
Articolo 16
(Prestiti partecipativi)
1. I prestiti partecipativi sono concessi esclusivamente ad
imprese costituite in forma di società di capitali e consistono in
finanziamenti, di durata non inferiore a diciotto mesi e non
superiore a cinque anni, la cui remunerazione è composta da una
parte fissa, integrata da una parte variabile commisurata al
risultato economico di esercizio dell'impresa finanziata.
2. I prestiti partecipativi sono concessi per la
realizzazione delle iniziative di cui all'articolo 13, comma 1, in
misura non superiore al 70 percento degli aumenti del capitale
sociale o dei finanziamenti dei soci in conto aumento capitale
sociale.
3. L'importo del prestito partecipativo non può essere
inferiore a euro 150.000 e superiore a euro 1.000.000.
Articolo 17
(Fideiussioni)
1. Gli interventi di cui agli articoli 15 e 16 possono essere
assistiti da fideiussione prestata dalla Regione per il tramite di
Finaosta s.p.a..
2. La fideiussione è prestata per una durata massima di dieci
anni e non può superare il 50 per cento dell'importo
dell'intervento.
3. La fideiussione può essere prestata a fronte di interventi
di importo non inferiore a euro 50.000 e non superiore a euro
2.000.000.
4. La fideiussione può essere concessa solo per la parte
dell'intervento che non può essere coperta con idonee garanzie di
cui dispongano l'impresa richiedente ed i suoi soci.
5. La fideiussione si riduce in misura proporzionale, sulla
base del piano di ammortamento, e si estende, limitatamente alla
parte di intervento garantito, a tutte le perdite definitive che
l'ente erogatore dimostri di aver subito dopo aver attivato la
preventiva escussione del debitore principale.
6. I rapporti tra Regione e Finaosta s.p.a. sono disciplinati
da convenzione.
CAPO IV
INTERVENTI ED INIZIATIVE A SOSTEGNO DELLA
INTERNAZIONALIZZAZIONE DEL SISTEMA PRODUTTIVO REGIONALE
Articolo 18
(Strumenti)
1. La Regione promuove l'internazionalizzazione del sistema
produttivo regionale, operante nel settore di cui all'articolo 1,
mediante la realizzazione di iniziative dirette e la concessione di
contributi.
Articolo 19
(Iniziative dirette)
1. Per le finalità di cui all'articolo 18, la Regione
provvede mediante la realizzazione delle seguenti
iniziative:
a) elaborazione di studi e ricerche di mercato, con
particolare riferimento alle indagini conoscitive sui canali più
efficaci di penetrazione nei diversi Paesi;
b) partecipazione collettiva a manifestazioni
fieristiche;
c) organizzazione di congressi, di seminari, di convegni e di
dibattiti.
2. Per la realizzazione congiunta di programmi di attività
diretti all'attuazione delle iniziative di cui al comma 1, la
Regione può stipulare accordi con le Camere di commercio e il
Ministero competente.
3. La Giunta regionale approva, entro il 31 ottobre di ogni
anno, il programma delle attività relativo all'anno successivo; per
la definizione dei contenuti del programma, la Giunta regionale
promuove ed attua opportune consultazioni con le organizzazioni
sindacali maggiormente rappresentative degli imprenditori
industriali ed artigiani, nonché con gli istituti e gli enti,
pubblici e privati, interessati allo sviluppo del sistema
produttivo regionale.
4. Per la realizzazione del programma, la Regione può
avvalersi della collaborazione e del concorso finanziario di altri
enti, pubblici e privati, operanti nei settori dell'industria e
dell'artigianato.
Articolo 20
(Contributi)
1. La Regione può concedere contributi alle imprese singole e
associate, di cui all'articolo 1, per la realizzazione di
iniziative dirette allo sviluppo dell'attività promozionale e di
diffusione dei prodotti.
2. La Giunta regionale individua con propria deliberazione
l'ammontare percentuale concedibile dei contributi,
differenziandolo per imprese, singole o associate, e per le diverse
tipologie di investimento, nonché le spese ammissibili per la
realizzazione delle iniziative di cui al comma 1, nell'ambito delle
seguenti categorie:
a) studi relativi a strategie di marketing finalizzate alla
internazionalizzazione delle imprese, compresa la ricerca di
collaborazioni interaziendali, nonché l'assistenza tecnica,
giuridica e fiscale inerente la definizione dei relativi
accordi;
b) partecipazione a manifestazioni fieristiche e
promozionali;
c) progettazione e realizzazione di nuove campagne
pubblicitarie.
Articolo 21
(Limiti di spesa)
1. Il limite minimo di spesa ammissibile per poter accedere
ai contributi di cui all'articolo 20 è di euro 2.500 e quello
massimo è di euro 50.000.
2. Gli importi di cui al comma 1 sono considerati al netto
degli oneri fiscali.
CAPO V
DISPOSIZIONI FINANZIARIE
Articolo 22
(Fondi di rotazione)
1. La Giunta regionale è autorizzata a costituire fondi di
rotazione per la concessione dei mutui a tasso agevolato di cui
all'articolo 15 e dei prestiti partecipativi di cui all'articolo
16.
2. La Giunta regionale può ripartire, secondo quote
percentuali e per ciascun esercizio finanziario, le risorse
necessarie per la concessione degli interventi di cui al comma
1.
3. Al conto consuntivo della Regione sono allegati, per
ciascun esercizio finanziario, i rendiconti sulla situazione dei
fondi di cui al comma 1, al 31 dicembre di ogni anno.
Articolo 23
(Gestione dei fondi di rotazione)
1. I fondi di cui all'articolo 22 sono alimentati per l'anno
2004 e per quelli successivi dalle seguenti risorse:
a) stanziamento iniziale previsto dalla presente legge,
nonché appositi stanziamenti annuali del bilancio
regionale;
b) rimborso, in conto di capitale e in conto d'interessi,
delle rate dei mutui a tasso agevolato e dei prestiti
partecipativi;
c) rimborso anticipato dei mutui a tasso agevolato e dei
prestiti partecipativi;
d) interessi maturati sulle giacenze dei fondi;
e) recupero delle somme restituite dai soggetti beneficiari
nei casi previsti dagli articoli 8, comma 3, e 10, comma 3.
2. Nella convenzione di cui all'articolo 5, comma 2, sono
disciplinate le modalità di costituzione e di gestione dei fondi di
rotazione, anche con riferimento all'entità dei compensi da
corrispondere e alle modalità di rendicontazione dell'attività
svolta, i cui oneri sono posti a carico dei fondi medesimi.
Articolo 24
(Fondi rischi)
1. Per far fronte alle esigenze di copertura di eventuali
insolvenze relative ai finanziamenti assistiti da fideiussioni
concesse ai sensi dell'articolo 17, sono costituiti, presso
Finaosta s.p.a., fondi rischi.
2. Le modalità concernenti il funzionamento dei fondi rischi
sono disciplinate nella convenzione di cui all'articolo 17, comma
6.
Articolo 25
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 200.000 per l'anno 2004 e in
annui euro 200.000 a decorrere dall'anno 2005.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2004 e di quello pluriennale per gli anni 2004/2006
negli obiettivi programmatici 2.1.6.01. (Consulenze e incarichi)
per le finalità di cui agli articoli 5, comma 2, 9, comma 1, 15,
comma 4, e 17, comma 6, 2.2.2.09. (Interventi promozionali per
l'industria) e 2.2.2.10. (Interventi promozionali per
l'artigianato) per le finalità di cui agli articoli 12, 18 e 24, e
si provvede mediante riduzione di pari importo dello stanziamento
iscritto al capitolo 46975 (Oneri per la concessione di incentivi
ad imprese industriali per la realizzazione di nuovi insediamenti
produttivi nell'area Cogne di Aosta), dell'obiettivo programmatico
2.2.2.09..
3. I proventi delle sanzioni amministrative di cui
all'articolo 11 sono introitati al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione.
4. Per l'applicazione della presente legge la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio, e, nell'ambito
delle finalità della legge stessa, variazioni tra gli obiettivi
programmatici indicati al comma 2.
Presidente - Ricordo che la discussione avviene sul nuovo testo
predisposto dalla II Commissione, che l'atto è stato notificato
alla Commissione europea per quanto concerne gli aiuti di Stato e
che la commissione, in data 1° aprile 2004, ha deciso di
considerare le misure di aiuto in oggetto compatibili con il
mercato comune, ai sensi dell'articolo 87, paragrafo 3, lettera c)
del Trattato.
La parola al relatore, Consigliere Praduroux.
Praduroux (UV) - Leggo questa breve relazione anche a nome del
collega Fiou, che è assente per motivi istituzionali.
La trasformazione dei prodotti agricoli, la produzione di
prodotti tipici e la conseguente loro diffusione sui mercati è
divenuta negli ultimi anni un settore importante sul quale la
clientela, gli operatori commerciali e turistici hanno puntato la
loro attenzione. La ricerca di produzioni legate al territorio e
alle tradizioni delle zone di origine rappresenta in effetti un
valore aggiunto che si pone in alternativa alle produzioni di massa
standardizzate. Sono sempre più numerosi, oggi, coloro che vanno
alla ricerca di sapori e di gusti che rischiano altrimenti di
andare perduti. Anche gli operatori del settore della ristorazione
e dell'accoglienza puntano per i loro ospiti su un'offerta di
prodotti in grado di differenziarsi rispetto agli standard
internazionali. La riscoperta dei sapori e del gusto diventa un
percorso di tipo culturale che si associa così agli aspetti
prettamente commerciali.
Negli ultimi anni i mercati sono stati turbati a più riprese e
in ambiti diversi da problemi sulla salubrità, sull'integrità e
sulla qualità dei prodotti immessi nel circuito commerciale. La
clientela preoccupata da queste situazioni chiede maggiori garanzie
sotto il profilo della certificazione e della tracciabilità delle
filiere di produzione. Disporre di un sistema di trasformazione dei
prodotti agricoli diventa quindi un fattore determinante per
tranquillizzare gli acquirenti e per promuovere un'agricoltura in
grado di valorizzare il proprio lavoro e le risorse di cui dispone.
Considerati i livelli numerici, è corretto ribadire che la nostra
non potrà che essere una produzione di nicchia, che punta sulla
qualità come "atout" per essere vincente sui mercati del gusto e
del sapore.
Il disegno di legge che stiamo analizzando interviene come
elemento di sostegno per le imprese artigiane e industriali che si
occupano della trasformazione di prodotti agricoli. Anche in questo
caso l'intento del legislatore regionale è quello di intervenire
con finalità di innovazione e di semplificazione del quadro
normativo che regola gli interventi di sostegno alle imprese. La
preoccupazione è quella di rendere più incisivi gli interventi
regionali per assicurare risultati efficaci sul versante della
competitività e dello sviluppo. A questo orientamento si affianca
l'opportunità di razionalizzare gli interventi anche attraverso
modalità di gestione e procedure di attuazione nuove rispetto alle
esperienze del passato. Si aggiunga poi il vantaggio derivante dal
fatto di poter disporre di un testo organico che comprende la serie
di agevolazioni previste, dando così un quadro di riferimento più
chiaro. Si può contare inoltre sull'uniformazione dei procedimenti
relativi alla concessione dei benefici, che tuttavia presentano un
elevato livello di articolazione per andare a soddisfare esigenze
diverse tra loro. Il grado di ampiezza comporta dunque maggiore
flessibilità a cui si affianca però una capacità di selezione degli
interventi ammessi al finanziamento. Come in altri casi di
disciplina degli interventi di sostegno, si applica un'impostazione
che evita l'adozione del cosiddetto "metodo a pioggia".
La materia trattata è assimilata dalla disciplina comunitaria al
settore agricolo che risulta pertanto soggetto alle disposizioni
degli orientamenti comunitari per gli aiuti di Stato nel settore
agricolo. La normativa regionale è stata quindi notificata alla
Commissione europea, che ha provveduto ad un dettagliato esame
delle disposizioni contenute e ci ha inviato nelle scorse settimane
il proprio parere positivo considerando compatibili le misure di
aiuto. È stata così confermata la conformità degli interventi
rispetto alla normativa europea sia sotto il profilo del rispetto
dei vincoli, sia sotto quello dell'impiego delle opportunità
offerte. L'iter del presente disegno di legge regionale ha potuto
riprendere rapidamente con l'esame in commissione consiliare
ottenendo il parere favorevole.
Rispetto al testo originario, anche in seguito alle osservazioni
svolte dalla Commissione europea e al successivo esame in
commissione consiliare, sono stati apportati alcuni emendamenti
agli articoli 2, 3, 13, 23 e 25. Resta confermata l'impostazione di
base rivolta a favorire interventi in grado di assicurare lo
sviluppo dei livelli produttivi delle imprese, di dare impulso
all'innovazione, al miglioramento competitivo e
all'internazionalizzazione. La selezione degli aiuti è posta in
atto al fine di favorire il miglior funzionamento e la gestione
delle imprese. L'impostazione data al sistema di aiuti evita di
creare condizioni di distorsione della concorrenza. La selettività
degli interventi regionali sarà garantita da un'attenta verifica
delle condizioni di redditività e della solidità finanziaria
dell'iniziativa imprenditoriale proposta. È così possibile cogliere
un duplice obiettivo: da un lato, si rientra nella disciplina
europea in materia di aiuti alle imprese; dall'altro, si possono
sfruttare al massimo le opportunità offerte dalla medesima
disciplina per gli investimenti nel settore della trasformazione di
prodotti agricoli, dove si riscontrano soglie agevolative
particolarmente interessanti. Va poi considerato come ulteriore
fattore potenziale il contesto del mercato unico europeo con il
recente allargamento del 1° maggio, ma anche la liberalizzazione
del movimento di beni, servizi e forze lavoro e di capitali.
Come già fatto per altri provvedimenti normativi regionali,
anche in questo caso si evita di appesantire il testo di legge con
riferimenti puntuali in merito alle procedure per la concessione
degli aiuti. È stato invece previsto all'interno del testo
legislativo un quadro generale di riferimento legato alla
disciplina di questi aspetti procedurali, rimandando ad un
provvedimento dell'Esecutivo regionale la definizione più
specifica. Viene quindi confermato un elemento rilevante introdotto
da una simile impostazione della norma che consente: da un lato,
una migliore leggibilità da parte del potenziale fruitore;
dall'altro lato, una capacità di cogliere le diverse situazioni che
di volta in volta si potranno verificare. Si consideri inoltre
l'ulteriore innegabile vantaggio qualora si verifichi la necessità
di intervenire per apportare modifiche e aggiornamenti nelle
modalità di concessione degli aiuti, sempre restando nei paletti
fissati dall'orientamento generale della legge.
Il regime di aiuti previsto consiste in interventi per
investimenti nella trasformazione dei prodotti agricoli, per
prestazioni di assistenza tecnica, per campagne pubblicitarie. Si
promuovono investimenti produttivi con la concessione alle imprese
di contributi in conto capitale e in conto interessi, mutui a tasso
agevolato, prestiti partecipativi e fideiussioni. Si tratta di
interventi che possono consentire la realizzazione, l'ampliamento,
l'ammodernamento e le dotazioni di beni di investimento. Le spese
possono riguardare tra l'altro opere edili, impianti tecnici,
progettazione, direzione lavori e collaudo, acquisto di immobili,
aree per attività d'impresa, acquisto di macchinari, arredi,
attrezzature, programmi informatici, automezzi, brevetti, licenze,
studi di fattibilità. Quando ci si riferisce agli aiuti per
assistenza tecnica, si intende studi e ricerche di mercato con
profili che vanno dall'ambito fiscale e giuridico a quello del
"marketing"; la promozione dei prodotti con la partecipazione a
mostre e fiere; l'organizzazione di congressi e seminari e infine
elaborazione di programmi e campagne di tipo pubblicitario. Si
tratta di azioni mirate e di grande rilevanza soprattutto se si
considera che il sistema produttivo valdostano per tradizione è
poco aperto verso l'estero. Attraverso questi interventi di
promozione è possibile migliorare la competitività, la diffusione e
la presenza dei prodotti agricoli locali sui mercati
internazionali.
Presidente - Dichiaro aperta la discussione generale. Se non vi
sono interventi, dichiaro chiusa la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Per un brevissimo intervento,
innanzitutto per ringraziare il relatore e le commissioni.
Come è stato ricordato, con questo disegno di legge noi colmiamo
una lacuna per quanto riguarda la possibilità di sostenere delle
imprese operanti sul territorio regionale, che sono strettamente
collegate al territorio, nel senso che sono imprese collegate alla
trasformazione dei prodotti agricoli di questa Regione, che operano
in mercati di nicchia, come ricordava il relatore, in mercati che
consentono lo sviluppo di attività endogene. Credo che questo, in
un momento di forte competitività, sia un elemento di
valorizzazione delle potenzialità del nostro territorio.
È una legge che consente aiuti significativi, la possibilità di
interventi di carattere flessibile, nel senso che la norma
stabilisce il massimo degli aiuti, poi le disponibilità finanziarie
saranno quelle che potranno essere messe in campo, ma in ogni caso
orientandole rispetto alle necessità delle imprese; quindi una
legge che va ad affrontare e a dare delle risposte ad alcuni
settori importanti, quali il settore della lavorazione e della
stagionatura delle carni, il settore della produzione del latte,
della lavorazione, produzione e stagionatura dei prodotti caseari,
della produzione di fontina e marmellata, più le distillerie. In
sostanza sono 87 imprese che abbiamo avuto modo di vedere anche in
alcuni momenti espositivi della Regione  (penso alla Foire de
Saint-Ours, dove vi è un angolo specifico che va in questa
direzione). Queste imprese quindi potranno utilizzare al pari delle
altre, sulla base di quanto previsto dalla normativa europea, un
sistema di incentivazione che mi auguro possa consentire a questo
settore di svilupparsi ulteriormente, sapendo che è un settore che
coniuga un forte collegamento al territorio, ma ha capacità anche
di collegarsi all'esterno e quindi di far vivere un aspetto della
Valle che è collegato all'agricoltura, ma che ha anche risvolti di
carattere artigianale e industriale.
Presidente - Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità
Presidente - Pongo in votazione l'articolo 2:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 3:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 4:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 5:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 6:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 8:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 9:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 10:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 11:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 12:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 13:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 14:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 15:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 16:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 17:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 18:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 19:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 20:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 21:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 22:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 23:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 24:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione l'articolo 25:
Consiglieri presenti, votanti e favorevoli: 29
Il Consiglio approva all'unanimità.
Presidente - Pongo in votazione la legge nel suo complesso:
Consiglieri presenti, votanti e favorevoli: 28
Il Consiglio approva all'unanimità.
