Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 2713 del 27 luglio 2023 - Resoconto
OGGETTO N. 2713/XVI - D.L. n. 93: "Disposizioni in materia di
attività di accompagnatore di media montagna. Modificazioni alle
leggi regionali 7 marzo 1997, n. 7, e 21 gennaio 2003, n.
1".
Bertin (Presidente) -
Passiamo al punto successivo n.
6.05. Su questo disegno di legge è stato depositato un emendamento
dell'assessore Grosjacques, un emendamento del gruppo della Lega e
sette emendamenti del gruppo PCP. Il relatore del disegno di legge
in questione è il Consigliere Rollandin per la IV Commissione. Si è
prenotato il consigliere Rollandin, ne ha facoltà per
l'illustrazione della relazione.
Rollandin (PA) -
Mediante l'adozione del presente disegno
di legge con cui viene novellata la legge 7/97 di disciplina della
professione di guide alpine, l'offerta turistica valdostana si
arricchisce di una nuova figura professionale. Il disegno di legge
introduce infatti la figura professionale dell'accompagnatore di
media montagna - che ha la sigla AMM - definendo i contenuti della
relativa attività e ne fa un professionista polivalente in grado di
operare su buona parte del territorio valdostano, potendo operare
senza alcun limite di altitudine, fatta eccezione per l'ambito di
attività riservato alle guide alpine.
Nella previsione del disegno di legge, AMM sarà infatti
l'ambasciatore del territorio, che accompagnerà i turisti in
escursioni in zone montane e non, alla scoperta di luoghi a tutto
tondo, in quanto ne descriverà gli aspetti paesaggistici,
naturalistici, antropologici, storici, etnografici ed
enogastronomici.
Fortemente richiesta sia dall'Unione Valdostana Guide di alta
montagna, sia dall'associazione di categoria maggiormente
rappresentativa delle guide escursionistiche naturalistiche, tale
figura professionale intercetta una porzione di clientela
interessata a vivere e conoscere le nostre montagne senza tuttavia
essere interessata ad ascese di tipo alpinistico che richiedono
abilità e tecniche non alla portata di tutti.
La sua istituzione, in coerenza con quanto previsto
dall'articolo 21 della legge 2 gennaio 1989 n6 (Ordinamento della
professione di guida alpina) e sotto il relativo collegio
professionale regionale, consentirà da un lato ai nuovi
professionisti  di operare in un contesto normativo statale
riconosciuto oltralpe e di poter, conseguentemente, offrire alla
clientela i numerosi itinerari transfrontalieri della nostra
regione, dall'altro lato offrirà loro garanzie sotto il profilo
della qualità della formazione e dell'aggiornamento ,
dell'assistenza e della tutela professionale.
La nuova figura professionale rappresenterà peraltro
un'importante opportunità lavorativa per alcune professioni
fortemente stagionalizzate, tipo maestri di sci, e consentirà ad
altri professioni del turismo di ampliare il proprio ambito di
attività.
Alle competenze legate all'abilitazione già conseguita per altra
professione, si sommeranno quelle relative alla formazione da
Accompagnatore di media montagna, consentendo alla Valle d'Aosta di
poter contare su professionisti qualificati in grado di soddisfare
molteplici esigenze della clientela e alle nuove professioni di
poter lavorare sull'intero arco temporale annuale.
Il disegno di legge, pur istituendo una nuova figura
professionale, salvaguarda anche l'attività delle guide
escursionistiche naturalistiche - istituite in ambito regionale con
la legge regionale del 31 gennaio 2005, la n. 1 - che hanno sinora
rappresentato un tassello importante dell'offerta turistica
valdostana. Le guide escursionistiche attualmente iscritte nel
relativo elenco professionale regionale potranno decidere se
transitare nei ruoli degli AMM oppure continuare a esercitare la
professione ai sensi della legge regionale 1/2003.
Passando all'esame dell'articolato, il presente disegno di legge
si compone di 23 articoli, suddivisi in tre capi. Gli articoli da 1
a 20 apportano alcune modificazioni alla legge regionale che
disciplina la professione di guida alpina nella nostra regione, la
legge regionale 7/97, introducendo e disciplinando, al fine di
ampliare l'offerta turistica del territorio, la figura
dell'accompagnatore di media montagna AMM.
Analizzando le principali novità, l'articolo 5, (che introduce
l'articolo 2ter della legge regionale 7/1997), definisce la nuova
figura professionale di accompagnatore di media montagna come colui
che svolge professionalmente, anche in modo non esclusivo e non
continuativo:
l'attività di accompagnamento di singole persone, o gruppi, in
escursioni in zone di montagna e non, facendo conoscere gli aspetti
paesaggistici, naturalistici, antropologici, storici, etnografici
ed enogastronomici del territorio;
l'attività di divulgazione degli aspetti naturalistici delle
zone visitate, delle aree protette, dei siti minerari, dei parchi e
delle riserve naturalistiche;
visite guidate in musei di scienze naturali o strutture
espositive di carattere naturalistico ed ecologico, parchi e loro
centri visita, orti, giardini botanici e simili.
L'attività di accompagnamento in escursione può svolgersi in
zone di media montagna, su pendii erbosi o detritici, su terreni
innevati, anche con racchette da neve, senza limiti altitudinali,
con esclusione dei ghiacciai e dei terreni che necessitano per la
progressione l'utilizzo di tecniche e materiali alpinistici, quali
corda, piccozze e ramponi. L'esercizio della professione di AMM è
subordinato all'iscrizione in un elenco speciale e al possesso di
alcuni requisiti. Si dispone, inoltre, che le guide alpine-maestri
di alpinismo e le aspiranti guida alpina possano svolgere le
attività di accompagnamento di media montagna.
L'articolo 6 (che modifica l'articolo 3 della legge regionale
7/1997) induce una nuova specializzazione per le guide alpine,
legata all'accompagnamento di persone con disabilità, rispondendo
così a sollecitazioni in tal senso pervenute dall'UVGAM.
portate contemporaneamente a termine con disabilità,
riprendendo così le soluzioni che si sentono le migliori dal punto
di vista dell'UVGAM
.
L'articolo 7 (che modifica l'articolo 3ter della legge regionale
7/97) garantisce un'adeguata riconoscibilità degli AMM nello
svolgimento dell'attività professionale, prevedendo per essi
l'obbligo di utilizzare la divisa professionale ufficiale
dell'UVGAM nuova parte ufficiale dei professionisti dell'UVGAM.
L'articolo 8 (che modifica l'articolo 6 della legge regionale
7/97) prevede l'introduzione, accanto all'albo professionale delle
guide alpine, dell'elenco speciale degli AMM e ne pone la gestione
in capo all'UVGAM.
Vengono disciplinate le modalità di trasferimento di
professionisti provenienti da altre regioni o province autonome
nell'albo regionale delle guide alpine e nell'elenco speciale degli
AMM.
L'articolo 12 (che inserisce l'articolo 1bis alla legge
regionale 7/97) definisce le modalità di abilitazione all'esercizio
delle attività di AMM, che si consegue mediante il superamento di
test tecnico-attitudinali, la frequenza di appositi corsi
teorico-pratici e il superamento dei relativi esami, organizzati
dall'UVGAM. Si prevede, per gli AMM, una specifica formazione posta
in capo all'UVGAM. Si prevede, per gli AMM, una specifica
formazione, posta in capo a UVGAM, finalizzata alla prevenzione dei
rischi nivologici e alla gestione di eventuali emergenze.
C'è ancora una pagina...
Presidente -
La diamo per letta. Con l'illustrazione
della relazione, possiamo aprire la discussione generale. La
discussione generale è aperta. Qualcuno vuole intervenire in
discussione generale? Consigliera Minelli ne ha facoltà.
Minelli (PCP) -
Questo disegno di legge istituisce anche
nella nostra regione la figura degli accompagnatori di media
montagna, che è prevista da una legge nazionale, la 6/89, una legge
che esiste quindi da oltre trent'anni.
Riteniamo dunque corretto in linea di principio che anche la
nostra regione si doti di una sua normativa al proposito, anche
perché siamo convinte - e l'abbiamo detto più volte - che
diversificare e aumentare l'offerta non possa che essere positivo e
fare del bene a chi opera in montagna.
Sul principio della necessità di arrivare a una legge sugli AMM
non ci sono, da parte nostra, nessuna preclusione e nessun
preconcetto, è una normativa che ha, come dicevo, ragion
d'essere.
Tuttavia - e lo abbiamo sottolineato fin da subito quando questo
disegno di legge è arrivato in Commissione, e poi lo abbiamo
rilevato nelle varie audizioni che ci sono state successivamente -
ricordo che l'iter è stato anche abbastanza lungo: il disegno di
legge è stato scaricato alla fine dello scorso anno e poi abbiamo
cominciato a entrare nel merito di questa norma a marzo del
2023.
Noi avevamo detto in quell'occasione che la legge è importante
ma deve essere una legge giusta, corretta, e soprattutto in linea
con la normativa nazionale.
Credo che valga anche un po' la pena di ricostruire brevemente
la genesi di questo disegno di legge, o almeno quella che a noi è
stata evidenziata.
A partire già dal 2021 c'è stato un coinvolgimento, sia
dell'Associazione delle guide alpine, l'UVGAM, sia delle due
Associazioni che rappresentano le guide ambientali
escursionistiche, vale a dire AGENVA e AIGAE.
Nel 2021 si era costituito questo tavolo, insieme ovviamente
alle strutture dell'Assessorato competente, e per un paio di mesi
queste associazioni hanno collaborato insieme a pensare con gli
uffici a un testo di legge, e lo abbiamo sentito anche in audizione
dai rappresentanti di AIGAE; quest'associazione non ha poi più
fatto parte del tavolo in quanto considerata non sufficientemente
rappresentativa, considerato che invece AGENVA ha un numero di
iscritti che è più alto.
Ovviamente il lavoro è andato avanti, ci è stato detto che
quest'Associazione ha continuato a offrire la sua collaborazione,
non soltanto ai rappresentanti tecnici di quel tavolo, ai
rappresentanti delle Associazioni, ma anche all'Assessorato, senza
ricevere risposta.
Questo è quello che ci è stato detto e ne prendiamo in qualche
maniera atto.
Il lavoro comunque è proseguito. Alla fine è stato licenziato un
testo che la Giunta ovviamente ha esaminato e approvato, ed è il
testo in buona sostanza che noi vediamo oggi.
Come dicevo, abbiamo ripetutamente evidenziato - perché avevamo
fatto una ricerca della normativa nazionale e di quello che era
accaduto nelle altre regioni, ma poi è stato molto meglio
evidenziato dai rappresentanti di AIGAE in audizione - che ci sono
delle criticità, e già il 16 di marzo, in audizione, avevamo fatto
dei rilievi.
In quell'occasione l'assessore Grosjacques, accompagnato dai
funzionari degli uffici, aveva detto che si sarebbero fatti degli
approfondimenti su quanto avevamo presentato, però poi noi, da quel
momento, una risposta sulle osservazioni portate non l'abbiamo
avuta.
In particolare ritenevamo allora e continuiamo a ritenere che ci
sia nella legge una confusione di fondo tra la figura della guida
ambientale escursionistica, quella che viene comunemente chiamata
GAE, e le sue competenze, e la figura dell'AMM, dell'accompagnatore
di media montagna che, come dicevo, è previsto in maniera
dettagliata e specifica da una legge; confusione che peraltro c'è
stata anche in altre regioni, nella stesura di norme di altre
Regioni e che ha dato poi origine a vari ricorsi e sentenze che
sono arrivate fino a sentenza della Corte costituzionale.
La guida ambientale escursionistica è una professione non
ordinistica, è una professione di tipo più intellettuale che
afferisce al comparto del turismo e che viene esercitata ai sensi
di una legge nazionale, che è la legge 4/2013, che non è una legge
specifica su questa figura, ma è la legge relativa alle professioni
non regolamentate.
Non necessita, secondo appunto la norma nazionale, di
abilitazioni particolari o iscrizioni in albi e non ha limitazione
da un punto di vista territoriale, geografico, altimetrico; ma
certamente ha un limite che è ben definito e che è il limite
nell'uso degli strumenti di progressione alpinistica, che sono ad
appannaggio esclusivo delle guide alpine.
L'accompagnatore di media montagna è invece una figura
alternativa alla figura della guida alpina, ha un suo profilo, che
è appunto evidenziato nella legge 6/89, un profilo professionale
definito e rientra, proprio perché è previsto da quella legge,
nelle professioni ordinistiche.
Dicevo che ci sono state situazioni di testi di legge in altre
regioni che hanno portato a dei ricorsi e il Consiglio di Stato ha
stabilito che le GAE non costituiscono una specializzazione della
figura professionale regolamentata da AIGAE e AMM, precisando che
il legislatore regionale non può istituire nuove figure
professionali protette con i relativi titoli abilitanti, ritenendo
questa competenza nell'ambito di quelle riservate dall'articolo 117
della Costituzione in modo esclusivo al legislatore statale.
L'articolo 117 della Costituzione è stato modificato nel 2001
dando la competenza concorrente in materia di professioni
Stato-Regioni, ma per i principi fondamentali questi sono rimessi
in via esclusiva allo Stato e non ci sono neanche delle deroghe
particolari per le Regioni a statuto speciale.
Noi abbiamo, in sede di Commissione, evidenziato le perplessità
che avevamo in relazione a questi criteri che sono stati stabiliti
e ci siamo concentrati in particolare su alcuni punti, su alcuni
articoli della legge. In particolare l'articolo 5, che è quello che
definisce il profilo dell'AMM, dell'accompagnatore di media
montagna: nel testo di legge che stiamo discutendo, che è all'esame
del Consiglio, emerge che la definizione di accompagnatore di media
montagna è niente più, niente meno, che quella della guida
ambientale escursionistica, che è stata depositata, e questa è una
cosa abbastanza importante, nel 2018.
Sulla base di questo deposito che poi riguarda una
classificazione internazionale, proprio sulla base di questo, ci
sono poi state le sentenze. Io adesso non sto a citarle e a
ricordarle, anche perché l'ho fatto in Commissione e meglio di me
lo hanno fatto altri.
Poi da quest'articolo 5 della legge ne discendono anche altri ed
è la ragione e il motivo per cui noi abbiamo depositato degli
emendamenti che dopo vedremo, proprio perché abbiamo la
preoccupazione che, così come è stato costruito, questo testo possa
incorrere in atti impugnativi.
Questa è la parte più tecnica.
C'è poi una questione, anche questa da noi sollevata in
Commissione, che riguarda il percorso che c'è stato e il fatto che
questo disegno di legge, costruito in modo condiviso con i
rappresentanti delle Associazioni, abbia a un certo punto escluso
una di queste che, pur essendo vero che ha meno iscritti
dell'altra, ci ha anche evidenziato i dati della sua attività: è
presente sul territorio regionale da trent'anni - è un trentennale
anche quello - e nel tempo le collaborazioni che ci sono state con
gli Enti locali, piuttosto che con le scuole, piuttosto che con
Enti come la Fondation Grand Paradis e molti altri, sono state
proficue e hanno dato dei risultati, in termini di gradimento delle
persone che ci sono state ma anche in termini numerici, in termini
di quantità di persone che sono state accompagnate e seguite.
Io ho trovato particolarmente sgradevole in audizione la
posizione sostenuta in particolare dal Presidente delle guide che,
a mio avviso, ha fatto delle valutazioni che sono personali ma che
vanno un po' al di là di quello che può essere una semplice
opinione, perché è proprio stato detto che fra le guide ambientali
escursionistiche c'è mancanza assoluta di professionalità perché
non è la loro vera professione ma, come sappiamo, chi può fare la
guida ambientale escursionistica può scegliere di fare questo come
professione a tempo pieno o come professione accessoria, questo è
un diritto ammesso dalla legge.
Dire in maniera piuttosto dispregiativa che fare l'insegnante -
piuttosto che l'Assessore comunale - e ogni tanto fare
accompagnamento significa non essere delle persone che hanno
professionalità... Ci sono i verbali, non è che me lo sto
inventando, e questa è una cosa documentata.
La seconda questione emersa è che, da un punto di vista di
marketing, chi svolge questa mansione, non fa promozione della
nostra regione. È poi stato anche detto che chi ha fatto una
formazione fuori Valle, non è adatto a svolgere il ruolo di
accompagnatore nella nostra regione.
Ora la Regione per un po' di tempo ha fatto i corsi, poi non li
ha più fatti, però ci sono stati riconoscimenti ed esami che la
Regione fa a queste persone.
Poi, addirittura, è stato detto, siamo anche arrivati a definire
che chi fa quest'attività è un morto di fame.
Al di là di quelle che possono essere le valutazioni, io credo
che ci sia stato però un percorso che era partito bene e che a un
certo punto si è interrotto. Non abbiamo capito bene le ragioni,
però è un peccato perché si sarebbe potuti arrivare a un testo di
legge più ampiamente condiviso, che teneva conto delle
caratteristiche, delle istanze, delle esigenze di tutti, e questo
non è accaduto.
Al di là di questo, noi ravvisiamo nel testo di legge dei
profili di possibile illegittimità.
Presidente -
Consigliere Chatrian si è prenotato, ne ha
facoltà.
Chatrian (AV-VdA Unie) -
Noi pensiamo che oggi l'offerta
turistica valdostana veramente si arricchisce di una nuova figura
professionale e va ad arricchire le due figure professionali della
montagna che già esistono.
Un ringraziamento all'assessore Guichardaz, che aveva scaricato
quest'importante disegno di legge (da più anni c'era
quest'interesse), e all'assessore Grosjacques che sul piano del
Governo ha voluto fortemente portare, insieme alla maggioranza
tutta, questo disegno di legge oggi in aula.
Questo documento - è lì forse il
pilie
r di questo disegno
di legge - è stato fortemente richiesto dalle guide alpine di alta
montagna e dall'associazione di categoria maggiormente
rappresentativa delle guide escursionistiche naturalistiche.
Questo è veramente il dato politico più importante e vorrei e
vorremmo ringraziare sia il Presidente delle guide alpine, Marlier,
che il Presidente delle guide Dalle proprio per lo sforzo che è
stato fatto dietro le quinte per approvare oggi questa nuova figura
professionale e anche per gli elementi che sono stati forniti
puntualmente in Commissione; sono dei professionisti della
montagna, sono conoscitori del nostro territorio.
Oggi è un giorno veramente importante per la Valle d'Aosta.
Riteniamo importante il fatto che si codifichi e si approvi una
nuova figura professionale per la montagna.
Ieri abbiamo approvato la Maison de la montagne, dove
sicuramente questa figura andrà ad arricchire la scelta che è stata
fatta ieri, quindi diciamo che in sequenza abbiamo messo in campo
tutta una serie di elementi in modo da poter accompagnare, e quindi
dare contezza a una necessità, che è quella di avere una figura che
oggi non abbiamo e che può, e siamo certi, andare a intercettare
una porzione di clientela interessata a vivere e a conoscere le
nostre montagne senza tuttavia essere interessata da ascese di tipo
alpinistico, che richiedono abilità e tecniche non alla portata di
tutti.
Quindi si va a dare una risposta a quella clientela nazionale e
internazionale che ha ambizioni diverse rispetto a quelle che
invece vogliono fare alpinismo.
Questa è la prima considerazione.
La seconda considerazione invece è quella legata all'opportunità
lavorativa. Si andrà a dare un'altra risposta a quelle figure, ad
esempio dei maestri di sci, che l'inverno lavorano sui campi da sci
e che d'estate, con questo nuovo inserimento, con questa nuova
figura professionale, potrebbero assolutamente valorizzare la
propria attività fatta in inverno in quest'ambito e all'interno di
quest'impianto che oggi stiamo discutendo, impianto legislativo,
indubbiamente alla base di tutto, lo diceva bene il relatore. C'è
la formazione, la professionalità, la conoscenza del nostro
territorio, il fatto di avere comunque un livello professionale di
alto profilo che è alla base di qualsiasi tipo di professione, a
maggior ragione della professione in questo caso di montagna.
L'altra considerazione che vorrei fare e che non è di poco conto
la troviamo nell'articolo 22 che prevede che le guide
escursionistiche e naturalistiche, in possesso di determinati
standard formativi e iscritte nell'elenco professionale regionale,
vengano direttamente trasferite nell'elenco speciale degli
accompagnatori di media montagna.
Per chi invece dovrà fare dei nuovi corsi, ci sarà
l'accompagnamento e lo spazio per poter accedere a questa nuova
figura.
L'altro elemento importante è che gli accompagnatori di media
montagna faranno parte del collegio regionale delle guide alpine,
anche questo non scontato, positivo e interessante; oltretutto gli
accompagnatori potranno aderire alle società locali delle guide
alpine ed estendere alla nuova figura professionale le disposizioni
previste per le guide alpine per l'esercizio stabile della
professione in forma organizzata.
Il tutto è disciplinato anche per la parte legata agli
aggiornamenti, perché queste professioni indubbiamente ogni "x"
anni dovranno - come i maestri di sci e come le guide di alta
montagna- in maniera obbligatoria aggiornarsi, quindi frequentare
gli aggiornamenti professionali, sempre con un unico obiettivo,
quello di essere performanti, di essere sul pezzo e soprattutto di
essere pronti ad accogliere i nostri ospiti, quindi a dare la cosa
più importante: una risposta concreta alle richieste dei nostri
turisti e dei nostri ospiti.
Si definisce bene nell'articolo 5 lo svolgimento delle attività
di accompagnamento - quindi in che zona, in che modo, con che
strumenti - la possibilità che si garantisca un'adeguata
riconoscibilità degli accompagnatori di media montagna nello
svolgimento dell'attività professionale e, non ultimo, che per
questa figura professionale è prevista la verifica preliminare di
un'adeguata conoscenza del nostro territorio regionale e delle sue
caratteristiche geomorfologiche, naturalistiche, nonché delle
competenze in materia di terreni innevati, prevedendo poi
l'eventuale svolgimento di un corso teorico pratico integrativo con
superamento del relativo esame.
All'interno di quest'impianto legislativo, c'è l'obiettivo
principale che è la grande novità: la nuova figura che viene
inserita e incardinata nel nostro sistema legislativo sotto le
guide alpine di alta montagna. Si definisce bene la professionalità
e l'inserimento all'interno del nostro impianto e le modalità di
esecuzione per poter valorizzare al meglio la professionalità,
quindi l'esercizio e l'attività che si consegue mediante il
superamento di tutti i test attitudinali, la frequenza degli
appositi corsi teorici e pratici e il superamento dei relativi
esami organizzati, come dicevo prima, sempre dalle guide di alta
montagna.
Peccato che su un tema così importante e delicato per una
Regione montana come la nostra non ci sia la possibilità di avere
l'unanimità.
Vorrei ancora ringraziare i Presidenti delle guide di alta
montagna, delle guide escursionistiche e dei maestri di sci che,
veramente, hanno creato le condizioni affinché questo Consiglio
possa votare positivamente questo disegno di legge.
Penso che questa sia oggi comunque una giornata veramente
importante per la Valle d'Aosta.
Presidente -
La parola al consigliere Brunod, ne ha
facoltà.
Brunod (LEGA VDA) -
Sarò sicuramente più breve di chi mi
ha preceduto, perché hanno già detto quasi tutto in merito a
quest'importante tema. Ringrazio anche io il collega Rollandin per
aver esposto la relazione su questo nuovo disegno di legge per
quanto riguarda gli accompagnatori di media montagna e le modifiche
alle leggi del 1997 e 2003. Un bel momento perché si parla di
sport, di montagna e di professioni, sono dei temi sui quali
sarebbe bello avere il massimo della condivisione, perché sono temi
sani, dove si parla di tematiche veramente molto importanti e
strategiche per la nostra regione.
È giusto ringraziare chi per tanti anni ha lavorato
costantemente dietro questo tema, ci ha creduto fortemente, e poi
oggi arriva in quest'aula dove si chiude il cerchio e si raccolgono
i risultati di quanto è stato fatto negli anni. Quindi, come ha
detto anche il collega Chatrian, è una cosa che è partita con l'ex
Assessore allo sport e turismo, Guichardaz, per poi adesso
ritrovarselo in mano l'assessore Grosjacques, quindi oggi va a
concretizzarsi quest'importante disegno di legge.
Importante perché comunque riguarda una figura
dell'accompagnatore di media montagna, una figura che verrà formata
a livello professionale con dei corsi di tante ore, perché una
regione come la Valle d'Aosta deve puntare all'eccellenza, alla
qualità, e questa figura sicuramente saprà rappresentare al meglio
le nostre richieste. Una figura che sarà dotata di una divisa e di
un tesserino di riconoscimento, per la quale verranno fatti dei
corsi di aggiornamento e ci sarà una tutela e un seguito, perché
dietro a questa figura ci sono degli ordini e comunque degli
apparati molto strutturati e ben professionali.
Come abbiamo già dimostrato altre volte, è un tema sul quale il
nostro gruppo è molto attento; anche ieri con l'ordine del giorno
sulla Maison de la montagne abbiamo confermato che c'è grande
attenzione riguardo a queste categorie, quindi noi siamo molto
contenti di arrivare oggi a questo risultato.
Una figura che permetterà di promuovere, dalla bassa alla media
quota, il nostro territorio. Quindi parliamo di un grande
territorio della nostra regione, compreso i grandi tours che offre
la nostra Regione: Tour du Mont Blanc, Tour du Grand Combin, et du
Mont Cervin, du Mont Rose, oltre a tutti gli altri itinerari
intervallivi che la nostra regione possiede, più tutti gli altri
ruoli che potrà esercitare questa nuova figura, quindi una figura
che spazierà a 360 gradi e potrà veicolare, a livello nazionale e
internazionale, soprattutto direi internazionale, le nostre
eccellenze; quindi trova piena condivisione questo tema.
Come gruppo abbiamo presentato un emendamento che riteniamo sia
semplice ma importante per arricchire la legge in quanto, come
prevede l'emendamento al comma 2 dell'articolo 5 del disegno di
legge, dopo le parole: "Con racchette da neve" si propone di
aggiungere le seguenti parole: "O con ramponcini da trail
running".
Il comma 2 diceva: "L'attività di accompagnamento di cui al
comma I può svolgersi in zone di media montagna, su pendii
detritici, su terreni innevati, anche con racchette da nave, senza
limiti altitudinali, con esclusione dei ghiacciai e dei terreni che
necessitano per la progressione l'utilizzo di tecniche e materiali
alpinistici, quali corda, piccozza e ramponi".
Questo per noi è un passaggio molto importante, perché va a
specificare bene i campi e le azioni che potrà svolgere l'attività
di accompagnatore di media montagna.
Ci tengo a precisare che ramponcini da trail running antiscivolo
non hanno nulla a che vedere con i ramponi di tipo alpinistico, è
specificato bene, perfettamente, su tutti i siti e sulle schede di
chi produce questo materiale; è un'attrezzatura che in questi
ultimi anni sta andando molto di moda in quanto sono ramponcini
estremamente leggeri, confortevoli e facili da mettere e da
togliere ma che offrono grande sicurezza per il frequentatore di
sentieri, di strade poderali e per gli amanti di trekking e di
trail running in ogni mese dell'anno. Infatti questo disegno di
legge permette di arrivare concretamente a un risultato che va
verso la direzione di destagionalizzare il turismo in modo pratico,
quindi attraverso quest'emendamento noi siamo convinti che
riusciremo a ottenere un risultato con la massima sicurezza.
Presidente -
Consigliere Rollandin a lei la parola.
Rollandin (PA) -
Credo che sia necessario riprendere
alcune tematiche. La prima: con questo dispositivo, che con l'aiuto
di tutti ho presentato, credo che sia evidente che non è in alcun
modo interferito da situazioni di chi oggi ha presentato il lavoro
svolto per mesi da esperti che hanno seguito questa situazione e
hanno presentato la stesura finale con i venti casi che sono già
previsti con l'accordo fatto con tutte le altre associazioni
tenendo conto di due aspetti fondamentali. Il primo che è stato
fatto, proposto e sistemato dall'accordo degli esperti, non da chi
non è esperto, dagli esperti.
Il secondo: hanno tutti scelto di attivare i meccanismi che
permettono di rendere puntualmente visibile, rispetto a tutti i
dati che sono stati qui inseriti, e soprattutto danno la
possibilità di raccordarsi con la capacità di rendere gli AMM nella
situazione migliore. Questi sono i dati che non sono stati nemmeno
presi in considerazione.
La posizione... che con questi venti punti di riferimento, con
le possibilità di attivare e di rendere possibile, a seconda dei
casi, la capacità di rendere sempre possibile la messa in opera
dello sciatore con i maestri e con tutti quelli che sanno fare il
loro mestiere.
Io credo che siamo arrivati a questo punto col riferimento a
quello che è stato fatto dagli esperti. La proposta è legata
all'esigenza di rendere ormai possibile, di ottimizzare quello che
si può fare in Valle d'Aosta, tenendo conto delle disponibilità di
tutti.
Non si tratta di dire "qualcuno sì, qualcuno no"; non è così, è
per tutti uguale, con la stessa capacità e con la stessa necessità
di rendere fattibile ed encomiabile quello che sarà l'incontro
dell'artista, di chi conosce bene i compiti da mantenere e che
sicuramente farà fare una bella figura alla Valle d'Aosta.
Presidente -
Consigliere Baccega, a lei la parola.
Baccega (FI) -
Dopo tre giorni di duro lavoro all'interno
del Consiglio, abbiamo cercato di ottimizzare gli interventi, però
su questo disegno di legge non possiamo esimerci dal fare due brevi
considerazioni.
Giustamente è un lavoro che parte da lontano, un lavoro fatto da
esperti - come ha detto il relatore Rollandin, che ha portato a
compimento un testo di legge che è sicuramente importante, un
disegno di legge che introduce nell'ordinamento regionale la figura
professionale dell'accompagnatore di media montagna, che va a
rivolgersi a una clientela ben specifica che sicuramente aveva
bisogno di una figura professionale di quel tipo.
Anche noi ringraziamo l'Unione guide di alta montagna che ha
sostenuto questo percorso e credo che inserire questa figura
all'interno di quel contesto professionale regionale sia
sicuramente positivo.
Sosterremo anche l'emendamento presentato dai colleghi della
Lega e quindi dichiariamo, fin da subito, che il nostro voto sarà
favorevole a questo disegno di legge.
Presidente -
Ci sono altri interventi? Consigliere
Restano, ne ha facoltà.
Restano (GM) -
Non tanto per aggiungere qualcosa a quanto
già detto dai colleghi che mi hanno preceduto, ma solo per
significare una coincidenza.
Ieri abbiamo parlato della costruzione della Maison de la
montagne e oggi approviamo una norma importante.
È casuale? Forse sì, forse no, ma questo ci dà l'occasione per
significare che, all'interno di alcune professioni della montagna,
c'è la volontà di mettersi in gioco, la volontà di evolvere, di
cambiare, anche e soprattutto rispetto alla richiesta che proviene
dal territorio.
In effetti nel 2020 c'è stato un aumento del 49% degli Italiani
che hanno scelto le vacanze "Open Air"; questa scelta credo sia
anche figlia, purtroppo, dell'evento del Covid che ci ha colpiti,
però la crescita è stata, oserei definirla, esponenziale.
Nel 2021 la crescita ha continuato ad aumentare e una regione
come la Valle d'Aosta - che si propone come la capitale del turismo
di montagna, che ha delle importanti ambizioni e che fa del
prodotto "Montagna" il prodotto più importante - non può che
cercare di mantenere il passo. Questa norma ci permette di rimanere
al passo con la richiesta che proviene dagli Italiani che vogliono
una vacanza breve ma sicura, soprattutto il target che va dai 50
anni in su vuole esplorare il territorio ma con sicurezza, vuole
sentirsi raccontare le storie della Valle d'Aosta, raccontare il
territorio, assaporare i profumi e i sapori del territorio.
Credo che questa nuova figura possa racchiudere tutti questi
saperi, ed è importante questo, è importante che sia un'evoluzione
di altre figure che noi già abbiamo.
Purtroppo, quando si fanno delle scelte di questo genere,
qualcuno rischia di rimanere indietro; è stata data, con questa
norma, l'opportunità di continuare a lavorare, l'opportunità di
aggiornarsi, ma soprattutto è stata creata un'opportunità per il
turismo valdostano e per migliorare la nostra offerta.
Voteremo convintamente questa norma.
Presidente -
Consigliere Cretier ne ha facoltà.
Cretier (FP-PD) -
Intanto volevo ringraziare il relatore,
collega Rollandin, per aver usato il termine appropriato:
"Ambasciatore del territorio".
Questo è emblematico della visione prospettica che abbiamo.
Abbiamo aggiunto, nel panorama professionale legato alla
montagna, alle sue attività, alle sue necessità, un altro tassello
per definire una figura che necessita di una precisa e puntuale
classificazione per accompagnare clientela in escursioni in
montagna, anche persone con disabilità, quindi accessibilità e
inclusione sul territorio per tutti.
Dunque un riconoscimento professionale di una figura
polivalente, preparata professionalmente in più ambiti per
soddisfare quel segmento di turismo che non si spinge alle alte
quote, ma che è comunque amante della montagna e del suo ambiente
alpino, con un approccio che passa pur sempre dall'indispensabile
preparazione e dalla formazione, con una garanzia delle qualità
dell'offerta al singolo o al gruppo di escursionisti, con
conoscenze molto ampie e un aggiornamento periodico obbligatorio
ogni tre anni.
Il testo del disegno di legge evidenzia l'iscrizione in un
elenco speciale e la figura sarà riconoscibile, con l'obbligo -
come ha già detto il collega Brunod - di una divisa professionale
specifica e di un tesserino di riconoscimento, proprio per funzioni
di responsabilità, proprio per evitare abusi e responsabilizzare
gli accompagnatori, così come è già successo in altri settori.
Nelle varie audizioni più volte è stata richiamata la necessità
d'istituire questa figura professionale, una richiesta partita
proprio dalle associazioni, l'Unione valdostana guide alta montagna
e AGENVA, guide escursionistiche naturalistiche.
Una figura che manca, che potrebbe coprire periodi sterili sotto
il profilo occupazionale e reddituale, come succede a chi ha fatto
delle scelte mirate ma al momento legate solo al periodo invernale,
troppo limitato.
Con questo disegno di legge s'intende dare una risposta alla
necessità delle professioni del territorio, accompagnare lo
sviluppo di nuove attività, fare rete con altri attori del
territorio, fornire una gamma di offerta turistica a tutti coloro
che frequentano il nostro territorio: da quelli preparati al meglio
fisicamente a chi, con molta modestia o nulla preparazione, vuole
godere di luoghi e panorami unici: dai tanti laghi ai percorsi dei
nostri ru in zone agricole particolari che offrono uno spaccato del
mondo agreste da cui è possibile dare una prospettiva di vitalità e
di resilienza, accompagnata da idee di sviluppo e di reddito in
loco in totale sicurezza.
Dunque una necessità richiesta e sostenibile, un testo scaricato
il 31 gennaio dalla Giunta, passato in Commissione e che
nell'audizione ha trovato qualche posizione contrastante da altre
associazioni, ma che oggi va al voto finale in quest'aula e per noi
del gruppo è positivo ed è necessario il sostegno.
Inoltre vorrei aggiungere che se da una parte il presidente
Marlier ha argomentato in modo spontaneo e forse anche fiorito, mi
fa specie l'avvocato che ha definito in modo ironico l'Associazione
UIMLA "Tanto fantomatica", questo ha dichiarato. Quindi credo che,
semplicemente andando a cercare sulla pagina internet, si può
trovare tutto quello che serve, la forma giuridica della UIMLA, lo
scopo associativo, che è un'associazione internazionale e in
seconda pagina sono previste le specifiche della formazione: la
sicurezza in terreni montuosi, l'orientamento, il Pronto Soccorso,
le attrezzature impiegate, la conoscenza dell'ambito montano, la
conoscenza dell'anatomia e fisiologia umana e conoscenze di
meteorologia.
Credo che, leggendo queste poche righe, sia chiaro che forse
anche l'avvocato ha impiegato un'espressione infelice e, secondo
me, anche presuntuosa, perché a dichiarare che la UIMLA è
sconosciuta e fantomatica credo proprio che abbia preso un
abbaglio.
Con questo noi sosteniamo questo testo di legge e crediamo che
sia opportuno approvarlo oggi.
Presidente -
Consigliere Lucianaz ne ha facoltà.
Lucianaz (LEGA VDA) -
Brièvement pour ce qui concerne
l'article 21, je lis : "Modifica alla lettera C. Guida
escursionistica-naturalistica: chi per professione accompagna
singole persone o gruppi di persone" et cetera, et cetera, "Le
bellezze nonché gli aspetti etnografici, produttivi, topografici
per far apprezzare il paesaggio, " eccetera, eccetera. Bon, moi
c'est sur l'aspect culturel que j'ai envie de dire deux mots. Dans
l'audition, j'ai eu la possibilité de poser la question au
président des moniteurs de ski et des guides sur la question de la
langue valdotaine, du franco-provençal. Si on accompagne dans la
nature les clients, bien sûr, il faut connaître les toponymes, il
faut connaître l'histoire, il faut connaître les lieux et la
connaissance de la langue valdotaine est déterminante, autrement on
revient sur les questions que le Mont Cervin est un lieu où il y
avait les cerfs et le Mont Rose s'appelle comme ça parce qu'au
coucher du soleil il y a le glacier qui change de couleur. Alors
cette ignorance...  ma foi, chacun est né ignorant et avec la
vie a eu le temps d'apprendre plein de choses et donc je crois que
pour ceux que... j'ai entendu plusieurs fois dire aujourd'hui
ambasciatore del territorio, bien, je crois que c'est important, au
moins dans le moment de formation de ces personnes, qu'on donne une
connaissance culturelle et linguistique de notre réalité
valdôtaine. Je n'ai pas avancé des amendements comme je sais que
cette majorité n'a vraiment pas trop d'intérêt pour le patois, ce
que quelqu'un appelle Patois, moi, selon l'école d'Henriet, je
l'appelle différemment : l'arpitan.
Mais bon, enfin, on parle toujours de la même langue et donc le
fait que déjà au mois de décembre, j'ai avancé une motion pour
pouvoir m'exprimer en patois - ou en franco-provençal, comme on
veut - dans cette salle et pour l'instant je n'ai pas encore le
droit. Donc, Monsieur le Président, me predzo patouè e apré y è pi
la traduchòn pe qui l'a fata de verbalisé. Sò pe die que l'è
déterminan pe la conuissance de que l'ecoula valdotena ne lo fé
pa... déterminan que lo nutrisse la lenga valdotena... e i turiste
que vegnon seuya. Ho solo detto che bisogna insegnare il
francoprovenzale. Je termine mon intervention en disant que le 6
août, il y aura la rencontre des émigrés dans l'aire de
Villefranche. Je participerai, merci pour l'invitation. Je fais un
petit tour dans la zona umida qui est juste à côté de l'aire. J'ai
même demandé à l'assesseur compétent par une interpellation de
s'occuper de cette aire. Il y a un parcours, il y a un QR code, il
y a les pancartes qui parlent des richesses de cette aire,
naturellement, comme il y aura les émigrés valdôtains qui
reviennent de la France, tout est formidablement seulement en
italien.
Presidente -
Altri in discussione generale? Se non vi
sono altri interventi in discussione generale, chiudiamo la
discussione generale. La discussione generale è chiusa. In fase di
replica, l'assessore Grosjacques.
Grosjacques (UV) -
Mi unisco anch'io, in apertura del mio
intervento, a tutti i ringraziamenti che sono stati fatti
all'Unione guide alpine, alle guide
escursionistiche-naturalistiche, ovviamente ai Commissari della II
e della IV Commissione che hanno lavorato su questo disegno di
legge e, prima ancora, al Governo Lavevaz che ha scaricato il
disegno di legge e che, in precedenza, aveva creato, attraverso
l'assessore Guichardaz, il tavolo di lavoro che ha portato alla
definizione di questo testo. Grazie anche, devo dirlo, ma non è
retorica, alla collega Minelli che ha espresso in modo molto pacato
le sue legittime considerazioni; ovviamente cercherò di rispondere,
so che non modificherò il suo pensiero su questo disegno di legge,
ma credo che ci siano delle nozioni giuridiche - che sono state
approfondite attraverso un'analisi di tutto quello che è stato
portato in Commissione - che possano dire che sosteniamo questo
disegno di legge con cognizione di causa e sotto tutti i profili
giuridici.
La professione che oggi andiamo a disciplinare, che peraltro,
come ha detto la collega Minelli, non è la creazione di una nuova
professione perché la professione è stata - come giustamente
evidenziato - individuata e creata dalla legge 6/89 che
all'articolo 21 individua gli accompagnatori di media montagna e
all'articolo 22 ne definisce l'elenco speciale, quindi la Regione
Autonoma Valle d'Aosta, come altre Regioni, ha semplicemente
disciplinato la formazione e l'abilitazione di questa professione
che è stata creata con una normativa nazionale, perché non c'è la
possibilità per le Regioni di creare nuove professioni, così come
non c'è nessuna confusione tra le guide ambientali escursionistiche
e gli accompagnatori di media montagna, perché la GAE, guida
ambientale escursionistica è una figura professionale non
ordinistica, esercitata ex legge 4/2013, senza nessuna
autorizzazione o abilitazione o iscrizione in albi o elenchi;
questo non è vero, perché quest'affermazione è valida solo per le
Regioni nelle quali non esiste regolamentazione dell'attività di
guida ambientale, anche con denominazioni similari.
La Valle d'Aosta dispone di propria legge regionale e - come
previsto dal MISE e dalla stessa disciplina dell'AIGAE -
l'esercizio dell'attività di guida ambientale escursionistica sul
territorio regionale è subordinato al conseguimento
dell'abilitazione come guida escursionistica naturalistica, ai
sensi della legge regionale vigente.
Con questo disegno di legge andiamo a creare una professione per
dei giovani ai quali potremo dare la possibilità - associando
l'attività di accompagnatore di media montagna magari con quella di
guida alpina e maestro di sci - di lavorare in montagna durante
tutti i dodici mesi, contribuendo così ad arginare lo spopolamento
lento e inesorabile che caratterizza i nostri Comuni di media e
alta montagna.
Non mi soffermerò sull'articolato, perché i colleghi che sono
intervenuti hanno già ben descritto quali sono le finalità e gli
obiettivi di questo disegno di legge.
Gli accompagnatori di media montagna sono però - questo
consentitemi di dirlo - l'evoluzione naturale della professione di
guide escursionistiche naturalistiche rispetto alle mutate
richieste del turista che va in montagna - anche se in quote non
altissime - e vuole essere accompagnato da un professionista
preparato per tutti i terreni e le difficoltà che potrà incontrare
nella sua gita.
L'utilizzo delle ciaspole, fino a non molti anni fa praticamente
inesistente, oggi è in forte crescita e molte Amministrazioni
comunali hanno ideato e inserito nella propria offerta turistica
percorsi adatti a questo tipo di camminata.
Dobbiamo però fare in modo che questa figura sia preparata e
professionale, così come lo sono i loro omologhi francesi e
svizzeri che vendono un prodotto "Montagna" che è anche nostro e
che noi oggi non abbiamo la possibilità di proporre, perché non
abbiamo creato le condizioni perché questo si possa fare.
Con questo disegno di legge colmiamo questa lacuna e ci
riportiamo all'altezza dei nostri principali competitor, quindi ci
sarà la possibilità, come ha sottolineato il collega Brunod, di
esercitare a livello internazionale, perché la formazione è
certificata dagli standard della UILMA, che il collega Cretier ha
ben descritto nelle sue articolazioni.
Questi standard formativi sono riconosciuti a livello
internazionale e consentiranno - rispettate le opportune
disposizioni per l'attività transfrontaliera - di essere pienamente
legittimati all'esercizio di quest'attività.
Quanto alla possibilità di poter accompagnare le persone in
escursioni di montagna, anche su terreni nevosi - che è stato un
po' l'elemento centrale delle osservazioni e delle critiche
dell'avvocato che rappresentava l'AIGAE, a questo proposito dico
che l'AIGAE non è stata più invitata al tavolo, perché la normativa
prevede di relazionarsi con le associazioni più rappresentative,
quindi se avessimo chiamato al tavolo l'universo mondo, ovviamente
sarebbe venuto meno il requisito di maggiore rappresentatività,
quindi questo è il motivo per cui si è lavorato con AGENVA e non
con AIGAE - quest'attività è stata inserita, o meglio per dirla
tutta, non è stata esclusa nella delibera del Consiglio direttivo
n. 66 del 22 settembre 2020 del Collegio nazionale delle guide
alpine, in ottemperanza alla legge 6/89, tenuto conto
dell'evoluzione di tale professione e del livello e complessità
della formazione professionale che prevede oltre 500 ore di corso
se sommiamo i vari moduli formativi. In caso, l'esercizio di
attività su terreni innevati è subordinato alla frequenza di un
corso specifico nivologico al quale potranno partecipare, per
ottenere la qualificazione, anche le guide escursionistiche
naturalistiche.
Per quel che riguarda le osservazioni della collega Minelli sul
perché non siamo tornati in Commissione, avevo preso l'impegno in
Commissione di far vagliare tutte le osservazioni e le criticità
che erano pervenute in sede di audizione dall'ufficio legale
legislativo dell'Amministrazione regionale, che ha radiografato
tutti gli interventi che sono stati prodotti in audizione e devo
dire che, da questo punto di vista, non è stato rilevato nessun
motivo ostativo alla proposizione del testo, così come approvato
dalle Commissioni consiliari.
A questo proposito voglio aggiungere dei ringraziamenti alla
struttura dell'Assessorato nelle persone della dottoressa Chenal,
del dottor Ferrazzin e della dottoressa Vendemmia della struttura
della formazione dell'assessore Bertschy, perché hanno dato un
contributo importante all'analisi del testo, così come, in qualche
modo, messo sotto la lente d'ingrandimento da parte delle
audizioni.
Nessuno ovviamente disconosce l'importanza delle attività delle
guide escursionistiche naturalistiche sul territorio, siano esse
AIGAE o AGENVA, e questo darà la possibilità, almeno nel primo
periodo, di transitare automaticamente nei ruoli degli
accompagnatori di media montagna per coloro che sono in possesso
della UIMLA, la certificazione internazionale.
A questo proposito, proprio per allungare i tempi rispetto
all'approvazione di questo disegno di legge che era stato previsto
in tempi più ristretti, ma vi arriviamo oggi, presenteremo un
emendamento che posticipa la data di possibilità d'iscriversi alle
guide escursionistiche naturalistiche e stabilisce di veder
riconosciuto il titolo fino al 31/12/2023.
Per il tempo che mi rimane prendo qualche secondo perché devo
una risposta al collega Lucianaz, che non vedo in aula, a proposito
del patois, e lo dico da "patoisan", ma la richiesta d'inserimento
nel disegno di legge di una disposizione che preveda quale
requisito di accesso alla professione di accompagnatore di media
montagna la conoscenza del patois risulta non accoglibile, poiché
una siffatta disposizione risulterebbe innanzitutto facilmente
censurabile sotto il profilo costituzionale e assai difficilmente
difendibile in caso di contenzioso.
Essa infatti determinerebbe un trattamento differenziato tra i
soggetti sulla base dell'accertata conoscenza di un dialetto che
appare del tutto ingiustificata, in quanto tale conoscenza non
appare in alcun modo funzionale all'esercizio della professione,
pressoché esclusivamente rivolta al servizio di turisti non
residenti, ne conseguirebbe, pertanto, la violazione dell'articolo
3 della Costituzione.
La stessa disposizione appare in contrasto con lo statuto di
autonomia e con lo speciale ordinamento linguistico della nostra
regione, che all'articolo 38 sancisce la parificazione delle lingue
italiana e francese, nulla disponendo invece in merito all'utilizzo
del patois ai fini pubblicistici.
Concludo dicendo che oltre ai suddetti motivi ostativi, occorre
riconoscere che sul piano squisitamente di merito la pretesa
conoscenza del patois non risulta giustificata in alcun modo sotto
il profilo della pertinenza rispetto alle conoscenze da richiedersi
alle figure professionali in questione.
Presidente -
Assessore Jean-Pierre Guichardaz ne ha
facoltà.
Guichardaz J. (FP-PD) -
Intervengo per esprimere la mia
personale soddisfazione, sia per quest'interessante e competente
discussione che dimostra il grande interesse attorno all'argomento,
sia per ringraziare tutti coloro che, a diverso titolo, hanno
partecipato al lunghissimo processo di elaborazione del testo
normativo.
Questa è una di quelle belle occasioni in cui la politica,
intendendo con tale termine noi rappresentanti dei cittadini,
soi-disant eletti, può davvero dire di aver contribuito, in rete
con tantissime altre persone, a porre le fondamenta di un inedito
assoluto per la nostra regione e per il nostro comparto turistico,
ma non solo.
Le caratteristiche di questa figura professionale sono tali da
rendere l'AMM non solo un professionista del turismo, ma anche un
vero e proprio testimonial del territorio, per quanto attiene agli
aspetti legati all'ambiente, alla cultura e all'enogastronomia. Una
figura a 360 gradi che può raccontare il territorio, e in
particolare la nostra meravigliosa regione, nelle sue molteplici
sfaccettature e peculiarità, con il duplice obiettivo di farla
conoscere appunto ai visitatori che provengono da fuori confine, ma
anche ai Valdostani che, attraverso gli accompagnatori di media
montagna, potranno addentrarsi nelle nostre bellezze
naturalistiche, culturali, nella nostra tradizione materiale e
immateriale, nel nostro ricco patrimonio enogastronomico.
Una figura, quella dell'AMM, che è attesa da anni e che, ne sono
certo, sarà molto gettonata, diciamo così, da tantissimi giovani e
in parte anche da meno giovani, spero maggiormente valdostani, che
avranno così l'occasione di approfondire e di studiare loro in
primis la storia, la cultura, l'immensa ricchezza ambientale
naturalistica delle nostre valli, delle nostre montagne e dei corsi
d'acqua. Così riprendo e faccio mie anche le sollecitazioni del
collega Distort sul turismo fluviale, dei nostri luoghi più
suggestivi e straordinari, del nostro paesaggio
agro-silvo-pastorale e del patrimonio enogastronomico. Una figura
trasversale, nelle intenzioni della legge e anche dei proponenti,
che dovrà raccordarsi con svariati Assessorati, quello che
attualmente rappresento, cioè le attività culturali, l'istruzione e
le politiche giovanili intergenerazionali. Il nostro patrimonio
culturale materiale e immateriale, etnografico ed etnolinguistico è
immenso e può essere raccontato e divulgato con efficacia e
interesse dai professionisti della montagna, anche impiegando nel
percorso formativo i nostri enti e le nostre fondazioni.
L'Osservatorio astronomico, la SFOM, il BREL, per dirne solo
alcuni, ma anche le molteplici associazioni culturali, che
finanziamo e sosteniamo, e il sistema scolastico che può, in
futuro, immaginare percorsi che assegnino crediti formativi utili
al conseguimento del titolo di AMM, così come si è fatto, ad
esempio, con gli operatori socio sanitari (a tale proposito guardo
con attenzione al Lycée de métiers des services en montagne de
Moutiers, per esempio, che ha al suo interno un percorso
finalizzato proprio al conseguimento di crediti per l'ottenimento
finale del titolo di accompagnatore di media montagna) e
l'Assessorato all'agricoltura - spero che lo IAR, i Consorzi, il
Consorzio Vini, il Consorzio Fontina e gli altri siano coinvolti
attivamente nel percorso formativo dell'AMM - l'Assessorato
all'ambiente, con le sue importanti istituzioni culturali e
naturalistiche, la Fondation Grand Paradis, la Fondazione Montagna
Sicura, l'ARPA, l'Assessorato del collega Bertschy, attraverso i
suoi molteplici percorsi finalizzati alla formazione professionale
e i percorsi IFP, anche utilizzando - è stato ricordato - strumenti
di accesso e aiuto, quali ad esempio i voucher e altri contributi
alla formazione, anche l'Assessorato alla sanità potrebbe avere un
importante ruolo nella formazione degli AMM per quanto concerne
tutta la parte relativa alle tecniche di primo soccorso, di
prevenzione delle patologie connesse alla pratica della montagna,
così come tutti coloro che, in qualche modo, oggi rappresentano il
Governo di questa Regione - è un ruolo fondamentale, l'hanno
spiegato molto bene il collega Grosjacques e i vari colleghi che
sono intervenuti - e naturalmente l'Assessorato al turismo, per
quanto attiene alla competenza diretta sull'UVGAM, quindi
sull'elenco speciale degli AMM, ma anche per l'importante ruolo che
riveste, ad esempio, la scuola alberghiera di Châtillon che, ne
sono certo, farà la sua parte nella formazione dei professionisti
che saranno ottimi testimonial anche del nostro patrimonio
vitivinicolo e gastronomico.
Naturalmente l'AMM, sia nella sua fase di formazione
professionale, sia nella fase più imprenditoriale, si dovrà
interfacciare con le associazioni di rappresentanza degli
albergatori, dei commercianti, dei produttori vitivinicoli e
agropastorali, con le varie Associazioni turistiche e sportive, con
gli enti locali; insomma, una figura, quella dell'AMM che - oltre
ad aprire opportunità infinite, importantissime per molti giovani
e, dicevo prima, anche per meno giovani che hanno già manifestato
interesse per questa figura, che vogliono investire
professionalmente sul territorio e per il territorio - sarà questa
figura di raccordo tra le molteplici realtà, soprattutto
valdostane, facilitando così
liens
sempre più stretti tra
soggetti non sempre abituati a lavorare in rete tra loro.
In questo processo di costruzione di una professione turistica,
culturale, ambientale, l'UVGAM, l'Unione delle guide di alta
montagna, con l'importantissimo sostegno e ausilio
dell'associazione delle guide escursionistiche, che per prima ha
dato impulso a questa legge; ricordo ancora le lunghissime e
illuminanti interlocuzioni già dal 2013 con il Presidente Dalle
sulla necessità di una figura tutelata che andasse oltre la figura
della guida escursionistica naturalistica, Presidente che insieme
al presidente Ezio Marlier - li abbiamo ricordati tutti - ringrazio
davvero di cuore per il lavoro e per aver creduto fortemente
davvero in questo processo di costruzione di questo provvedimento
normativo.
Dicevo che in questo processo di costruzione dell'AMM, l'UVGAM,
con l'ausilio di AGENVA e anche delle altre associazioni che hanno,
a vario titolo, partecipato, seppur non maggiormente
rappresentative, è stato individuato come regista del percorso
formativo e il garante della serietà e professionalità del
professionista di media montagna.
Nel mio ruolo trascorso di Assessore con delega al turismo, ho
potuto apprezzare la grandissima dedizione, professionalità e
serietà di una categoria, quella delle guide di alta montagna,
anche in qualità di "Cavia" - come si dice in gergo - per i corsi
aspiranti, e devo dire che affidare la formazione e la tutela
dell'accompagnatore di media montagna all'UVGAM è la scelta
sicuramente migliore; ricordo che UVGAM è un ente pubblico, non
economico, sostenuto economicamente dalla Regione, insieme
all'associazione dei maestri di sci.
Faccio infine mie le considerazioni del collega Chatrian che ha
messo in luce tutte le strategie e tutte le sinergie con le altre
professioni del turismo - una per tutte i maestri di sci - e anche
le sue considerazioni, ben riprese dal collega Grosjacques e da
altri colleghi che sono intervenuti, sulla possibilità che
l'accompagnatore di media montagna possa utilmente riempire i
periodi di "Vuoto operativo", permettendo agli operatori della
montagna di lavorare per la nostra regione, per il sistema Valle
d'Aosta, per 365 giorni l'anno.
Come ha precisato con competenza il collega Brunod, questa
figura potrà anche promuovere i grandi tour regionali, nazionali e
internazionali che oggi attraversano la nostra regione, spesso
guidati - bisogna dirlo - da guide o da figure similari di altre
nazionalità. Mi è capitato anche di vedere delle guide della Corea
del Sud, addirittura, che accompagnavano, attraversando la Francia
e la Valle d'Aosta, delle comitive.
Spero che prossimamente ci saranno maggiormente guide valdostane
e accompagnatori che potranno svolgere questo ruolo.
Per concludere, credo che questa legge, che permetterà anche la
pratica sui terreni innevati non alpinistici, con l'opportuna
formazione di cui abbiamo detto, sia un modo, collega Lucianaz, per
riprenderci il nostro territorio - e lo dico non con connotazioni
ideologiche - per poterlo raccontare e farlo godere ai nostri
visitatori, ai Valdostani, che utilizzeranno questi professionisti
anche, secondo me, utilizzando la ricetta etnolinguistica di cui
siamo portatori.
Grazie quindi alla maggioranza, grazie ai colleghi
dell'opposizione, grazie a tutti coloro che, senza pregiudizi di
parte e di schieramento, oggi daranno il via a un provvedimento
che, nei prossimi anni, credo sarà riconosciuto a questa
legislatura come uno di quei provvedimenti importanti ed
emblematici per la nostra regione.
Presidente -
La parola al Presidente della Regione.
Testolin (UV) -
Nella filosofia che caratterizza e vuole
caratterizzare questo Consiglio, cioè il dimezzamento dei tempi,
sarò lapidario, nel senso che voglio solo affermare come quando una
norma è attesa dal territorio, quando va incontro a delle
potenzialità, quando può far mettere in buona luce le potenzialità
di una realtà, di una comunità e delle sue opportunità di crescita,
penso che sia un'ottima risposta.
Oggi veramente chiuderemo un percorso che ha coinvolto
tantissima gente, tantissimi professionisti e che darà una risposta
che, come diceva l'Assessore, sarà valutata nel tempo, sarà
qualcosa di positivo e di questo ne siamo orgogliosi.
Presidente -
Possiamo passare all'analisi
dell'articolato. Ricordo che è stato presentato un emendamento da
parte dell'Assessore, un emendamento del gruppo della Lega e sette
emendamenti del gruppo PCP.
Articolo n. 1, invito i colleghi a prendere posto, vi sono
richieste d'intervento riguardo a quest'articolo? Se non vi sono
richieste, mettiamolo in votazione. La votazione è aperta. La
votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'articolo n. 1 è approvato.
Stesso risultato per l'articolo n. 2, n. 3 e n. 4.
All'articolo n. 5 vi sono due emendamenti di PCP e uno della
Lega. La consigliera Minelli si è prenotata, immagino per
illustrare gli emendamenti, ne ha facoltà.
Minelli (PCP) -
Gli emendamenti che abbiamo proposto,
faccio un discorso un po' complessivo, inizialmente si propongono
di allineare il disegno di legge all'assetto normativo e
giurisprudenziale che c'è a livello nazionale.
La legge 6/89 esclude specificatamente che gli AMM possano
accompagnare su terreni innevati e l'attuale assetto costituzionale
esclude anche la competenza legislativa regionale in materia di
professioni: non c'è infatti una deroga ai sensi dell'articolo 117,
comma 3 della Costituzione per quanto riguarda le Regioni a statuto
speciale. Quindi anche la nostra Regione non può modificare e
ampliare una figura professionale ordinistica, così come non può
porre limiti all'accesso al mercato delle libere professioni che
sono esercitate ai sensi della legge 4/2013.
L'Assessore prima diceva che io avevo detto che istituiamo una
nuova professione, forse sono stata fraintesa: la nuova professione
so benissimo che esiste a livello nazionale, quella degli AMM, ma
entra nel nostro ordinamento regionale.
Poi per il fatto che l'AIGAE è regolamentata da una legge
regionale, questo anche l'ho detto, è la legge del 2003, ma in base
alla legge del 2013, quella legge del 2003, la nostra legge del
2003, avrebbe dovuto essere modificata, cosa che è avvenuta in
molte Regioni. Alcune hanno addirittura abrogato le loro leggi, e
questa è la prima questione.
Il profilo professionale che viene attribuito dal disegno di
legge agli AMM è in contrasto con quello che è definito
dall'articolo 21 comma 2 della legge 6/89 e poi nella formulazione
che è stata proposta nell'articolo 5 che adesso noi chiediamo di
emendare.
In pratica coincide con quello delle guide ambientali
escursionistiche che, come dicevo, è stato depositato nel 2018 al
MISE da parte appunto dell'Associazione AIGAE secondo le
classificazioni internazionali.
Quindi il primo emendamento che noi proponiamo è quello di
sostituire il comma 1 dell'articolo 2ter della legge regionale 7/97
con la definizione dell'accompagnatore di media montagna e che non
è, né più né meno, quello che si ritrova nella legge nazionale,
perché la legge nazionale dice: "È accompagnatore di media montagna
chi svolge professionalmente, anche in modo non esclusivo e non
continuativo, le attività di accompagnamento di singole persone, o
gruppi, in escursioni in montagna, con esclusione delle zone
rocciose, dei ghiacciai, dei terreni innevati e di quelli che
richiedono comunque per la progressione l'uso di corda, piccozza e
ramponi, e illustra alle persone accompagnate le caratteristiche
dell'ambiente montano percorso". Questo è l'accompagnatore di media
montagna, ed è la definizione della legge nazionale. Riteniamo che
nella legge regionale non ci possa essere una definizione diversa,
perché non abbiamo gli strumenti per modificare delle prerogative
che sono a livello statale.
Concludo questa prima illustrazione rispondendo all'assessore
Grosjacques che mi ha detto che ci sono stati degli approfondimenti
molto dettagliati da parte degli uffici, che tutto è stato
radiografato e non ci sono problemi; io credo che se ci fosse un
poco più di attenzione e anche di rispetto per il lavoro dei
Consiglieri, sarebbe stato opportuno o, mettiamola così, anche
gentile, magari metterci a parte di queste verifiche che sono state
fatte ma che domani chiederemo con accesso agli atti.
Presidente -
Vi è anche l'emendamento della Lega.
Mettiamo prima in votazione l'emendamento n. 1 di PCP. Altri
vogliono intervenire? Assessore Grosjacques ne ha facoltà.
Grosjacques (UV) -
Era solo per dichiarare la non
ammissibilità da parte di questa maggioranza dell'emendamento
proposto dalla collega Minelli. Non entro di nuovo sull'ordinamento
delle professioni, voglio solo ricordare che il deposito al MISE è
assicurato al ricorrere delle condizioni previste dalla legge,
quindi legge 4/2013, non dà alcun diritto a una riserva
dell'attività, quindi non c'è questa riserva esclusiva da parte
delle guide escursionistiche e naturalistiche, pertanto nessuno ha
sovrapposto, semplicemente perché non c'è un'esclusività
nell'attività delle guide escursionistiche.
Per quel che riguarda gli emendamenti, mi esprimo su tutti e
sette gli emendamenti così non interverrò più su quelli del gruppo
di PCP.
Voglio ricordare che uno dei pilastri di tutto l'impianto
normativo si fonda sull'esigenza di chiarire, consentendolo,
l'esercizio della professione tanto di accompagnatore di media
montagna quanto di guida escursionistica naturalistica su terreni
innevati, fatte salve le attività di esclusiva competenza delle
guide alpine.
Questo chiarimento si rende oltremodo necessario sia per
consentire a chi - a seguito di formazione specifica - volesse
estendere la propria attività in periodi non estivi, sia per
ampliare l'offerta dei servizi di accompagnamento in montagna di
una clientela sempre più alla ricerca di attività outdoor di tipo
non alpinistico, anche transfrontaliere.
Proprio per queste ragioni sia UVGAM che AGENVA hanno fortemente
sollecitato la previsione dell'attività su terreno innevato.
Preciso peraltro che il disegno di legge non prevede tout court
la possibilità di esercitare sul terreno innevato, ma per tale
attività prescrive una specifica formazione che si rivela di
particolare importanza in un'ottica di sicurezza, sia per i
professionisti che per i clienti, tenuto conto del cambiamento
climatico in atto, così come ho già avuto modo di evidenziare nel
mio intervento di replica.
D'altra parte la recente giurisprudenza, in ultimo la sentenza
del Consiglio di Stato 5871 del luglio 2022, ha richiamato il
principio in base al quale l'ambito di competenza è valutato non
tanto con riferimento al terreno su cui esercita, quanto piuttosto
con riferimento al tipo di attività svolta e alla tipologia di
materiale utilizzato per tale attività.
Inoltre l'emendamento 1, se accettato, snaturerebbe
completamente il profilo professionale degli accompagnatori di
media montagna, quindi di fatto renderebbe in qualche modo non
giustificabile un disegno di legge per questo tipo di attività.
Voglio solo ricordare che il Collegio delle guide alpine
nazionali, nel Consiglio direttivo che ho già citato in mia
replica, ha definito l'accompagnatore di media montagna che può
esercitare queste attività: "L'accompagnamento di persone in
escursioni in montagna, con l'esclusione dei ghiacciai e di tutti
gli itinerari che richiedono, per la progressione, l'uso di
tecniche e materiali alpinistici", quindi c'è già stato
un'ulteriore precisazione rispetto ai terreni innevati.
Per quel che riguarda l'emendamento presentato dai colleghi
della Lega, ovviamente non perderò tempo a illustrare le
prerogative dei ramponcini di trail running, perché rischierei di
fare brutta figura rispetto alla descrizione del collega Brunod, ma
sono ausili che sono utili non soltanto sui terreni innevati ma
anche su terreni accidentati e scivolosi, pertanto possono essere
considerati una forma di prevenzione intelligente.
Per questo motivo accoglieremo l'emendamento dei colleghi della
Lega.
Presidente -
Mettiamo in votazione l'emendamento n. 1 di
PCP. La votazione è aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin).
L'emendamento non è approvato.
Con il non voto di quest'emendamento, decadono, perché
collegati, anche gli emendamenti n. 2, 3, 4 e 5 di PCP.
Mettiamo in votazione l'emendamento n. 1 della Lega. La
votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'emendamento è approvato.
Votiamo adesso l'articolo n. 5. La votazione è aperta. La
votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika, Minelli).
L'articolo n. 5 è approvato.
Stesso risultato per l'articolo n. 6, 7, 8, 9, 10, 11, 12, 13,
14, 15, 16, 17, 18, 19 e 20. All'articolo n. 21 c'è l'emendamento
n. 6 di PCP. Per l'illustrazione, la consigliera Minelli.
Minelli (PCP) -
Uso il tempo che ho per illustrare
l'emendamento e anche per un'ulteriore precisazione. L'assessore
Grosjacques ha citato una sentenza del luglio del 2022, una
sentenza che peraltro viene letta in maniera biunivoca perché ci
sono due interpretazioni diverse su quella sentenza, ma al di là di
questo, ne cito un'altra che è più recente e che è una sentenza del
Tar del novembre del 2022, che ha abrogato, ha cassato
completamente la legge della Regione Piemonte, proprio perché
conteneva delle norme in contrasto con la legge 6/89, proprio
perché andava a individuare un profilo diverso per quello che
riguarda le varie caratteristiche delle figure professionali.
Per quello che riguarda quest'emendamento, è un emendamento
soppressivo che in pratica toglie tutto il capo 2 del disegno di
legge 93, perché è in contrasto con la normativa perché individua e
definisce la figura professionale della guida naturalistica ma non
può essere approvato perché è in contrasto - come ho detto anche
nell'illustrazione - con l'articolo 117 comma 3 della Costituzione,
tenuto conto che anche la nostra Regione non ha una competenza nel
creare o nel disciplinare una figura che non è prevista dalla legge
nazionale, né tantomeno può subordinare l'esercizio di una
professione che non è regolamentata, come quella dell'AIGAE, alla
frequentazione di determinati corsi in particolari ambienti
naturali, parliamo ovviamente dei terreni innevati, al di fuori dei
limiti fissati dalla Corte Costituzionale.
Il limite non sono i terreni, non sono le altitudini, i limiti
sono quelle che vengono considerate le attività proprie e
specialistiche delle guide alpine, che hanno un'alta
professionalità totalmente diversa, che utilizzano degli strumenti
che queste altre figure non possono e non potranno in alcun modo
utilizzare, quindi è un emendamento soppressivo, totalmente, del
capo 2.
Nella soppressione, c'è anche la parte che riguarda in
particolare l'ultima parte della lettera C, laddove si dice che:
"L'esercizio dell'attività su terreni innevati è subordinato alla
frequentazione di uno specifico corso teorico-pratico, al
superamento dei relativi esami organizzati dall'UVGAM", eccetera
eccetera.
Come dicevo, non essendo una professione ordinistica, non c'è
l'obbligo di questo, ma vorrei sottolineare che è stato detto in
audizione - ma poi si può verificare dai curriculum di tutte le
varie GAE che noi abbiamo in Valle d'Aosta - praticamente tutte
hanno fatto corsi di formazione molto spesso pagandoli ovviamente,
perché non erano stati organizzati in alcun modo, quindi sta anche
alla responsabilità dei singoli - e questa è un'altra questione -
essere formati, però da un punto di vista della legge
quest'obbligo, per queste professioni, non ci sarebbe. Altra cosa è
che lo facciano.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin).
L'emendamento non è approvato.
Mettiamo ora in votazione l'articolo n. 21. La votazione è
aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'articolo è approvato.
All'articolo n. 22 vi sono due emendamenti, l'emendamento n. 7
di PCP soppressivo e in seguito l'emendamento dell'Assessore. La
parola alla consigliera Minelli.
Minelli (PCP) -
L'articolo 2 contenuto nel capo 3.
L'emendamento precedente chiedeva di sopprimere il capo 2 perché
conteneva più articoli, quest'emendamento chiede di esprimere un
articolo solo, che poi coincide con il capo.
È un emendamento soppressivo perché, lo abbiamo già detto, in
quest'articolo 22 si prevede che le guide escursionistiche
naturalistiche, in possesso degli standard formativi previsti dalla
UIMLA, iscritte alla data di entrata in vigore della presente legge
nell'elenco professionale, hanno facoltà di richiedere il
trasferimento nell'elenco speciale degli accompagnatori di media
montagna, senza necessità di ulteriori oneri formativi o prove.
La UIMLA è un'agenzia formativa, ha una piattaforma che è
conosciuta in più Stati, è un'associazione privata, come ce ne
possono essere delle altre, quindi noi crediamo che andare a
specificare in legge esattamente quella che deve essere l'agenzia
formativa che fa questi corsi sia poco opportuno, proprio perché
vige il principio della concorrenza e ce ne possono essere altre,
ancorché questa possa fornire delle certificazioni adeguate.
Sarebbe poi anche interessante capire chi fra le figure che sono in
questo momento presenti sul nostro territorio è abilitato anche a
fare da formatore UIMLA, perché allora poi potrebbe esserci anche
un ulteriore problema che credo che forse si potrà anche
presentare.
È poi un emendamento soppressivo anche in relazione a quello che
è previsto dall'ultimo comma che è il comma 3 - non è l'ultimo
perché poi c'è ancora il 4, ma è quello più importante - che dice:
"Dalla data di entrata in vigore della presente legge è interrotta
l'iscrizione di nuovi soggetti nell'elenco regionale delle guide
escursionistiche e naturalistiche di cui all'articolo 7 della legge
1/2003, fatta eccezione per le iscrizioni a seguito del
riconoscimento dei titoli e dell'esperienza professionale
conseguiti in altre Regioni" e poi ci sarà l'emendamento
dell'Assessore che sposta il periodo dal 30 giugno in avanti.
Noi riteniamo che in qualche modo quest'articolo, pur
permettendo, a chi in questo momento può chiedere il trasferimento,
il passaggio, prevederà in qualche modo la chiusura, la fine,
perché poi questo registro, una volta esaurite queste persone, non
verrà riaperto, quindi quest'articolo, questo comma è una sorta di
de profundis
per quello che riguarda le semplici guide
ambientaliste escursionistiche.
Qui si parla di certificazioni UIMLA, di abilitazioni legate ai
terreni innevati, all'attività su terreni innevati eccetera
eccetera. Quello che noi ci chiediamo - e in legge non c'è, in
legge non l'abbiamo visto da nessuna parte - è se si intenda
formare queste figure di AMM, che abbiamo visto dovrebbero fare con
quel profilo che è stato individuato quello che in questo momento
stanno facendo le guide ambientaliste escursionistiche, ci
chiediamo se è previsto, se verrà fatto con una delibera; non lo
sappiamo, non c'è una formazione che va a insistere su tutto quello
che è invece ciò che stanno facendo le GAE adesso, vale a dire
l'accompagnamento e le attività di educazione ambientale, di
etnografia, di geologia eccetera eccetera, perché io non so, non
credo per lo meno, che tutti i maestri di sci e tutte le guide che
transiteranno automaticamente nell'elenco AMM abbiano queste
competenze, quindi i maestri di sci che andranno a fare le
attività, per dirne una, al Museo Efisio Noussan di Saint-Pierre,
mi aspetto che faranno una formazione specifica che richiederà
ovviamente tempi e anche formatori adeguati, perché qui non c'è
niente.
Presidente -
Assessore Grosjacques.
Grosjacques (UV) -
Per rispondere alla collega che la
UIMLA è riconosciuta dal Collegio nazionale delle guide alpine
italiane e non è un'associazione di certificazione, infatti è
l'Unione internazionale delle associazioni professionali che ha
provveduto a stabilire lo standard formativo della professione di
International Mountain Leader, accompagnatore di media montagna,
tenuto conto dei sistemi nazionali di formazione, quindi ha
lavorato per più unioni di guide a livello internazionale.
Il profilo professionale, come ho già citato nel mio precedente
intervento, è stato approvato dal Consiglio direttivo delle guide
alpine italiane, il Collegio nazionale, il 22 settembre 2020 e
disciplina con precisione tutti i moduli che sono necessari,
ovviamente partendo da zero, per il riconoscimento del titolo e
sommano a più di 500 ore di corso.
Ovviamente le guide escursionistiche naturalistiche che in sede
di prima applicazione possiedono l'attestato UIMLA potranno
transitare in automatico; per coloro che non possiedono questo
titolo, la formazione sarà curata, come disposto dalla legge,
dall'Unione valdostana guide di alta montagna. Questo requisito
vale solo ed esclusivamente in sede di prima applicazione.
Per quel che riguarda l'emendamento proposto dal sottoscritto,
prevede una deroga all'interruzione dell'iscrizione nell'elenco
professionale regionale delle guide escursionistiche naturalistiche
unicamente per i professionisti che abbiano chiesto il
riconoscimento dei titoli e dell'esperienza professionale
conseguiti al di fuori della Valle d'Aosta, a condizione che gli
stessi abbiano presentato la necessaria richiesta entro il 31
agosto 2023 e che, a seguito dell'avvenuto riconoscimento del
titolo, l'iter d'iscrizione all'elenco professionale sia
perfezionato entro il 31 dicembre 2023.
La modifica si rende necessaria al fine di non dare applicazione
retroattiva alla fase transitoria, prevedendo - tra l'altro - un
congruo periodo a favore di coloro che si accingono, all'indomani
dell'approvazione della presente disciplina, a richiedere il
riconoscimento dei titoli conseguiti al di fuori della Valle
d'Aosta ai fini dell'iscrizione nell'elenco professionale
valdostano.
Chiudo dicendo che per quel che riguarda i maestri di sci o
anche le altre categorie di professionisti della montagna che
intendono avvicinarsi e richiedere l'iscrizione agli accompagnatori
di media montagna, ovviamente ci sarà, da parte di chi gestirà i
corsi, il riconoscimento dei crediti formativi che dispenseranno
dai moduli che sono già stati oggetto di corso per il
riconoscimento delle singole professioni, quindi non ci sarà un
corso unico e completo per tutti, ma chi ha dei requisiti che
compaiono già nel profilo professionale e li può certificare verrà
ovviamente esentato da quei moduli.
Presidente -
Mettiamo in votazione l'emendamento di PCP.
La votazione è aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin)
L'emendamento non è approvato.
Mettiamo ora in votazione l'emendamento dell'assessore
Grosjacques. La votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'emendamento è approvato.
Stesso risultato per l'articolo n. 22 e n. 23.
Mettiamo ora in votazione la legge. Consigliera Minelli per
dichiarazione di voto, ne ha facoltà.
Minelli (PCP) -
Per dichiarazione di voto che,
ovviamente, sarà un voto di astensione. Noi abbiamo detto fin
dall'inizio che la nostra posizione non era ovviamente, perché non
avrebbe avuto alcun senso, di contrarietà all'istituzione della
figura dell'AMM nella nostra regione, è una figura che è prevista
da una legge nazionale, è una figura che può sicuramente accrescere
il panorama dell'offerta a livello di professionalità che la nostra
regione può offrire.
Quello che abbiamo cercato di evidenziare, sia intervenendo sia
con gli emendamenti che abbiamo presentato, emendamenti presentati
qui in aula ma anticipati come sostanza molti mesi fa, perché siamo
al 27 di luglio e io ho spiegato queste prime cose il 16 di marzo,
sono state poi ancora ribadite in tutte le audizioni che ci sono
state... e quindi francamente ci dispiace molto di non aver
ricevuto questi approfondimenti, queste radiografie, come le ha
definite l'assessore Grosjacques che, in qualche modo, dicevano che
le cose che abbiamo avanzato non sono corrette, sono
un'interpretazione sbagliata o troppo restrittiva.
Non c'è stata questa possibilità ed io rilevo che ancora una
volta, ma l'ho già detto in altre situazioni, è un modo di
procedere che noi non condividiamo, che non ci appartiene. Siamo
abituati, quando c'è qualche documento, che sia un disegno di
Legge, che sia un atto amministrativo, a cercare - con i limiti
delle nostre forze e del gruppo che ci sostiene all'esterno del
Consiglio - di esaminare, di cercare di capire, di studiare per
quanto possibile, e poi, in certe situazioni, a fare anche delle
proposte.
Non sempre e non su tutto, per ragioni molto semplici: una è che
le forze sono quelle che sono, c'è chi può contare su undici
Consiglieri, chi su due; c'è chi può contare su competenze anche
personali che sono molto variegate, chi ha formazioni di altro
tipo.
Quello che dispiace è appunto che questo lavoro - poi uno può
essere contrario e ci sta - non venga riconosciuto ma venga in
qualche modo messo à côté, "Approfondiamo, poi l'importante è che
si vada avanti". A me questa è una cosa che dispiace parecchio.
La seconda è che, quando è stato istituito questo tavolo di
lavoro nel 2021, è stato istituito con gli uffici e poi con tre
soggetti diversi.
Io credo che la norma che l'Assessore ha citato - e che prevede
il coinvolgimento soltanto delle associazioni più rappresentative -
esistesse prima dell'aprile del 2021, ammesso poi che si voglia
applicarla sempre; e quella è una scelta, perché qui non avevamo,
come è stato detto, l'universo mondo da convocare, avevamo tre
soggetti, tre rappresentanti di tre associazioni, due delle quali
di maggior peso, una numericamente di peso inferiore. Ma io non so
se lei, Assessore, ha letto i dati che ci sono stati riferiti in
Commissione circa il lavoro e il contributo che anche AIGAE dà allo
sviluppo del turismo nella nostra regione; se l'ha fatto, ritengo
che anche questa scelta sia una scelta assolutamente, da parte
nostra, criticabile, perché se si vuole arrivare a una norma che
sia il più possibile condivisa, allora bisogna permettere alle
persone di lavorarci e di esprimersi.
Qualche idea sulle motivazioni che hanno portato a
quest'esclusione - perché io così la vedo - ce l'ho, non credo che
sia il caso adesso di tornarci su, non abbiamo né il tempo e non è
nemmeno probabilmente il momento di farlo, però quello che mi sento
di chiedere è che ci sia un poco più di attenzione d'ora in avanti
per tutti e anche, Assessore, per quelli che sono gli ultimi.
Presidente -
Ci sono altre dichiarazioni di voto?
Altrimenti mettiamo in votazione la legge. Consigliere Restano.
Restano (GM) -
J'ai déjà annoncé ma votation favorable,
mais je vais essayer, pour la verbalisation, de donner une réponse
aux doutes du collègue Lucianaz, parce que je le comprends. Je
comprends ses doutes, mais je vais vous rassurer, collègues, en
tant que moniteur de ski nordique je peux vous témoigner qu'un
professionnel doit passer plusieurs heures sur les pistes de ski
ou, comme se passe pour le commerçant, doit se renseigner sur les
lieux qui va fréquenter, sur les anecdotes, sur les monuments, sur
les personnages du lieu, et dès aujourd'hui, en appartenant à un
collège professionnel il est tenu à se conduire selon les accords
qu'il a pris avec le collège et avec l'uniforme qui va porter.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli)
La legge è approvata.
