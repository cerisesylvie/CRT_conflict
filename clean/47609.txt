Classificazione
ENERGIA
Risparmio energetico e fonti alternative



Oggetto del Consiglio n. 3824 del 23 luglio 2024 - Resoconto
OGGETTO N. 3824/XVI - D.L. n. 74 e P.L. n. 94: "Disposizioni
per la promozione e lo sviluppo dell'autoconsumo diffuso.
(Approvazione di un ordine del giorno)".
Bertin (Presidente) -
Passiamo pertanto ai punti
successivi, che sono i punti n. 5.02 e 5.04 che vengono discussi
congiuntamente. Come detto, procediamo alla trattazione congiunta
del DL n. 74 e della PL n. 94. Si esamina il nuovo testo
predisposto dalla IV Commissione consiliare risultante dal
coordinamento del disegno di legge e della proposta di legge. Sono
relatori il consigliere Rosaire per il DL 74 e la consigliera
Minelli per la PL n. 94. Si è prenotato il consigliere Rosaire per
illustrare la relazione, ne ha facoltà.
Rosaire (UV)
- Il DL 74 che ci accingiamo a votare è il
risultato di un percorso avviato a luglio del 2022. Il tema delle
comunità energetiche è di grande interesse a livello europeo,
nazionale e regionale. Le comunità energetiche rinnovabili
rappresentano un importante passo avanti nella transizione
energetica. Queste comunità permettono a gruppi di persone, piccole
e medie imprese e amministrazioni locali di unirsi per produrre,
condividere e scambiare energia elettrica da fonti rinnovabili. A
livello europeo, la normativa è principalmente guidata dalla
direttiva Red II e dalla direttiva 2019-944, entrambe parte del
pacchetto "Clean Energy for All Europeans", che stabilisce
obiettivi ambiziosi per l'incremento dell'energia rinnovabile e la
partecipazione attiva dei consumatori. In Italia il recepimento
delle direttive europee è avvenuto attraverso diversi decreti
legislativi, tra cui il DL 162/2019, noto come "Decreto
milleproroghe" e il decreto legislativo 199/2021 e il 210/2021.
Questi decreti hanno introdotto misure per promuovere le CER e
l'autoconsumo collettivo, stabilendo regole specifiche per la loro
formazione e funzionamento.
Il decreto CER, entrato in vigore solo nei primi mesi del 2024 a
livello nazionale, ha rallentato in Valle d'Aosta i lavori della
Commissione che non possedeva un quadro normativo completo e
ufficiale. L'arresto dell'iter legislativo è servito ad apportare i
correttivi necessari per disporre di un testo di legge che potesse
effettivamente facilitare e promuovere la diffusione delle CER sui
territori regionali, in coerenza con le misure previste a livello
nazionale. Questa legge va a dare risposte concrete a molti
Valdostani, che hanno già sposato la filosofia delle CER; ad oggi
nella nostra regione si sono costituite già 10 CER. Questi
soggetti, che hanno scelto di investire nel futuro energetico
sostenibile, attendevano un quadro normativo chiaro e definitivo
che fornisse loro strumenti concreti per rendere operative le
comunità, facilitando la realizzazione degli impianti e delle
relative infrastrutture. In questo modo non solo sosteniamo
l'autonomia energetica locale ma contribuiamo anche a costruire un
futuro
green
per tutta la comunità valdostana.
La IV Commissione "Sviluppo economico" ha espresso parere
favorevole all'unanimità sul nuovo testo di legge, che contiene
disposizioni per la promozione e lo sviluppo dell'autoconsumo
diffuso. L'iniziativa legislativa è frutto del coordinamento tra un
disegno di legge della Giunta presentato il 14 luglio del 2022 e la
proposta di legge del gruppo PCP. Esprimo soddisfazione per essere
riusciti a concludere questo percorso in modo condiviso, così come
dimostrato dal voto della Commissione; un risultato ottenuto grazie
al lavoro congiunto dell'Assessorato dello sviluppo economico,
formazione lavoro, trasporti e mobilità sostenibile, del COA e dei
funzionari.
In conclusione, attraverso questa proposta, la Regione prevede
la concessione di contributi fino a un massimo di 50 mila euro agli
Enti locali e loro forme associative per studi preliminari,
progettazione e costituzione delle CER; inoltre sono concessi
contributi ai gruppi di autoconsumatori di energia rinnovabile che
agiscono collettivamente (consorzi, cooperative...) per la
realizzazione di impianti ubicati in comuni del territorio con
popolazione superiore a 5 mila abitanti fino al 40% dei costi
ammissibili. Alla Regione spetta un compito di coordinamento e di
monitoraggio attraverso l'istituzione di un tavolo tecnico
permanente sulle CER, un provvedimento importante in attuazione del
piano energetico ambientale regionale e che si inserisce nella
road map
per una società
fossil fuel free
al
2040.
Andiamo ora a vedere nello specifico come è composta la
legge.
Relazione. Il presente disegno di legge si propone di istituire
un complesso organico di misure integrate per la promozione delle
configurazioni per l'autoconsumo diffuso sul territorio, anche
attraverso l'erogazione di contributi per la costituzione di
comunità energetiche rinnovabili e per la realizzazione di nuovi
impianti ubicati in comuni del territorio regionale con popolazione
superiore a 5 mila abitanti. In particolare, il presente disegno di
legge si inquadra nell'ambito delle iniziative volte alla riduzione
dei consumi da fonte fossile e di sviluppo delle fonti rinnovabili,
in attuazione del piano energetico ambientale regionale, nonché
della road map per una società fossil fuel free al 2040.
Il disegno di legge si compone di 12 articoli dei quali di
seguito si riassumono gli aspetti più significativi.
L'articolo 1 individua oggetto e finalità dell'intervento
normativo, che sono sintetizzabili nell'organizzazione di
iniziative che gradualmente consentano la nascita e lo sviluppo
delle configurazioni per l'autoconsumo diffuso sul territorio, con
l'obiettivo di incrementare l'autonomia energetica della Regione,
di perseguire la transizione energetica del proprio sistema
socio-economico, nonché di contrastare la povertà energetica.
L'articolo 2 riprende, per esigenze di chiarezza e univocità, le
definizioni contenute nel decreto legislativo 8 novembre 2021, n.
199, relativo all'attuazione della direttiva Unione europea
2018/2001 del Parlamento europeo e del Consiglio, in ordine alla
promozione dell'uso dell'energia da fonti rinnovabili nel decreto
del Ministro dell'ambiente e della sicurezza energetica 7 dicembre
2023 n. 414, nelle deliberazioni dell'Autorità di Regolazione per
Energia, Reti e Ambiente (ARERA) e nei decreti del Gestore dei
Servizi Energetici (GSE).
L'articolo 3 individua nelle configurazioni di autoconsumo
diffuso un ruolo strategico nella transizione energetica del
territorio e riconosce la necessità che la Regione le promuova,
anche attraverso azioni di sensibilizzazione e informazione.
L'articolo 4 è dedicato alla tipologia di contributi
concedibili, all'individuazione dei soggetti beneficiari e alla
definizione dell'intensità massima dei contributi stessi. In
particolare, la Regione può concedere agli Enti locali i contributi
per il finanziamento delle spese necessarie alla predisposizione di
studi di prefattibilità, ad attività preliminari allo sviluppo dei
progetti, nonché alla costituzione delle CER sul territorio
regionale nella misura massima di 50 mila euro affinché gli stessi
Enti locali possano successivamente accedere ai contributi previsti
dalla misura M2C2I1.2 del piano nazionale di ripresa e resilienza
per la realizzazione di impianti a servizio delle stesse CER. La
concessione di tali contributi rientra tra gli interventi di
finanza locale. L'importo complessivo massimo dei contributi di cui
all'articolo 4, comma 2, messo a disposizione, pari a 50 mila euro,
è stato ritenuto idoneo per una scala territoriale di cabina
primaria. Nell'avviso finanziato nell'ambito del PR FESR 2021-2027,
che potrà dare attuazione a tale comma, si ipotizza di
differenziare tale cifra, ad esempio, come segue: euro 50 mila nel
caso in cui gli studi di prefattibilità siano riferiti a tutte le
aree afferenti alla medesima cabina primaria di riferimento, euro
20 mila nel caso in cui gli studi di prefattibilità medesimi siano
effettuati su scala territoriale inferiore. A livello di cabina
primaria un Ente locale "beneficiario" potrà appaltare lo studio e
farsi carico dell'eventuale costituzione per conto degli altri
Comuni ricadenti in tale area. Anche nel caso di ipotesi di CER
"multicabina", gli studi tecnici potranno comunque essere condotti
a scala di cabina primaria, che è normativamente l'unità
territoriale massima su cui verrà effettuato il conteggio
dell'energia condivisa. L'articolo, inoltre, prevede al comma 4 la
concessione di contributi ai soggetti che sostengono investimenti
per la realizzazione di impianti ubicati in Comuni del territorio
regionale con popolazione superiore a 5 mila abitanti, in quanto
esclusi dalla sopracitata misura del PNRR. L'obiettivo è di rendere
disponibili ai Comuni sopra i 5 mila abitanti una misura pari a
quella formulata nell'ambito del PNRR per i Comuni al di sotto di
tale soglia, vale a dire un contributo in conto capitale nella
misura massima del 40% e nel rispetto dei contenuti dell'allegato 2
del decreto ministeriale 414/2023. Si riporta di seguito il
contenuto dell'allegato 2 del decreto ministeriale 414/2023 al
quale il comma 4 dell'articolo 4 fa esplicito riferimento. "Spese
ammissibili. Sono ammissibili le seguenti spese: realizzazione di
impianti a fonti rinnovabili (a titolo di esempio: componenti,
inverter
, strutture per il montaggio e componentistica
elettrica); fornitura e posa in opera dei sistemi di accumulo;
acquisto e installazione di macchinari, impianti e attrezzature
hardware
e
software
, comprese le spese per la loro
installazione e messa in esercizio; opere edili strettamente
necessarie alla realizzazione dell'intervento; connessione alla
rete elettrica nazionale; studi di prefattibilità e spese
necessarie per attività preliminari, ivi incluse le spese
necessarie alla costituzione delle configurazioni; progettazioni,
indagini geologiche e geotecniche il cui onere è a carico del
progettista per la definizione progettuale dell'opera; direzione
lavori, sicurezza; collaudi tecnici e/o tecnico-amministrativi,
consulenze e/o supporto tecnico-amministrativo essenziali
all'attuazione del progetto. Le spese di cui alle lettere da 6 a 9
sono finanziabili in misura non superiore al 10% dell'importo
ammesso al finanziamento. Le spese di cui sopra sono ammissibili
nel limite del costo di investimento massimo di riferimento pari a:
1.500 euro/kW per impianti fino a 20 kW; 1.200 euro/kW per impianti
di potenza superiori a 20 kW e fino a 200 kW; 1.100 euro per
potenza superiore a 200 kW a fino a 600 kW; 1.050 kW per impianti
di potenza superiore a 600 kW e fino a 1.000 kW, quindi dei
contributi che sono inversamente proporzionali alla potenza
dell'impianto che si intende installare.
L'imposta sul valore aggiunto non è ammissibile alle
agevolazioni, salvo il caso in cui non sia recuperabile ai sensi
della legislazione sull'IVA".
Infine l'articolo riporta che i criteri e le modalità di
concessione del contributo e ogni altro aspetto o adempimento,
anche procedimentale, utile ai fini dell'applicazione del disegno
di legge saranno definiti con deliberazione della Giunta regionale,
d'intesa con il CPEL per quanto riguarda i contributi di cui al
comma 1 e che i contributi sono ovviamente concessi nei limiti
degli stanziamenti di bilancio.
L'articolo 5 stabilisce la cumulabilità dei contributi previsti
dal presente disegno di legge con eventuali ulteriori contributi
previsti dalla normativa eurounitaria e statale, fermo restando il
divieto del doppio finanziamento. Si evidenzia, inoltre, che i
contributi sono concessi ai sensi e nei limiti della normativa
eurounitaria vigente in materia di aiuti di Stato, laddove
applicabile.
L'articolo 6 prevede la possibilità di effettuare controlli in
loco e documentali per la verifica del rispetto dei requisiti
previsti per la concessione dei contributi.
L'articolo 7 dispone in merito alla revoca dei contributi
concessi al verificarsi di specifiche circostanze specificando gli
adempimenti e gli oneri a carico del soggetto beneficiario.
L'articolo 8 disciplina le modalità per uno sviluppo razionale
delle politiche energetiche sul territorio, con particolare
riferimento alla promozione e al sostegno delle iniziative per la
realizzazione di configurazioni di autoconsumo diffuso mediante
l'istituzione di un tavolo tecnico permanente e la predisposizione
di un sistema di raccolta dati e monitoraggio. Le caratteristiche e
le modalità di gestione dei dati, nonché le informazioni utili ad
alimentare il sistema di monitoraggio saranno disciplinate con
apposita deliberazione della Giunta regionale. In particolare, il
tavolo tecnico permanente, coordinato dalla struttura regionale
competente in materia di energia, sarà inoltre composto almeno da
un rappresentante del COA Energia di Finaosta S.p.A., da un
rappresentante della Chambre e da un qualificato esperto designato
dal CELVA e potrà avvalersi di ulteriori esperti qualificati in
materia ed, eventualmente, coinvolgere alcuni principali attori del
territorio. L'articolo, inoltre, evidenzia il ruolo di supporto del
servizio COA Energia di Finaosta S.p.A. all'Amministrazione
regionale nell'attuazione del presente disegno di legge,
nell'ambito delle funzioni allo stesso attribuite ai sensi
dell'articolo 28, comma 1, della legge regionale 13/2015. Infine,
l'articolo (parliamo sempre dell'articolo 8) riporta che le
informazioni necessarie ad alimentare il sistema di monitoraggio,
nonché le eventuali modalità di gestione ed elaborazione dei dati
da parte del COA Energia saranno definiti con deliberazione della
Giunta regionale, precisando che le CER e i gruppi di
autoconsumatori di energia rinnovabile che agiscono
collettivamente, istituiti sul territorio regionale successivamente
all'entrata in vigore del presente disegno di legge, sono tenuti a
comunicare al COA Energia le informazioni di cui sopra.
L'articolo 9 prevede la modifica dell'articolo 28 della legge
regionale 31/2015 al fine di disciplinare il ruolo del servizio COA
Energia di Finaosta per le attività di supporto tecnico e
amministrativo nell'applicazione e nella gestione del presente
disegno di legge.
L'articolo 10 elenca le disposizioni finanziarie a copertura
delle azioni individuate nel presente disegno di legge. In aggiunta
alle risorse individuate si ipotizza, ove compatibile, l'utilizzo
di risorse eurocomunitarie a sostegno delle misure previste dal
presente disegno di legge, in particolare nell'ambito di nuovo FESR
2021-2027 nel quale è prevista un'azione a sostegno della
costituzione e dello sviluppo delle CER.
L'articolo 11 reca le disposizioni in materia di finanza locale
e determina la copertura degli interventi di cui all'articolo 4,
comma 1, in quanto finanziati mediante risorse derivanti da
trasferimenti con vincolo settoriale di destinazione di cui al
titolo V della legge regionale 20 novembre 1995 n. 48.
Infine l'articolo 12 prevede la dichiarazione d'urgenza al fine
di poter procedere celermente alla concessione dei contributi per
la costituzione delle CER, anche in considerazione delle
tempistiche previste a livello statale nell'ambito della richiesta
di eventuali contributi a valere sulla suddetta misura del
PNRR.
Presidente -
Relatrice della proposta di legge n. 94 è la
consigliera Minelli che si è prenotata e a cui passo la parola.
Minelli (PCP) -
Anche per ottimizzare i tempi,
considerata la mole di lavoro che è prevista in questi quattro
giorni, interverrei sia in qualità di relatrice della proposta di
legge n. 94, sia per formulare delle considerazioni che il nostro
gruppo vuole fare nell'ambito della discussione generale.
Per quanto riguarda il testo di legge che stiamo esaminando,
vorrei precisare che non è il DL 74, come ho sentito
nell'introduzione, ma è il testo coordinato che è il risultato del
lavoro fatto in Commissione e che è la risultanza del DL 74
presentato dalla Giunta regionale il 14 luglio del 2022 e la
proposta di legge n. 94 che il nostro gruppo ha presentato il 1°
marzo 2023. Inizierei con le considerazioni positive che si possono
fare su questo nuovo testo, mi riferisco sia all'articolato, sia
alla parte di relazione che ha poi letto il collega Rosaire, una
relazione che in aspetti importanti va anche al di là del contenuto
degli articoli e ci permette di capire qualcosa di più riguardo a
come si intende gestire questa vicenda, quest'argomento che è di
estrema rilevanza e che è rappresentata dalle opportunità offerte
dalla normativa europea e da quella italiana sulle configurazioni
per produrre e consumare energia in modo innovativo e
condiviso.
Anzitutto dicevo che è stato positivo il lavoro di confronto
perché si partiva da due testi diversi e si è arrivati invece ad un
testo condiviso, cosa che non è poi così frequente nei lavori del
nostro Consiglio regionale.
Il dato più rilevante e positivo della legge, a nostro avviso, è
che si estende il contributo del 40% per gli impianti delle
configurazioni di autoconsumo anche al territorio del Comune di
Aosta, capoluogo di Regione, l'unico che noi abbiamo sopra i 5 mila
abitanti, mentre il PNRR lo riservava ai Comuni con meno di 5 mila
abitanti.
A nostro avviso, è poi importante anche l'individuazione di un
tavolo tecnico permanente con una funzione di sostegno e di
promozione allo sviluppo delle comunità energetiche, quindi non
soltanto una mera funzione di monitoraggio, ed è una cosa che
avevamo proposto nel corso dei lavori. Da parte nostra sicuramente
avremmo preferito che la composizione di tale tavolo permanente
venisse definita direttamente in legge, lo avevamo proposto, mentre
nel testo si rimanda invece a una successiva deliberazione di
Giunta, così come avremmo preferito che fosse sempre indicata la
caratteristica di qualificato esperto per tutti i componenti del
tavolo, mentre la formulazione attuale limita tale qualifica ad
alcune figure. Comunque rimaniamo in attesa della deliberazione di
Giunta e speriamo che il carattere tecnico qualificato e trainante
di questo tavolo tecnico permanente emerga e permetta alla Regione
di svolgere quella regia rispetto al movimento delle CER che fino
ad ora è un po' mancata.
Poi di questo progetto di legge è da sottolineare, dicevo nella
relazione, il punto dove apprendiamo delle specificazioni che sono
molto importanti; c'è qualche cosa in più sulla composizione del
tavolo ma anche rispetto ai contributi agli Enti locali per studi
di fattibilità, progettazione e costituzione delle CER. In
particolare si comprende che i 50 mila euro di contributi agli Enti
locali per la progettazione e la costituzione delle CER non sono
riferiti ai singoli Comuni ma all'insieme dei Comuni ricadenti
nella stessa cabina primaria, quindi teoricamente se si fanno i
calcoli, si potrebbe pensare mediamente a cinque Comuni che si
mettono insieme considerato che sono sedici le cabine primarie in
Valle d'Aosta, quindi è una delle ipotesi che si potrebbero fare.
Se il Comune invece vuole partire da solo, vuole fare da solo, il
contributo scende a 20 mila euro.
C'è un altro punto qualificante nella relazione che è quello in
cui si accenna a CER multicabina, cioè a CER che riguardano più
cabine primarie, al limite anche si potrebbe ipotizzare anche tutte
le cabine primarie della Valle d'Aosta.
A noi sembra qui nella relazione di leggere un invito in qualche
modo a una migliore operatività a livello di associazioni di Comuni
più che del ruolo del singolo Comune, ciò che non esclude neppure,
a nostro avviso, la possibilità di un'azione di tutti i Comuni
insieme con la CER multicabina.
A fianco del progetto di legge c'è poi il bando per l'utilizzo
dei fondi FESR su cui abbiamo chiesto più volte di avere una nota
esplicativa o un sunto del bando stesso per capire un po' meglio,
non sono arrivati ma sarebbe stato interessante leggerli e nel
prosieguo si cercherà di capire meglio.
Nel merito del testo del progetto di legge, come scaturito
infine da questo lavoro di confronto, noi quindi diamo
complessivamente un giudizio positivo, giudizio che però non
elimina una serie di criticità che avevamo già segnalato nei mesi
scorsi e che permangono, che non sono scomparse e ho detto che
intervenivo anche per esprimere le nostre considerazioni e vorrei
elencarle.
Innanzitutto questa legge arriva in ritardo e con questi
contenuti, a nostro avviso, la legge si poteva fare anche un anno
fa, quando sia il disegno di legge della Giunta, sia la proposta di
legge del nostro gruppo erano state depositate e si sapeva come
sarebbe stato impostato il decreto attuativo sulle configurazioni
di autoconsumo, perché c'era un testo governativo che era stato
inviato all'esame europeo e infatti da quel testo poi non ci sono
stati dei significativi discostamenti. Quello che pensiamo è che
fare la legge tempo fa avrebbe probabilmente significato che oggi
gli studi di fattibilità dei Comuni sarebbero pronti o comunque in
stato avanzato e che il tavolo tecnico permanente, se fosse stato
istituito prima, avrebbe già accumulato un anno di lavoro. Perché
diciamo questo? Perché, a nostro avviso, l'aspetto temporale
costituisce una grossa criticità, i contributi alle CER del PNRR
con il 40% dell'investimento si possono ottenere solo se ci si
muove rapidamente e c'è un limite anche alla disponibilità
finanziaria, che è di 2 miliardi e 200 milioni su tutto il
territorio nazionale e sappiamo che se non cambiano le cose, chi
arriva prima prende. C'è una scadenza prevista, che è marzo 2025,
per la presentazione delle domande. La domanda che ci poniamo è
questa: siamo in grado di starci dentro? Ed è una domanda più che
legittima, visto, fra l'altro, che la legge che oggi andremo ad
approvare non è immediatamente operativa, perché ci devono essere
degli atti successivi da parte della Giunta regionale. E quali
sono? La deliberazione per definire le modalità e l'entità dei
finanziamenti agli Enti locali per progettazione, studi di
fattibilità e costituzione delle CER; la deliberazione per definire
le modalità del contributo del 40% sugli investimenti per quello
che riguarda gli abitanti del Comune di Aosta; la deliberazione per
individuare i componenti di quel tavolo tecnico permanente e poi
ovviamente la sua costituzione. Noi ci auguriamo che questa
documentazione sia quasi già pronta, però abbiamo la sensazione che
ci vorranno comunque varie settimane affinché la legge vada a
regime.
C'è poi una mancanza di alcuni elementi conoscitivi importanti:
ho già detto, e ne abbiamo parlato anche in Commissione, che ci
sono i fondi FESR che dovrebbero essere per 4 milioni, però noi non
sappiamo bene al momento come si pensa di utilizzarli. Nella
relazione che ha letto il collega Rosaire si accenna al bando FESR
che noi immaginiamo essere rivolto agli Enti locali per finanziare
gli studi di prefattibilità, però non ne conosciamo il contenuto.
Poi si era detto nei mesi scorsi che ci sarebbe stato uno studio
con le proposte per l'assetto giuridico delle CER di iniziativa
pubblica ma anche di questo non abbiamo al momento informazioni
ulteriori.
In molte altre realtà italiane, anche a noi vicine, penso a
delle zone del Piemonte, sono andati avanti, si sono già
formalmente costituite numerose CER di iniziativa pubblica. Da noi
in Valle d'Aosta c'è stata in questi ultimi mesi un'iniziativa a
livello di aziende private, che è un'iniziativa positiva ma come
Enti pubblici siamo ad oggi fermi e aggiungo non solo come Enti
pubblici, Enti locali, ma anche come parrocchie che - l'ho già
detto più volte in aula illustrando delle nostre iniziative -
potrebbero essere, come lo sono in molte parti d'Italia, un
soggetto importante all'interno del movimento delle CER. Bisogna
quindi coinvolgere, bisogna parlarne con la diocesi, con il
Vescovo, con i parroci.
Un altro elemento è il rapporto con i Comuni. Quello che ci
chiediamo, una volta approvata la legge, è: che cosa succede? La
Regione può dire ai Comuni: "Ci sono dei soldi per fare degli studi
di fattibilità e progettazione delle CER, mettetevi insieme,
progettate, c'è un bando, utilizzate i fondi FESR". Funzionerà?
Speriamo. L'unico organismo di riflessione che è stato attivato fra
i Comuni un anno fa è avvenuto su nostra sollecitazione e non è che
abbia poi avuto una fervida attività, sono stati fatti dei passi,
però, a livello di confronto tra i vari soggetti, molto meno.
Cinque o sei riunioni sono state fatte, ci sono dei passi avanti,
ma è mancata, a mio avviso, proprio una capacità di discussione e
di confronto su che cosa fare e soprattutto quello che noi
rileviamo è che non c'è stata e non c'è un'azione di guida e di
coordinamento, che, per quello che ci riguarda, dovrebbe essere
assunta dalla Regione e che attualmente, credo anche per volontà
politica, non si è ritenuto di dover assumere. Adesso però bisogna
decidere come si vuole agire, la Regione fa il bando FESR e poi
cosa fanno i Comuni? Si arrangiano per conto loro?
Nella relazione io leggo che si parla di appalti per affidare
gli studi di fattibilità e di progettazione, quindi quello che
bisognerà anche capire è se si fanno sedici appalti, tanti quanti
sono le cabine primarie per individuare sedici studi professionali.
Noi pensiamo - e lo avevamo già proposto - che sarebbe meglio che
ci fosse una regia unica a livello regionale, uno studio generale
su aspetti che possono riguardare l'intero territorio regionale,
per esempio, capire qual è la migliore configurazione giuridica e
poi uno studio di dettaglio per le potenzialità e gli impianti da
realizzare in ogni ambito di cabina primaria. Noi pensiamo anche
che questo tavolo tecnico permanente che viene istituito potrebbe
avere il ruolo di regista di tutto questo.
Sulla questione delle parrocchie ho detto, noi ci siamo resi
conto in questo periodo che c'è una certa sensibilità in questo
senso nel mondo cattolico. La parte politica che io rappresento ha
anche inviato una lettera aperta a sindaci e parroci per
sottolineare l'importanza delle CER e abbiamo avuto dei riscontri,
però alcuni parroci, per esempio, hanno segnalato un problema che è
reale, che è con la Soprintendenza per quello che riguarda la
collocazione dei pannelli fotovoltaici sugli edifici religiosi e
anche sulle case parrocchiali, quindi un problema di questo tipo
con la Soprintendenza crediamo debba essere affrontato.
C'è poi il rapporto con CVA. In questa legge CVA non compare mai
e, secondo noi - lo avevamo già detto -, è un errore che deriva da
una visione che non condividiamo di CVA considerata come un'azienda
privata che opera sul mercato e bada - come sarebbe logico per
un'azienda privata - innanzitutto al profitto, ma, in realtà,
sappiamo che questa è una società, un'azienda pubblica che, anche
per la
mission
che le è stata affidata al momento della sua
costituzione, dovrebbe essere lo strumento della politica
energetica regionale della transizione ecologica in Valle d'Aosta.
Avevamo proposto nelle fasi di lavoro che ci sono state in queste
ultime settimane anche che facesse parte del tavolo tecnico per
mettere le proprie competenze a servizio dello sviluppo delle CER,
certamente non per entrare lei nelle comunità energetiche perché
non è una cosa possibile, ma per dare un supporto tecnico. Non è
stato accettato e non ci è chiaro che ruolo si può riservare alla
società. È vero che è stato chiesto a CVA di fare uno studio sulle
potenzialità delle coperture degli edifici pubblici, questo studio
poi non so se negli ultimi giorni è stato definitivamente
consegnato, però non lo era ancora qualche tempo fa, comunque
quello che c'è stato, nel momento in cui questo studio era partito,
è che CVA aveva in qualche modo lanciato il progetto di CVA per le
CER e, a leggere anche ieri alcune dichiarazioni sulla "Gazzetta
Matin", sembrerebbe che neppure loro sappiano se è previsto un
ruolo, però rivendicano di aver lanciato lo scorso anno il progetto
"Comunità energetiche a misura della Valle d'Aosta". Io credo che
non si possa definire quello un progetto ma uno studio, come è
nella realtà, sulle coperture, tra l'altro, sollecitato anche
quello da parte nostra. CVA rivendica il progetto per poi spostare
il tiro e parlare di criticità, del movimento delle CER, di
competitività, di transizione che si può solo fare con i grandi
numeri e via di questo passo... Noi riteniamo che la società, la
Compagnia valdostana delle acque, invece di lanciarsi in
operazioni, che riteniamo quanto meno discutibili in alcune zone,
mi riferisco in particolare anche alla Sardegna, dovrebbe lavorare
seriamente per la transizione energetica della Valle d'Aosta. Ci
viene detto che non è redditizio coprire i tetti della Valle
d'Aosta con impianti fotovoltaici. Certo, rende di meno che fare un
grande campo fotovoltaico in pianura o un campo eolico in Sardegna,
ma le potenzialità crediamo che ci siano e non lo diciamo noi, ma
lo dice il piano energetico e ambientale regionale che ha
identificato in 400 megawatt di potenza fotovoltaica installabile
soltanto sulle coperture, però al momento in questo senso nulla si
muove e, per quello che riguarda la partita delle CER in Valle
d'Aosta, al momento CVA è fuori.
In conclusione, vado a chiudere, i dati sulle CER al momento in
Valle d'Aosta non sono brillanti, non c'è CVA, per ora sono fuori
le parrocchie, non sono partiti i Comuni, l'attuale situazione è
partita a opera dei privati ed è un'iniziativa che, torno a dire, è
importante e anche encomiabile, da incoraggiare sicuramente, ma
che, secondo noi, non ha le potenzialità che avrebbe un'iniziativa
regionale ambiziosa con il supporto tecnico di un colosso
energetico come la nostra Compagnia valdostana delle acque.
La legge dà alcuni strumenti, il percorso, a nostro avviso, è
ancora da definire ed è chiaro che questo dipende soprattutto dalla
volontà politica, dal ruolo che si pensa di dare alle CER, al loro
dimensionamento, alla quantità di persone che si vogliono
raggiungere con questo nuovo sistema di produrre e consumare
energia, alla potenza produttiva cui si vuole arrivare ed è una
cosa che lo sapete bene non diciamo da oggi, lo diciamo da tempo,
grosse risposte in questo senso non ce ne sono. A noi dispiace
perché crediamo che, come Regione Valle d'Aosta, potremmo - e io
dico anche dovremmo - fare una cosa notevole, con centinaia di
Megawatt di potenza installata con il fotovoltaico e con migliaia
di persone coinvolte.
Noi esprimeremo oggi un voto favorevole sulla legge chiaramente,
ma evidenziamo anche la necessità di un cambio di passo e una
maggiore chiarezza rispetto agli obiettivi che si vogliono
perseguire e al percorso che si intende intraprendere.
Presidente -
Le relazioni sono state illustrate, apriamo
la discussione generale. La discussione generale è aperta. Chi
vuole intervenire si prenoti. Ci sono interventi in discussione
generale? Consigliere Ganis, a lei la parola.
Ganis (LEGA VDA) -
Ringrazio i colleghi che mi hanno
preceduto, chi con delle modalità di tecniche e chi invece più
critiche.
Secondo il nostro gruppo, le CER rappresentano un modello
innovativo per la produzione e consumo di energia in Valle d'Aosta.
Esse si configurano come aggregazioni di utenti finali che
collaborano per produrre, consumare e gestire l'energia prodotta da
impianti rinnovabili, con l'obiettivo di generare benefici
economici, ambientali e sociali per il territorio.
Ricordo che il quadro normativo europeo per favorire lo sviluppo
delle fonti energetiche rinnovabili è dettato dalla direttiva
europea RED I, recepita in Italia con il decreto legislativo n.
28/2011, mentre la direttiva europea RED II ha disposto che gli
Stati membri raggiungano entro il 2030 la quota di energia da fonti
rinnovabili pari al 30% circa. La RED II, per consentire lo
sviluppo delle comunità energetiche, è stata recepita inizialmente
in Italia in modo provvisorio con il decreto-legge n. 162/2019,
articolo 42bis, convertito poi nella legge 8/2020 e successivamente
recepita in modo definitivo con il decreto legislativo 199/2021.
Per quanto riguarda invece il nuovo decreto CER, inviato alla
Commissione europea nel 2023, ricordiamo che è entrato in vigore a
livello nazionale soltanto nel 2024.
È chiaro che la mancanza di un quadro normativo completo ha
rallentato i lavori nella nostra Regione, tant'è che in questi
ultimi mesi si è cercato, attraverso la collaborazione di più
soggetti, di avviare un testo di legge condivisibile. Per queste
ragioni oggi ci accingiamo a votare un testo di Commissione per
favorire la nascita e lo sviluppo delle CER, che prevede incentivi,
vantaggi economici e semplificazioni burocratiche per tutti i
soggetti che vogliono far parte di una comunità energetica.
Ricordo che nella nostra regione nel mese di maggio è stata
costituita nel comune di Châtillon la prima comunità energetica
composta da tredici privati e sei società, con l'intento di
produrre, consumare, immagazzinare e vendere l'energia elettrica
rinnovabile, perché i benefici che le CER possono apportare sono
molteplici: la riduzione della bolletta, la maggiore indipendenza
energetica, creare uno sviluppo sostenibile e creare nuove
opportunità lavorative e di coesione sociale all'interno delle
comunità. È chiaro che le CER nella nostra regione possono
rappresentare un futuro energetico più sostenibile, autonomo e
contribuire a costituire un modello migliore per le nuove
generazioni.
In generale, e vado verso la conclusione, la nostra Regione è
ancora agli inizi nello sviluppo delle CER ma il potenziale è molto
alto. Con il giusto impegno da parte di tutti gli attori coinvolti,
le CER possono diventare un elemento chiave per la transizione
energetica della nostra Regione.
Ringrazio tutti i soggetti che hanno lavorato alla stesura di
questo testo di Commissione nella speranza che la nostra Regione
possa trarne dei benefici.
Per queste ragioni il nostro gruppo voterà convintamente il
nostro testo normativo.
Permettetemi di ringraziare l'Assessore competente per aver
creato finalmente un tavolo di lavoro utile per confrontarci sulla
materia e per averci resi partecipi alla realizzazione di questo
testo.
Presidente -
Siamo sempre in discussione generale. Tra
l'altro, segnalo che è stato depositato un ordine del giorno.
Consigliere Aggravi, a lei la parola.
Aggravi (RV) -
Per fare una piccola considerazione nel
dibattito su quest'importante progetto, disegno di legge, e anche
per esprimere la posizione di voto del gruppo a favore del testo
che è scaturito dal lavoro in Commissione.
Come hanno detto anche i relatori, come ha detto il collega,
sicuramente il panorama legato alle comunità energetiche, ma più in
generale a quelle che sono oggi le configurazioni di autoconsumo
diffuso, è estremamente variegato e complicato, non è, se vogliamo,
per una volta una complicazione dettata dalla tecnologia, anzi, per
assurdo la tecnologia è quasi più semplice della burocrazia che in
realtà c'è dietro ed è anche per questo che il mio gruppo presentò
un ordine del giorno al piano energetico ambientale regionale con
il quale si chiedeva per l'appunto di andare a ricomprendere.. in
quel momento c'erano ancora le due proposte ma l'auspicio era di
arrivare a un unico disegno di legge, un unico testo, che potesse
però tenere conto di tutte le forme di autoconsumo diffuso. Questo
perché? Perché adesso al netto delle singole posizioni delle
singole visioni - perché va detto che c'è anche una parte forse più
ideologica, più filosofica dietro alla scelta anche delle forme di
autoconsumo, in particolare è la categoria delle CER che ha anche
una parte più legata al discorso dell'utilizzo di energia
rinnovabile - ci sono due problematiche: una è quella della
sostenibilità economica e della sostenibilità dell'impianto
complessivo che viene costruito della stessa comunità, dello stesso
gruppo di autoconsumo e quant'altro e, come si è già visto in altre
forme di incentivazione e di regolamentazione del mercato, ci
possono essere delle situazioni che in un primo momento sono
vantaggiose ma poi, con il passare del tempo, entrano in crisi.
La volontà quindi del nostro gruppo che poi è stata recepita è
appunto quella di poter dare agli operatori - e dicendo "operatori"
cito non soltanto i privati ma anche gli Enti locali, tutti quelli
che sono soggetti che possono essere coinvolti nelle forme di
autoconsumo - la libertà di poter scegliere e definire la propria
sostenibilità e convenienza nella configurazione della comunità o
del gruppo
che meglio si rappresenta nello schema di
autoconsumo diffuso.
Noi sosterremo questo disegno di legge e ben venga anche il
lavoro che è stato fatto che ha avuto dei ritardi anche dovuti a
quella che poi è stata l'uscita della varia regolamentazione di
derivazione sia europea che anche nazionale. È ovvio che non siamo
a favore di tutta - ma questo fa parte della filosofia politica di
ognuno - una regolamentazione o comunque una pianificazione che
qualcuno vorrebbe venisse più dall'alto, secondo noi, gli operatori
devono fare le loro scelte, devono operare secondo le regole,
soprattutto secondo la sostenibilità delle scelte che vengono fatte
perché altrimenti saremmo in un altro modello di sviluppo che non è
sicuramente allineato alle nostre visioni.
Il mercato legato alle tecnologie dell'energia sicuramente è in
evoluzione e riserverà ancora sorprese più o meno positive nei
prossimi anni, quello che ci auguriamo è sicuramente che si possa
potenziare da parte di tutti in qualsiasi forma, ripeto: siamo
molto aperti a qualsiasi forma di produzione di consumo, è ovvio
che bisogna farlo con accortezza perché certe... come dire? bolle
passate, che sono state sostenute da incentivazione e quant'altro
in realtà hanno delle ricadute notevoli poi non soltanto sulle
singole bollette o su, ad esempio, l'annosa questione degli oneri
di sistema, che deriva anche in quota parte dalle incentivazioni
che sono state fatte in passato, e dovremmo ricordarcelo ogni
volta... Detto questo, però il testo di legge è più che
condivisibile, ci auguriamo anche che il bando relativo possa
esserci quanto prima, come ci hanno annunciato anche l'Assessore e
i tecnici in Commissione, e che comunque si possa poi, a fronte di
questo passaggio in Consiglio, poter anche potenziare - perché no?
- ulteriori provvedimenti di legge che possano sostenere quella che
in senso più lato si può definire anche un'autonomia energetica non
soltanto regionale, ma anche delle singole realtà che operano e che
investono, perché comunque c'è una quota parte di investimento a
rischio, nessun investimento è libero totalmente dal rischio,
quindi ricordiamo sempre che ci deve essere comunque una
sostenibilità reale e realistica nelle azioni che vengono poste in
essere.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Intervengo anch'io a nome del gruppo su
quest'importante disegno di legge che tratta il tema delle comunità
energetiche, delle configurazioni di autoconsumo diffuso; questo è
sicuramente un tema molto complesso ancora tutto da sviluppare.
Questo è stato possibile vararlo grazie alla definizione del
decreto 414 di dicembre 2023 che ha dato il "là" a questo tipo di
iniziative. È un disegno di legge che è complementare a quello
previsto dallo Stato, dalle forme di finanziamento che sono state
previste, ci sono al suo interno delle buone opportunità perché è
previsto da parte dello Stato il finanziamento del 40% a fondo
perso degli impianti che vengono realizzati e di nuova
installazione relativi alle fonti rinnovabili che fanno parte di
una configurazione di autoconsumo diffuso, quindi credo che siano
anche delle opportunità che dobbiamo cogliere in Valle d'Aosta.
La legge dello Stato prevede che il finanziamento sia possibile
solo limitatamente ai Comuni al di sotto dei 5 mila abitanti,
ovvero tutte le realtà in Valle d'Aosta al netto della città
capoluogo di Aosta. Qui credo che ci sia la parte più importante
del disegno di legge, che è quella che prevede per i Comuni con
popolazione maggiore ai 5 mila abitanti il finanziamento del 40%
per la realizzazione degli impianti; questo significa che c'è una
buona complementarietà rispetto alla norma che è stata varata a
livello statale.
Per quanto invece concerne la promozione per l'informazione, per
cercare di incentivare la costituzione delle comunità energetiche,
è prevista all'articolo 4, comma 1, la possibilità di concedere dei
contributi agli Enti locali sino a 50 mila euro per degli studi di
prefattibilità relativamente a questo tipo di iniziative. Credo che
questa sia la sostanza del disegno di legge.
Per quanto ci riguarda, assieme ai colleghi dell'opposizione,
abbiamo presentato un ordine del giorno che magari andremo a
descrivere dopo, sostanzialmente di valutare poi nel corso di
applicazione di questa norma da qui alla definizione del bilancio
la possibilità di far accedere a queste contribuzioni previste
dall'articolo 4, comma 1, anche le imprese e gli enti di natura
privata. Questo è un po' il contributo che abbiamo inteso
portare.
Il nostro voto sarà un voto favorevole perché crediamo che possa
costituire un passo avanti per andare nella direzione giusta,
sperando che si possano realizzare questo tipo di iniziative che
devono essere realizzate molto in fretta perché il tempo è molto
stretto, perché i finanziamenti valgono da qui alla fine
dell'attuazione del piano nazionale di ripresa e resilienza 2026 e
sappiamo tutti quanto è difficile autorizzare questo tipo di
iniziative e i tempi che ad oggi sono necessari per le
autorizzazioni di realizzazione degli impianti. Proprio per questa
ragione riteniamo che sia a livello statale, sia a livello
regionale bisognerà cercare in qualche modo di creare delle
task
force
per facilitare questi percorsi perché diversamente sarà
difficile rispettare gli obiettivi.
Presidente -
Ha chiesto la parola il consigliere
Padovani, ne ha facoltà.
Padovani (FP-PD) -
Intervengo anch'io per portare
necessariamente un piccolo contributo, visti i tempi e la mole di
lavoro che abbiamo in questi giorni, a questa discussione,
contributo che vale anche come dichiarazione di voto sul
provvedimento di legge.
In merito alla transizione energetica, alle speculazioni
sull'energia e sui costi delle bollette, è evidente come siano
ormai indispensabili scelte radicalmente nuove. Il contrasto senza
quartiere alla crisi climatica deve essere una nostra priorità,
come devono essere nostre priorità la sicurezza e la salubrità dei
nostri territori, esposti come non mai allo sferzare di eventi
meteorologici estremi. Dobbiamo lavorare per accompagnare la
conversione ecologica dell'economia e della società e una giusta e
rapida transizione del nostro modello energetico verso un sistema
decarbonizzato e sostenibile, come dobbiamo lavorare per supportare
le fasce di popolazione che attraversano periodi di fragilità e
incentivare la creazione di nuove professionalità e nuovi posti di
lavoro
green
e stabili. Questo provvedimento rappresenta una
svolta vera e propria, utile a sostenere e sviluppare anche sul
nostro territorio le comunità energetiche rinnovabili, uno
strumento straordinario in grado di accompagnare una transizione
energetica ormai non più rimandabile, verde, equa e democratica. Il
fatto che si sia riusciti a produrre un testo condiviso penso che
sia un elemento che la valorizza ulteriormente.
Le CER hanno una triplice convenienza, non solo ecologica e
ambientale, ma anche sociale, perché permettono di autoprodurre e
autoconsumare energia pulita e rinnovabile, risparmiare sulle
bollette, ridurre drasticamente le emissioni. Attraverso la
produzione e la condivisione di energia rinnovabile inoltre i
territori con i loro cittadini e le loro cittadine possono
diventare protagonisti di un nuovo sistema elettrico
decarbonizzato, decentrato e collettivo, capace di portare benefici
sia ambientali che economici e sociali. In questi impianti si potrà
produrre, gestire e consumare l'energia in modo del tutto locale e
poco impattante, fornendo energia rinnovabile a prezzi accessibili
per i propri membri.
Per concludere, quando si dice che la transizione energetica non
è solo un passaggio di tecnologie ma richiede anche un cambio di
mentalità, le CER rappresentano uno dei pochi strumenti già
esistenti per sperimentarlo attraverso decentralizzazione,
condivisione di energia, autoproduzione e protagonismo dei
territori.
Voterò a favore di questo provvedimento come lo farà il gruppo
del quale faccio parte.
Presidente -
Ha chiesto la parola il consigliere Di
Marco, ne ha facoltà.
Di Marco (PA) -
Il testo di legge relativo alle
disposizioni per la promozione e lo sviluppo dell'autoconsumo
diffuso che oggi andiamo a votare si inquadra nel complesso
processo di transizione energetica avviato a livello
internazionale, che prevede il passaggio da un sistema energetico
fondato sull'uso di fonti fossili non rinnovabili a un sistema
energetico fondato sull'uso di fonti pulite, rinnovabili e
sostenibili, al fine di salvaguardare il nostro pianeta dalle
emissioni di anidride carbonica, contrastare il riscaldamento
globale e la crisi climatica, e ridurre l'impatto dei cambiamenti
climatici; e costituisce un passo importante nella roadmap per una
società e una Valle d'Aosta
fossil fuel free
al 2040.
Come gruppo consiliare di Pour l'Autonomie, da sempre sensibile
e propositivo riguardo ai temi dell'ambiente e della sostenibilità,
esprimiamo il nostro appoggio a questo testo con cui, nell'ambito
della normativa e degli obiettivi fissati a livello europeo,
nazionale e regionale, si vanno a introdurre azioni di promozione
per lo sviluppo delle configurazioni di autoconsumo diffuso; a
concedere contributi per il finanziamento di studio, progettazione
e costituzione delle Comunità Energetiche Rinnovabili, misura
fondamentale per incentivare la diffusione dell'autoconsumo
diffuso; e a istituire un Tavolo tecnico permanente, che nel
dettaglio si occupi di promuovere la creazione delle configurazioni
di autoconsumo diffuso su tutto il territorio regionale, di
monitorarle e controllarne l'evoluzione, nonché di predisporre una
relazione annuale da illustrare alla Commissione consiliare
competente.
La transizione energetica è certamente una sfida strategica
complessa e difficile per la nostra Regione, che deve confrontarsi
con particolari fattori naturali e antropici, quindi, come Pour
l'Autonomie, crediamo che l'attenzione e l'impegno di questo
Governo e di questo Consiglio su questa materia debbano mantenersi
costanti e concreti per farci raggiungere quel nuovo modello di
sostenibilità ambientale ed energetica che tutti auspichiamo.
In ultimo voglio sottolineare come questo testo di legge sia il
risultato di un proficuo coordinamento tra il disegno di legge n.
74 e la proposta di legge n. 94, a dimostrazione di come su temi di
particolare rilevanza maggioranza e opposizione sappiano dialogare
e confrontarsi nel comune intento di perseguire il benessere della
nostra collettività.
Per le ragioni appena esposte, il nostro gruppo consiliare
esprime parere favorevole a questo testo di legge.
Presidente -
Siamo ancora in discussione generale. Chiedo
se vi sono altri interventi in questa fase, altrimenti chiudo la
discussione generale. Assessore Bertschy, prima di chiudere la
discussione generale, a lei la parola.
Bertschy (UV) -
Semplicemente perché, dopo un po' di anni
di esperienza, so che se si chiude la discussione generale, gli
ordini del giorno non sono emendabili...
(interventi di un Consigliere fuori microfono)
...
allora lo emendo prima ancora della discussione.
Presidente -
Facciamo così, anticipiamo i tempi.
Bertschy (UV) -
Li abbiamo già regolati un po' in tutte
le maniere questi ordini del giorno, quindi preferisco
anticipare.
Dopo una lunga valutazione in Commissione consiliare, che ha
portato a un testo condiviso, quest'oggi è stato presentato un
ordine del giorno dalle forze politiche che nello spirito che è
animato, con il lavoro politico che abbiamo portato avanti fino ad
oggi vorrei fare in modo di poter accogliere senza mettere in
difficoltà il provvedimento a livello amministrativo e legislativo,
perché noi stiamo predisponendo un bando che di qui a poco verrà
utilizzato dagli Enti locali, quindi dobbiamo evitare che questo
poi rallenti ancor di più il lavoro che è stato fatto. Io quindi
propongo di emendare - poi lo faremo nella discussione dell'ordine
del giorno - laddove c'è scritto: "di impegnare il Governo
regionale di valutare da qui alla predisposizione del bilancio di
disporre l'accesso alle misure di cui all'articolo 4 anche per le
imprese" e di mettere invece: "Il Governo regionale di valutare da
qui alla predisposizione del bilancio la possibilità di accesso
alle misure di cui all'articolo 4 anche solo in parte anche per le
imprese", "disporre" mi sembra un po' forte". Se siete d'accordo,
poi lo emendiamo con più calma.
Presidente -
A questo punto chiudo la discussione
generale sulle due proposte, sul disegno di legge e sulla proposta
di legge, poi confluite nel coordinamento della Commissione. La
discussione generale è chiusa. Per la replica del Governo, la
parola all'assessore Bertschy.
Bertschy (UV) -
Grazie a tutti per gli interventi, seppur
ovviamente con sfumature politiche diverse. Come dicevo poc'anzi,
il provvedimento che siamo riusciti a concludere ha evidenziato la
volontà politica di continuare un percorso quando si può insieme
per dare sviluppo e forza alle politiche energetiche che stiamo
costruendo per affrontare questa fase di investimento, ma anche di
cambiamenti in primo luogo di tipo culturale che affrontiamo
insieme a tutti gli altri Paesi e a tutte le altre Regioni sia a
livello europeo che mondiale.
La legge, grazie alla collaborazione da parte di tutti e direi
dell'Assessorato in primo luogo, chiude una fase politica di
valutazione di due testi di legge nati in un quadro legislativo
completamente diverso, ma soprattutto completamente cambiato in
questa fase, quindi la Valle d'Aosta che si è proposta, con un
disegno di legge del Governo regionale e di un gruppo politico, e
che quindi ha dimostrato molta attenzione su questo tema già in
fase iniziale del suo sviluppo, ha dovuto poi attendere il quadro
regolatorio, che non è vero che si è completato e che avrebbe poi
permesso di sviluppare una nuova legge, si è completato solo in
quest'ultimo periodo e adesso ci ha permesso di arrivare a un testo
di legge condiviso.
Ringrazio in particolare il consigliere Christian Ganis per aver
riconosciuto anche il ruolo politico di mediazione, io credo che,
quando si arriva a una mediazione, come quella che abbiamo
raggiunto, bisognerebbe parlare di quello che si è costruito, non
più di quello che si è lasciato, perché sennò ognuno torna a
difendere il suo testo di legge e allora che mediazione abbiamo
raggiunto? Viene meno lo spirito con il quale si è lavorato sia in
Commissione che a livello politico e credo che questo sia utile
anche per il futuro, perché sennò la maggioranza non fa tutto lo
sforzo che deve fare per arrivare a raggiungere un obiettivo, come
la minoranza evita di mettersi a costruire dei progetti. Se si
arriva a questo punto, voltiamo pagina, c'è un testo condiviso,
questo è il testo sul quale si lavorerà e si darà la possibilità ai
cittadini di costruire qualcosa di utile per noi ed è bene poi
lasciare da parte quelle bandiere che si sono sventolate fino a
qualche giorno prima. Poi questo non vieta ovviamente che ognuno
debba difendere le proprie idee, però il testo di legge poi, quando
è legge, diventa legge per tutti, quella è la legge di riferimento
sulla quale porre lo sviluppo delle iniziative.
Questo testo di legge, tra l'altro, è uno dei tanti atti che
insieme al piano energetico regionale vanno nella direzione di
sensibilizzare la nostra comunità ma anche aiutarla concretamente.
Vi invito a cercare nelle altre Regioni per capire chi si è posto
il problema di finanziare i Comuni sopra i 5 mila abitanti con gli
investimenti, con ulteriori disegni di legge regionale, la farò
completare questa ricerca ma vi posso dire che siamo abbastanza
all'avanguardia perché il PNRR ha dato risposta ma ha dato risposta
a tutte quelle comunità che sono sotto i 5 mila abitanti. Noi qui
completiamo con questo disegno di legge un aiuto di investimento
per coloro che andranno a progettare e costruire comunità
energetiche nel Comune di Aosta riferendosi a questo
territorio.
In questa fase transitoria quindi utilizziamo il PNRR a livello
nazionale per le comunità e le cabine primarie poste nei Comuni
sotto i 5 mila abitanti, però completiamo quella misura di
finanziamento con queste risorse che sono risorse del FESR e dei
fondi strutturali, quindi questa legge va vista come una legge di
transizione verso questo periodo, che sarà un periodo relativamente
breve, perché la prossima primavera si completerà la possibilità di
utilizzo di quelle risorse e potrà essere che questa legge poi
verrà ancora modificata in futuro per andare a sostenere quegli
investimenti anche sotto i 5 mila abitanti, però per ora garantiamo
questo e direi che non è un'opportunità da poco. Lo facciamo con un
atteggiamento un po' diverso, io non ho nessuna remora nel dire che
gli stimoli che pervengono dalle opposizioni sono di aiuto per
cercare di lavorare al meglio, allo stesso tempo non devono essere
stimoli da raccogliere sempre e in ogni caso, perché noi
continuiamo a dire che le politiche sulle comunità energetiche
vanno governate, non ci possiamo sostituire a quello che il
territorio vuole sviluppare come libera iniziativa e soprattutto
definire come obiettivi generali, perché ricordiamoci sempre che
una parte degli obiettivi che le comunità energetiche devono
raggiungere sono anche quei benefici di tipo sociale e di comunità
che vanno realizzati non per forza con un indirizzo di tipo
politico, che possono essere realizzati, e forse possono farlo
ancora meglio di quello che avviene quando un indirizzo è stabile,
statico e già definito in partenza, proprio da quei territori che,
raccogliendo i bisogni delle proprie comunità, delle proprie
associazioni, dei propri cittadini, possono andare a centrare
meglio l'obiettivo. Noi abbiamo tutta l'intenzione di continuare a
indirizzare a governare questa politica e anche di sviluppare un
definitivo studio per capire se potremo anche essere parte, come
Regione, di una comunità energetica.
Vi posso garantire che anche qui, al di là di quello che si può
dire nei convegni di tipo pubblico e politico, quello che si deve
fare quando si ha un ruolo di responsabilità di governo e anche di
controllo dell'utilizzo delle risorse pubbliche, è, prima di
lanciarsi in operazioni particolari, dobbiamo essere sicuri che
tutto lo studio giuridico che porta ad avere gli elementi necessari
per fare delle scelte sia compiuto. Come sapete, il COA Energia ha
incaricato uno studio importante di realizzare degli
approfondimenti che sono in fase di completamento e, quando dico
così, non vuol dire che non ci stiamo lavorando, ma se abbiamo
affidato uno studio, dobbiamo anche cercare di stimolare le persone
che ce lo devono dare come completamento del lavoro, ma allo stesso
tempo non ci possiamo sostituire, quindi lavoriamo per far sì che
questo studio si completi, come sapete bene, questa mattina avevamo
riunito il tavolo di lavoro con gli Enti locali e anche la Consulta
degli Enti locali, poi abbiamo rinviato questa riunione di qui a
quindici giorni perché è stato convocato il Consiglio, a quel
tavolo di lavoro di qui a quindici giorni porteremo in dote una
legge, uno studio speriamo definitivamente alla sua fase di
possibile lettura, andremo a raccogliere di qui alla fine di agosto
le proposte e anche i suggerimenti che gli Enti locali, una volta
letto questo studio, vorranno ancora portare, di modo che il lavoro
potrà essere realizzato al meglio e intanto completeremo il bando
che andrà a finanziare gli Enti locali per quel che riguarda la
realizzazione degli studi e la costituzione delle società.
Ricordo che questi contributi, sia quelli della legge, che
quelli del PNRR, non si propongono di studiare e basta, ma chi
utilizza risorse pubbliche per realizzare gli studi poi si deve
impegnare a costruire le comunità energetiche, pena la restituzione
dei denari e pena anche l'utilizzo degli investimenti con dei
vincoli che sappiamo essere dei vincoli giustamente dati dal fatto
che, utilizzando risorse pubbliche, poi ci si impegna a dare
continuità ai progetti realizzati. Questo lavoro, che è un lavoro
politico, tecnico e giuridico, è un lavoro che necessita di tempi
che sono quelli che stiamo seguendo. Le imprese e i privati possono
ovviamente andare molto più veloce ed è bene che lo facciano anche
in Valle d'Aosta, ma non c'è nessuna Regione che si è posta
l'obiettivo di finanziare con delle leggi quello che stiamo facendo
noi, proprio perché, da un lato, c'è già una legge pubblica, che è
quella del PNRR, che mette in disponibilità tutte queste risorse
attraverso delle regole molto precise.
Io valuterei, se possibile, la parte del punto positiva di
quello che stiamo facendo e di quello che stiamo inseguendo, in un
contesto dove il decreto delle aree idonee impegnerà tutte le
Regioni nei prossimi sei mesi a definire la possibilità di sviluppo
delle politiche energetiche e vi posso garantire che quello è forse
il
dossier
che più mi preoccupa in questa fase perché
abbiamo letto tutto, abbiamo sentito di tutto e oggi bisognerà
tradurre gli impegni assegnati dal Governo alle Regioni in atti
concreti, che vuol dire dove realizzare questi investimenti perché
possano produrre quel risultato, che è più alto di quello che noi
abbiamo messo nel nostro piano energetico, per noi come per tutte
le altre Regioni.
Quando metteremo tutti i soggetti intorno a una tavola, tutti
gli attori istituzionali intorno alla tavola per dire: "Qui si può
fare", "Qua non si può fare", "Su quel territorio si può
costruire", andremo a vedere, nella costruzione di questo
provvedimento, come riusciremo a concordare con tutti che
l'obiettivo energetico diventa prioritario rispetto agli altri
obiettivi che invece evidentemente tutti cercheranno di tenere
prioritari quanto questo. Questo provvedimento quindi va inserito
in questo contesto e, ripeto, questi sei mesi che verranno ci
daranno anche la misura di quanto è cresciuta la sensibilità
culturale e anche l'obiettivo prioritario che vogliamo raggiungere
perché dovremmo superare, come in altre Regioni e come in altri
territori, quelle difficoltà che poi maturano le proroghe, maturano
le moratorie, maturano tutte quelle iniziative da parte degli Enti
pubblici che non portano a una veloce realizzazione e
autorizzazione delle opere per esempio.
Facciamo, come sempre, tesoro dei consigli da parte di tutti,
crediamo di aver realizzato un provvedimento di legge che è un buon
punto di sintesi, facciamo però molta attenzione a dire che tutto è
risolto e che da domani mattina tutto si può fare, perché non è
così e perché lo dimostra anche la storia recente di Regioni anche
a Statuto speciale come la nostra.
Io cercherei in questo momento di dare continuità a questo
lavoro, abbiamo già più volte annunciato altri provvedimenti che,
quando li annunciamo, non vuol dire che poi non ve li vogliamo
dare, perché mi pare che il lavoro che è stato impostato è sempre
stato un lavoro trasparente. Quando ci sono documenti che sono a
disposizione, vengono messi a disposizione di tutti proprio perché
attraverso quei documenti poi si può lavorare insieme; sono però
documenti che a volte hanno bisogno di approfondimenti, voi mi
avevate chiesto in Commissione una sintesi del bando che stiamo
completando e che vi verrà data quanto prima per spiegare come
funzionerà.
Vengo, per concludere, al tema dell'ordine giorno delle imprese.
Ripeto: da parte nostra c'è la massima disponibilità a valutare
anche quest'aspetto, la scelta politica che era stata fatta da
tutti i gruppi nella fase di discussione era quella di mantenere
l'
asset
dell'investimento pubblico sugli Enti locali proprio
qui per governare un po' questo tipo di investimenti insieme agli
attori che governano il territorio, appunto con i Comuni. Andiamo a
verificare se questo può essere ulteriormente implementato ponendo
bene l'attenzione sul tema del doppio aiuto, degli aiuti di Stato e
di tutta una serie di temi che comunque fanno già parte delle
verifiche che vengono fatte sul PNRR per gli interventi sotto i 5
mila abitanti, però dobbiamo fare in modo che la lettura di un
ulteriore contributo di aiuto per le imprese, che io non limiterei,
se dovessimo poi andare in quella direzione, solo alle imprese,
perché poi c'è anche il terzo settore, le altre associazioni, non
c'è solo il tema legato all'impresa che può essere sostenuto, però
se dovessimo andare in quella direzione, dovremmo fare in modo che
i contributi siano sostenibili nell'ambito di un quadro giuridico
certo per non creare dei problemi a nessuno.
Una volta approvata la legge, andremo alla costituzione del
tavolo tecnico, il tavolo tecnico avrà un compito di
governance
, su questo abbiamo raccolto lo stimolo che è
pervenuto, in particolare dal gruppo PCP che aveva proposto il
disegno legge 94, cerchiamo di dare a questo tavolo quest'ulteriore
forza per come governare una politica che è ai suoi inizi ma che
deve produrre degli importanti risultati, ricordando però che il
compito della promozione spetta alla Regione all'interno della
legge di un articolo ben preciso. Promozione e governance possono
lavorare insieme senza però abdicare appunto al ruolo che ci viene
richiesto, tra l'altro, che ci è stato più volte richiesto proprio
da voi altri.
Grazie a tutti voi, grazie ai componenti della Commissione,
grazie al Presidente della Commissione, che ha provato in corsa in
questi ultimi giorni a mettere insieme un testo e soprattutto a
coordinare, insieme agli uffici del Consiglio regionale, un testo
per portarlo in aula adesso prima della pausa estiva così da poter
utilizzare al più presto, completandolo con le delibere di Giunta
necessarie.
Presidente -
Finita la replica, prima di affrontare
l'ordine del giorno e il testo, ci fermiamo un momento e
sospendiamo per arieggiare i locali. Successivamente riprendiamo
con l'ordine del giorno e l'analisi del testo. Il Consiglio è
sospeso.
La seduta è sospesa dalle ore 17:29 alle ore 17:46.
Bertin (Presidente) -
Riprendiamo con i lavori. Abbiamo
finito la fase di replica, siamo all'analisi dell'ordine del
giorno, in parte già discusso e affrontato durante la discussione
generale. In ogni caso, se siete d'accordo, iniziamo con l'ordine
del giorno. Per illustrarlo, la parola al consigliere Marquis,
anche se in sostanza è già stato fatto.
Marquis (FI) -
Sarò quindi molto telegrafico. La
condivisione che c'è stata con il Governo e la maggioranza
regionale è quella di una leggera modifica dell'impegnativa
dell'ordine del giorno che è stata esplicitata nel testo che
lascerei poi leggere, perché non mi è ancora stato restituito dagli
uffici, che introduce la possibilità di accedere ai contributi di
cui all'articolo 4, comma 1, anche alle imprese.
Presidente -
L'ordine del giorno è stato sostanzialmente
illustrato, il Governo ha già fatto le proprie valutazioni. Altri
gruppi vogliono intervenire? Posso metterlo in votazione? Metto in
votazione l'ordine del giorno. La votazione è aperta. La votazione
è chiusa.
Presenti, votanti e favorevoli: 30
L'ordine del giorno è approvato all'unanimità, così come
modificato e visto in precedenza.
A questo punto possiamo passare all'analisi dell'articolato e le
dichiarazioni di voto le facciamo alla fine dell'articolato.
Ricordo che stiamo valutando il nuovo testo della IV Commissione
consiliare risultante dal coordinamento della proposta di legge e
del disegno di legge, con un nuovo titolo. Possiamo iniziare
dall'articolo n. 1. Metto in votazione l'articolo n. 1. La
votazione è aperta. La votazione è chiusa.
Presenti, votanti e favorevoli: 32
L'articolo n. 1 è approvato all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Articolo 9. Stesso risultato.
Articolo 10. Stesso risultato. Articolo 11. Stesso risultato.
Articolo 12. Stesso risultato. Resta adesso da votare la legge nel
suo insieme, ma prima, per chi vuole, le dichiarazioni di voto.
Consigliera Minelli, a lei la parola.
Minelli (PCP) -
Per ribadire quanto abbiamo già detto,
cioè il nostro appoggio, il nostro voto favorevole a questo nuovo
testo di Commissione. Forse si è perso parte dell'intervento che ho
fatto precedentemente, io ho sottolineato il fatto che è positivo
che si sia giunti a un testo coordinato e condiviso e ho anche
detto che non è frequente questo nei lavori del nostro Consiglio
regionale e, a mio avviso, questo mette proprio in luce la
positività di quanto è stato fatto.
Alcune considerazioni anche su quanto detto dall'Assessore,
l'Assessore dice: "arrivati a questo punto, quello che è importante
è fare riferimento soprattutto a ciò a cui si è arrivati e non a
ciò che è stato". Io ritengo che sia corretto fare entrambe le cose
ma dico di più: anche guardare a quello che sarà il dopo, nel senso
che c'è sicuramente un percorso che è stato fatto: lungo,
articolato, che ci ha visti essere impegnati in tanti sulla
possibilità di arrivare a un testo di legge che funzioni. Non
condivido il fatto che si dica che c'è una volontà di difendere il
proprio testo di legge, non è assolutamente così, io non ho speso
una parola sul testo di legge che avevamo depositato proprio perché
c'è stata un'evoluzione e mi sono concentrata sul testo di legge
coordinato perché è un risultato l'essere giunti a quel testo.
Da parte nostra non c'è nessuna volontà di piantare delle
bandierine, anche se non ci si vuol credere, non ha importanza, ma
certo c'è la sottolineatura del fatto di aver impiegato tempo,
attenzione e risorse per fare un lavoro che è nell'interesse della
comunità ed è questo lo spirito con cui abbiamo lavorato in questo
tempo alla definizione non solo della legge, questo l'ho detto
tante volte, ma proprio di quello che, a nostro avviso, è un
modello che dovremmo darci come Regione riguardo alle CER.
L'Assessore dice poi che gli stimoli che arrivano sono alle
volte anche tanti e insistenti e non devono essere necessariamente
raccolti sempre e in ogni caso, e ci mancherebbe altro! Tra
l'altro, noi sappiamo molto bene che non accade quasi mai, così per
quello che ci riguarda forse è anche normale, però io prendo atto
del fatto che invece in questo percorso c'è stata una reciproca
volontà di trovare una soluzione, lo avevo detto e lo
ribadisco.
Sicuramente adesso si apre un percorso nuovo che non è solo ed
esclusivamente collegato all'applicazione del testo di legge, che,
come dicevo, è anche un testo di legge che ha bisogno ancora di
delibere attuative, che monitoreremo e che vedremo, ma ci deve
essere un investimento anche proprio di responsabilità un po' da
parte di tutti se si crede che questo deve essere un obiettivo
condiviso, cioè quello di diffondere le comunità energetiche nella
nostra regione.
Noi votiamo questo testo di legge e sicuramente, lo diciamo con
grande serenità, seguiremo i successivi passaggi che ci saranno in
maniera molto attenta.
Presidente -
Ci sono altre dichiarazioni di voto? Ha
chiesto la parola l'assessore Bertschy, ne ha facoltà.
Bertschy (UV) -
Grazie anche per quest'ultimo intervento,
al di là delle giuste differenze, io credo sia importante dare
continuità al lavoro del tavolo con tutti i gruppi e soprattutto
cercare di arrivare insieme al territorio.
Credo che anche chi ha provato in questo periodo a organizzare
iniziative si renda conto di quanto lavoro c'è da fare per
sensibilizzare la nostra popolazione, c'è stato un importante
convegno nell'ultimo mese organizzato proprio da CVA sul tema delle
energie rinnovabili, un convegno di alto livello, che ha comunque
posto la nostra Regione all'attenzione dei maggiori attori,
pubblici e privati che lavorano per dare forza a queste politiche.
Questo tavolo di raccordo anche attraverso questi eventi, eventi
più piccoli e lavoro di tutti i gruppi politici quindi non potrà
che aiutarci a far crescere l'attenzione della popolazione
valdostana, delle imprese di tutto il territorio nei confronti
degli obiettivi che il piano energetico intende raggiungere nel
prossimo periodo.
Abbiamo aggiunto un ulteriore tassello, adesso bisogna fare in
modo giustamente che questo testo si traduca in azione concreta ed
è quello che proveremo a fare già dal mese di agosto così da
lasciare poco spazio alla vacanza e impegnarci immediatamente per
il lavoro.
Presidente -
Altri? Metto in votazione la legge nel suo
insieme. La votazione è aperta. La votazione è chiusa.
Presenti, votanti e favorevoli: 33
La legge è approvata all'unanimità.
