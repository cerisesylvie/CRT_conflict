Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3302 del 21 febbraio 2024 - Resoconto
OGGETTO N. 3302/XVI - Interrogazione: "Notizie in merito a
eventuali problematiche concernenti i lavori di rifacimento della
soletta di ventilazione del Tunnel del Gran San Bernardo".
Bertin (Presidente) -
Punto n. 12. Risponde il Presidente
della Regione.
Testolin (UV) -
L'interrogazione della consigliera
Guichardaz chiede se corrisponde al vero quanto è riportato sul
giornale "Primalinea.it" in data 11 febbraio 2024 e se il
Presidente della Regione fosse a conoscenza della problematica in
data 9 febbraio 2024. Sulla base di quanto ci è stato comunicato da
Sitrasb e da quanto reperibile sul sito Internet del Parlamento
europeo, si potrebbe dire in generale, per quanto pubblicato dalla
testata "Primalinea.it", corrisponde poco al vero. Sitrasb,
premesso che nella riapertura della galleria nel dicembre dal 2017
ad oggi non esistono problemi di sicurezza per l'utenza del
traforo, riferisce per parte sua che le varie fasi progettuali per
la sostituzione dell'intero solaio di ventilazione sono state
sviluppate in comune accordo tra le due concessionarie valdostana e
vallesana. La soluzione progettuale approvata dal Comitato tecnico,
organo di supporto dell'Autorità amministrativa del Traforo del
Gran San Bernardo, e trasmessa al Ministero delle infrastrutture e
trasporti, prevede un quadro economico pari a 52 milioni di franchi
svizzeri; la metà di questa cifra è di competenza di Sitrasb, che
ha già partecipato per la propria parte relativamente alle spese
per la progettazione e per la realizzazione delle opere
propedeutiche.
Ora, a differenza di quanto menzionato nell'articolo, secondo
cui i lavori del cantiere mobile notturno sarebbero iniziati solo
pochi giorni fa, i lavori appaltati dalla concessionaria svizzera
con procedura di diritto svizzero sono invece iniziati già
nell'estate del 2023 con l'installazione del cantiere e, come da
previsione, l'operatività in galleria ha avuto inizio il 9 ottobre
2023 e interessano ad oggi il tratto di competenza svizzera.
Parimenti il 7 febbraio 2024, non vi è stato alcun ingresso di
ispettori della società di gestione svizzera, in quella data si è
tenuta la riunione già programmata del Comitato tecnico, che, tra
l'altro, ha preso atto delle informazioni sullo stato di
avanzamento del
dossier
, lavori di rifacimento della soletta
di ventilazione, così come previsto dall'ordine del giorno. A
questo riguardo in quella data il gestore Sisex SA ha fornito delle
informazioni necessarie in merito alla problematica relativa alle
lastre prefabbricate. I controlli non sono stati effettuati dal
Comitato tecnico ma dal committente e dall'appaltatore al momento
delle previste verifiche di accettazione del materiale fornito.
Sono state pertanto messe in atto delle verifiche sulle lastre già
posizionate e sulle scorte ed i controlli sulle prossime forniture;
in ogni caso il cantiere non è stato interrotto, anche se
ovviamente le società stanno valutando l'impatto sul cronoprogramma
dei lavori.
Domanda 3: "lo stato dell'arte e le tempistiche delle richieste
avanzate dallo Stato italiano, in particolare se l'Italia ha
notificato la misura di aiuto all'Unione europea e in che data
questo è avvenuto". Per quanto riguarda invece la terza domanda, da
quanto è possibile leggere, non si capisce in che cosa consista il
presunto faro acceso dalla Commissione europea sull'estensione
della concessione alla Sitrasb. Come è noto, la rideterminazione
del termine della concessione è una delle modalità per il
riequilibrio della concessione stessa affinché Sitrasb possa
sostenere la sua parte del costo dei lavori di rifacimento della
soletta di ventilazione. La Confederazione elvetica si è già
determinata in tal senso e il Ministero delle infrastrutture e dei
trasporti ha iniziato l'iter valutativo da parte italiana e ha
prenotificato alla Commissione europea la misura. La Commissione ha
formulato una richiesta di chiarimenti alla quale, secondo quanto a
conoscenza di Sitrasb, il Ministero avrebbe già risposto. Peraltro
il Parlamento europeo pubblica i testi dell'interrogazione e delle
relative risposte, per cui abbiamo potuto prendere visione della
risposta della Vicepresidente esecutiva della Commissione europea
Margrethe Vestager all'interrogazione delle eurodeputate Danzì e
Beghin abbastanza differente dal virgolettato riportato
dall'articolo della testata "Primalinea", leggo testualmente: "Sono
in corso contatti preliminari alla notifica tra le Autorità
italiane e la Commissione per valutare la conformità della misura
alle norme dell'UE in materia di aiuti di Stato. In genere la
durata di tali contatti dipende da diversi fattori, tra cui la
completezza, la tempistica, la qualità delle informazioni
presentate e/o la complessità della misura. Spetta tuttavia
all'Italia notificare la misura se ritiene che si tratti di un
aiuto". Il prolungamento della concessione in capo a Sitrasb quindi
è ancora in una fase preliminare alla notifica e spetta dunque
all'Italia decidere se si tratta di un aiuto di Stato e quindi
procedere alla notifica.
L'interrogazione recava poi una seconda domanda, ovvero se
esistono finanziamenti europei per i lavori al Traforo del Gran San
Bernardo e la risposta è stata: "I programmi di finanziamento
dell'UE per le infrastrutture di trasporto, che non sono soggette
alle norme in materia di aiuti di Stato, come il meccanismo per
collegare l'Europa, sono destinati in linea di principio alla
realizzazione di nuove infrastrutture di trasporto e al
potenziamento di quelle esistenti. La manutenzione delle
infrastrutture esistenti rientra tra le responsabilità degli Stati
membri e pertanto non è ammissibile il sostegno nell'ambito dei
programmi UE".
Non c'è quindi nessun faro ma una pratica che sta seguendo il
suo regolare corso mediante confronti tra l'Italia e la Commissione
europea per valutare la necessità o meno di una notifica in materia
di aiuti di Stato.
Presidente -
Replica la consigliera Erika Guichardaz.
Guichardaz E. (PCP) -
Mi sembra che, rispetto alla
questione dei travi, alla fine, a parte il fatto che ci siano
comunque delle interlocuzioni, ne sappiamo poco di più rispetto a
quello che abbiamo letto sui giornali, quindi chiederemo poi
nuovamente approfondimenti rispetto a questo tema.
Rispetto alla questione delle concessioni, mi sembrava di aver
capito, in una delle nostre sedute in Consiglio regionale, che
questa si desse un po' per assodato, mentre, come lei ha
giustamente detto adesso, siamo ancora in una fase preliminare,
quindi anche sotto questo punto di vista forse dovrebbe esserci una
maggiore chiarezza.
Sono andata poi a riprendermi l'audizione di Sitrasb, che non è
avvenuta tanto tempo fa in Commissione, e sinceramente di tutte
queste problematiche che ha evidenziato prima il consigliere
Aggravi e che sono evidenziate in quest'interrogazione non vi è
traccia. Chiediamo quindi come mai, quando si viene in audizione,
se ci sono problematiche di questa natura, il Consiglio regionale
non viene minimamente informato. Ritengo questo piuttosto grave dal
momento, fra l'altro, che sappiamo bene che il maggior azionista di
Sitrasb è proprio la Regione Autonoma Valle d'Aosta, quindi in
qualche modo, soprattutto noi Consiglieri, dovremmo esserne
informati.
