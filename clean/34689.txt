Classificazione
TRASPORTI E VIABILITÀ
Viabilità



Oggetto del Consiglio n. 2415 del 16 maggio 2012 - Resoconto
OGGETTO N. 2415/XIII - Interrogazione: "Iniziative per
garantire una maggiore sicurezza sulla strada statale n. 27 presso
il borgo del comune di Etroubles".
Interrogazione
Ricordato il recente incidente verificatosi il 20 aprile u.s.
sulla S.S. 27 presso il borgo del comune di Etroubles nel quale un
camion si è schiantato, fortunatamente senza vittime, contro
un'abitazione;
Richiamati i numerosi e tragici incidenti avvenuti in questo
tratto della Strada Statale 27;
Sottolineata l'importanza di una rapida realizzazione della
variante ai Comuni di Etroubles e Saint-Oyen per l'incolumità
dell'utenza stradale e per il miglioramento delle condizioni
ambientali e di vita delle popolazioni dei comuni
interessati;
i sottoscritti Consiglieri regionali
Interrogano
l'Assessore competente per conoscere:
1) se sono state previste delle iniziative per garantire una
maggiore sicurezza nel tratto stradale in questione;
2) se, per quanto di conoscenza del governo regionale, la
tempistica per la realizzazione dei lavori della variante sarà
rispettata e quando si presume saranno conclusi i lavori.
F.to: Bertin - Louvin
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Su questo tema, già pervenuto in quest'aula una o due volte,
anche con altre motivazioni, dall'incidente che fu del pullman dei
tifosi della Juventus eccetera. L'ANAS, su nostra richiesta, ci
scrive una lettera che leggerei nei passi salienti, poi se gli
interroganti lo desiderano, lascerò una copia. L'ANAS ci dice
sinteticamente questo:
"Relativamente all'esistente tratto
stradale luogo dell'incidente si comunica che, per quanto di
competenza ANAS, sono già da tempo state attuate tutte le possibili
misure di segnalazione e regolamentazione del traffico, compresa la
segnalazione semaforica della velocità di transito, il cui impianto
è stato realizzato in accordo con il Comune di Etroubles e con la
Regione.
Come è noto, il fenomeno dell'incidentalità stradale trova
però nella componente uomo (norme comportamentali) e nella
componente mezzo (stato di efficienza) la massima parte delle cause
e/o concause costituendo nel contempo le uniche variabili sulle
quali gli enti gestori delle infrastrutture stradali non hanno
possibilità di incidere.
Relativamente all'incidente, citato nell'interrogazione dei
Consiglieri regionali, si rappresenta che, da notizie assunte,
risulterebbe che la causa del sinistro sia addebitabile ad un
guasto tecnico del mezzo coinvolto.
Si ritiene pertanto opportuno ribadire che l'attuale
segnaletica verticale presente (segnali di preavviso, divieti di
sorpasso, limiti di velocità e bande sonore), nonché l'impianto
semaforico per il controllo della velocità, rappresentano misure
idonee di avviso all'utenza per una condotta di guida corretta e
compatibile con il particolare andamento plano-altimetrico della
tratta in argomento. In ogni caso lo scrivente compartimento ANAS,
nel procedere al tempestivo ripristino delle pertinenze delle opere
stradali presenti, ha previsto l'installazione di una barriera di
protezione del tipo bordo ponte ad elevata classe di
contenimento
.
Per il punto n. 2 invece, il progetto di ammodernamento del
tratto della statale n. 27 del Gran San Bernardo, ricadente nei
territori comunali di Etroubles e Saint-Oyen, nasce dall'esigenza
di bypassare i due centri abitati attualmente interessati dalla
strada statale con un tracciato molto tortuoso caratterizzato da
forti pendenze e, in corrispondenza dell'attraversamento
dell'abitato di Saint-Oyen, anche da una sezione stradale ristretta
e non modificabile per la vicinanza delle abitazioni. Con la
delibera di approvazione n. 91/2011 dal consiglio di
amministrazione del 31 maggio 2011, è stata approvata la
realizzazione dell'intera variante stradale, anziché di un solo
lotto, per un intervento complessivo di circa 148.000.000 di euro.
Nel merito dei tempi previsti per la conclusione dei lavori, si
rappresenta che la programmazione attuale prevede la loro
ultimazione entro il 2016 e che per il rispetto di tale termine al
momento non si evidenziano impedimenti..."
Presidente
- La parola al Consigliere Bertin.
Bertin (ALPE)
- Grazie Presidente.
Questo della statale n. 27 e della variante ai comuni di
Saint-Oyen e Etroubles è un argomento sul quale siamo tornati
spesso fin dall'inizio della legislatura, in primo luogo per
mettere in evidenza gli aspetti negativi che avevano i progetti
concepiti all'epoca, che avevano un impatto ambientale notevole non
rispondevano ai problemi nella sostanza. Fortunatamente questi
progetti sono stati abbandonati e ora si procede con un progetto
più razionale nella direzione del minore impatto ambientale e
soprattutto del raggiungimento di una maggiore sicurezza stradale.
Finché la variante non sarà finita nel 2016, nonostante gli
interventi messi in atto, quel tratto di strada fra Etroubles e
Saint-Oyen rimarrà pericoloso, l'ultimo incidente ne è - se ce ne
fosse bisogno - l'ennesima conferma. L'Amministrazione comunale
sollecita da tempo altri interventi riguardanti la sicurezza e
questa è una questione seria che va seguita con attenzione non solo
da parte dell'ANAS, ma in modo coordinato da più soggetti come le
forze dell'ordine, eccetera. Da questo punto di vista, per quanto
riguarda l'ANAS, ci permettiamo di richiamare l'attenzione
sull'occupazione temporanea dei terreni e relativi indennizzi, che
rischiano di spostarsi nel tempo e addirittura alla fine della
realizzazione dell'opera, con danni evidenti per i gestori dei
terreni. In generale va sollecitato il rispetto degli accordi con
l'ANAS e su questo argomento degli indennizzi va messa una
particolare attenzione, visto che quello agricolo e zootecnico è un
settore in difficoltà e ci riserveremo in futuro di ripresentare
un'iniziativa specifica su tale aspetto. Grazie.
Presidente
- Faccio presente che l'interpellanza iscritta
al punto n. 12 dell'ordine del giorno verrà abbinata con la mozione
di cui al punto n. 22, mentre l'interpellanza del punto n. 13 è
rinviata in attesa che torni il Presidente, l'interpellanza del
punto n. 14 è rinviata perché l'Assessore non è presente,
l'interpellanza del punto n. 15 viene rinviata in attesa che torni
l'Assessore Laurent Viérin, l'interpellanza del punto n. 16 è
sempre relativa all'Assessore Lanièce. Passiamo quindi al punto n.
17 all'ordine del giorno.
