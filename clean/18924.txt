Classificazione
AMBIENTE


Resoconto integrale del dibattito dell'aula
Oggetto del Consiglio n. 2048 del 6 giugno 2001 - Resoconto
OGGETTO N. 2048/XI Smantellamento di installazioni obsolete
nelle zone di montagna. (Interpellanza)
Interpellanza Preso atto che la Valle d’Aosta
è disseminata di installazioni obsolete, da anni inutilizzate (si
pensi, in particolare ai piccoli impianti di risalita);
Osservato che l’immagine paesaggistica della
nostra Regione, specie nelle zone di montagna, risulta spesso
compromessa da tali installazioni che danno brutta mostra di
sé;
Creduto che sarebbe opportuno che la Regione intervenisse
direttamente (ove possibile) o indirettamente (sollecitando Enti
locali e proprietari) per smantellare gli impianti obsoleti;
Ritenuto che sia prioritario censire tali installazioni per
avere un quadro più preciso del fenomeno e avviare gli opportuni
interventi di ripristino ambientale;
il sottoscritto Consigliere regionale
Interpella
l’Assessore competente per sapere:
1) se condivide la necessità di smantellare le installazioni
obsolete, specie nelle zone di montagna;
2) se non intende, in primo luogo, censire tali installazioni,
per poi avviare gli interventi necessari allo smantellamento.
F.to: Curtaz
Président
La parole au Conseiller Curtaz.
Curtaz (PVA-cU) Questa interpellanza fa il paio con un'analoga
interpellanza che avevo sottoposto all’attenzione
dell’Assessore al territorio e riguardante i
reliquati stradali, lo spirito che anima questa interpellanza è il
medesimo che animava quell’altra.
Parto da una considerazione che mi sembra sia sotto gli occhi di
tutti. Se noi circoliamo nella nostra regione, troviamo sempre più
delle installazioni obsolete, io faccio riferimento, ma non solo,
in particolare a piccoli ski-lift che sono da anni abbandonati e
non utilizzati, ne cito due o tre tanto per esemplificare: ce
n’è uno a Epinel, ce n’è un altro a
Doues, ce n’è un terzo a Challant-Saint-Anselme, ma
ce ne sono altri.
A queste si associano poi tutta un’altra serie di
installazioni ormai obsolete e inutilizzate che sono lì a dare
brutta mostra di sé. Una delle cose più brutte che un turista possa
vedere è una serie di prati, bel coltivati, interessati da pali, da
funi ormai arrugginite che sono lì da anni senza che nessuno si
ponga neanche il problema di cosa farne, perché probabilmente costa
qualche lira toglierle. Credo che alla fine sia questo il
problema.
Questo mi fa fare un'amara riflessione perché ancora una volta
constato come in questa Regione manchi quella che io chiamo la
cultura della manutenzione: togliere quello che non va più,
ripulire quello che deve essere utilizzato, restaurare e
ristrutturare quello che è vecchio piuttosto che costruire il nuovo
per abbandonare quello che c’è già.
A me sembra che questo sia un dato costante che peraltro mi è
stato confermato dalla visita abbastanza interessante che ha fatto
la III Commissione, me compreso, in Austria qualche giorno fa.
Là si vede una civiltà di montagna dove la cultura della
manutenzione è al primo posto fra gli interessi delle pubbliche
amministrazioni, altrimenti non si capirebbe perché tutto è pulito,
tutto è in ordine, tutto è perfetto e non è che hanno ripulito solo
qualche luogo in previsione della visita della delegazione
valdostana?.
Quella è proprio una loro caratteristica culturale e c'è da
farsi prendere dallo sconforto pensando alla Valle
d’Aosta, dove ci sono delle potenzialità in termini
di paesaggio montano e quindi di opportunità turistiche, ben
maggiori di quelle che ci sono in Austria o in altre zone montane,
ma dove queste potenzialità vengono spesso vanificate dalle
schifezze che disseminano il nostro territorio.
Quindi la mia interpellanza si propone di sollecitare un
interessamento rispetto a queste problematiche. Immagino che
saranno poche le installazioni di carattere regionale sulle quali
la Regione può intervenire direttamente.
Ci saranno installazioni di privati, ci saranno installazioni
comunali, eccetera, quindi rispetto a queste bisognerà fare
un’opera di persuasione, di sensibilizzazione, ma io
ritengo prioritario a tutto, ed è questo lo scopo principale di
questa mia interpellanza, che ci sia una sorta di inventario dei
beni obsoleti perché personalmente credo che non si tratti di casi
isolati quali quelli che ho citato, ma siano molti di più.
Ad esempio, fanno parte della categoria, soprattutto in alta
montagna, anche i rifugi o i bivacchi, che o perché bruciati, o
perché non più ristrutturati, versano in stato di abbandono; anche
questo non è un buon modo per presentarsi ai turisti, ma anche a
noi stessi.
Mi sembra che sia ancor prima che un'esigenza di carattere
estetico verso i turisti, sia una questione di dignità, per chi
ama, come noi amiamo, la nostra terra, il fatto di lasciare queste
cose abbandonate dimostra poca dignità e poca consapevolezza
dell'importanza del nostro territorio.
Quindi sono queste le domande che poniamo alla Giunta e
all’Assessore e siamo curiosi di sentire quali sono
le valutazioni su questa proposta.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sull’illustrazione
dell'interpellanza possiamo dire che condividiamo in toto le
considerazioni fatte dall’interpellante, quindi
anche dal punto di vista dei quesiti, al primo quesito non possiamo
che rispondere che siamo d’accordo, che condividiamo
che sia necessario smantellare queste installazioni.
Seconda domanda:
"se non intende, in primo luogo, censire
tali installazioni?"
, queste installazioni sono censite.
Merita invece un approfondimento e un'illustrazione di quali
sono i provvedimenti che abbiamo messo in atto per raggiungere
l’obiettivo che è quello di smantellare questi
impianti.
Da questo punto di vista facciamo riferimento alla legge n. 29,
articolo 45, comma 4, che stabilisce che il concessionario deve
provvedere allo scadere della concessione, coincidente con la fine
della vita tecnica dell’impianto, salva diversa
valutazione dell’interesse pubblico, alla
demolizione, all'asportazione del materiale e al ripristino del
territorio entro diciotto mesi dalla data di scadenza della
concessione stessa, quindi la legge fissa abbastanza chiaramente di
chi sono gli adempimenti, chi deve provvedere e quando.
Noi cosa abbiamo fatto nello specifico come Assessorato e come
Servizio infrastrutture? Abbiamo provveduto ad inoltrare una
sollecita richiesta scritta di demolizione e ripristino dei
terreni, perché è sottinteso che il censimento di questi impianti
già esiste, alle società esercenti che risultavano
dall’elenco del registro impianti a fune del
Ministero dei trasporti avere impianti chiusi da tempo e privi
della concessione definitiva, che non è stata a volte neanche
richiesta, al fine di garantire la pubblica incolumità.
A tal proposito abbiamo inviato nell’agosto 1999
una serie di comunicazioni a questi gestori di impianti. Ho qui un
elenco che riguarda la sciovia Neuvolle de la Magdeleine, la
sciovia Charavellessaz di Chamois, la sciovia Prae di Brusson, la
Tzavana di Cogne, la sciovia Saint-Nicolas di Saint-Nicolas,
Belvedere di Doues, un’altra sciovia sempre
Belvedere di Gressoney-Saint-Jean, la sciovia campo scuola Chavanne
di Ayas e via dicendo.
Solo alcuni hanno provveduto ad eseguire quanto previsto dalle
legge in base a questa sollecitazione, quindi il Servizio
infrastrutture funiviarie sta valutando la possibilità, prevista
sempre all’articolo 45, comma 5, della legge, nel
caso in cui non sussistano le condizioni di rinnovo, nel caso di
cessazione definitiva della concessione, in caso di inottemperanza
da parte dell’ex concessionario in base a quanto
abbiamo richiesto alle disposizioni prescritte dalla legge, da
parte dell’Amministrazione della demolizione diretta
e di eseguire direttamente l’intervento addebitando
poi i costi relativi e gli oneri alla società.
Stiamo valutando con attenzione questa opportunità,
probabilmente seguiremo ancora la strada di un ulteriore sollecito
perché, come può ben capire il collega Curtaz, questo percorso è un
percorso che sotto l’aspetto ambientale ci darebbe
immediatamente il risultato a cui tutti auspichiamo, ma che
comporta delle procedure articolate per recuperare le somme, quindi
se si riesce ad ottenere lo stesso risultato
dell’applicazione corretta
dell’articolo 45 della legge, preferiremmo seguire
quella strada.
Qualora, a seguito di ulteriori solleciti, ciò non avvenga,
dovremo dare applicazione a quello che prevede la legge stessa.
Restano poi da valutare i casi in cui gli impianti hanno ancora
una vita tecnica di diversi anni per i quali la società esercente
non intenda o non possa più assicurare il servizio di trasporto
pubblico. Vi sono anche questi casi, dove la vita tecnica non è
ancora ultimata, però sono impianti in disuso. Qua la problematica
è un tantino più complessa perché teoricamente la concessione
potrebbe essere traslata ad un altro soggetto e quindi la società,
che attualmente ha in capo questa concessione, detiene questo
diritto che potrebbe ancora esercitare. Questo è quanto ha fatto
l’Amministrazione regionale per quanto attiene gli
impianti che sono di stretta competenza della stessa.
Vi sono poi una serie di impianti presenti sul territorio, che
sono piccoli impianti o di risalita o di trasporto tipo impianti
montani, adibiti al trasporto di merci che normalmente vediamo sul
nostro territorio. Per questi impianti l’impegno che
posso prendere come Assessorato è di fare una circolare agli enti
locali perché questi impianti sono compresi nelle competenze che
l’Amministrazione con il decreto legge n. 79/1998 ha
trasferito agli enti locali, quindi il ripristino in questo caso è
compito degli enti locali.
Su questo secondo aspetto l’impegno che mi posso
prendere è di fare una circolare ai comuni affinché applichino
un'azione di controllo e di verifica perché ciò avvenga e perché si
possa raggiungere l’obiettivo che tutti auspichiamo,
sul risultato del quale concordiamo con quanto ha illustrato prima
l’interpellante.
Président
La parole au Conseiller Curtaz.
Curtaz (PVA-cU) Farò una replica di tipo dialogante perché
alcune cose che ha detto l’Assessore le ho
apprezzate, altre le ho capite parzialmente e avrei bisogno di
qualche chiarimento.
Intanto alla mia richiesta di effettuare un censimento
l’Assessore mi ha detto che un censimento
c’è già e io ne prendo atto volentieri, anzi, se poi
potrà fornirmene una copia, lo ringrazierò due volte.
Però, se non ho capito male, il censimento agli atti
dell’Assessorato è un censimento relativo alle opere
a concessione regionale e per carità credo che gran parte del
lavoro sia fatto, però a me sembrerebbe opportuno, e io invito
l’Assessore a riflettere su questa proposta, se non
sia il caso di allargare questo censimento anche a installazioni
obsolete che riguardano gli altri enti pubblici. Mi sembra una cosa
ragionevole in modo che si possa avere un quadro completo della
situazione.
L’Assessore ha poi accennato a dei solleciti che
sono stati inviati alle società concessionarie: immagino che siano
molto recenti?
(interruzione dell’Assessore Lavoyer, fuori
microfono)
? ho capito, ma prima ancora mi era stato accennato ad altri
solleciti; ho capito male?
Già il dato dell’agosto 1999 ci fa dire che dopo
due anni, mi sembra il caso di agire; per carità condivido il
ragionamento che fa l’Assessore, cioè se smantellano
direttamente le società concessionarie, questo evita alla Regione
di mettere in piedi tutta una procedura pesante e costosa con il
dubbio poi di poter recuperare i soldi, però invito
l’Assessore, una volta accertato
l’inadempimento del concessionario, di agire,
altrimenti siamo in una situazione tipica di questa penisola in cui
si fanno le leggi, ma non si applicano. Invece, questo è il caso di
applicarle.
Effettivamente può avere una certa fondatezza il ragionamento
che l’Assessore ha fatto rispetto agli impianti già
di fatto obsoleti, non utilizzati, ma non ancora a scadenza. Questo
è un problema che non avevo affrontato.
È anche vero, e andrà approfondito il problema, che se a un
certo punto l’ente concessionario non utilizza
l'immobile, si può arrivare a una richiesta di rinuncia alla
concessione e poi mettere in atto tutte quelle procedure per far
smantellare l’impianto.
Assessore, voglio fare un'apertura di credito in questo settore,
quindi voglio sperare che su questa cosa, che non è così secondaria
come apparentemente può sembrare, ci sia un impegno forte da parte
della Giunta.
Quello che è sicuro è che su questa cosa torneremo perché è un
settore che suscita in me molta sensibilità e quindi continuerò a
battermi in maniera propositiva. In altri casi
l’aver sollecitato degli interventi da parte
dell’Amministrazione regionale in maniera
propositiva ha portato dei risultati, il primo esempio che mi viene
in mente, perché lo vedevo tutti i giorni facendo la strada da
Gressan ad Aosta, è quello della linea elettrica: anche in quel
caso avevo concesso un'apertura di credito politica
all’Assessore Vallet, l’ho già fatto
anche peraltro scrivendo un articolo sul nostro giornale, debbo
dire che l’Assessore Vallet aveva preso degli
impegni di prendere contatti con l’ENEL, quella
struttura è stata smantellata credo con beneficio di tutti, non
solo dell’ambientalista più sensibile?
(interruzione dell’Assessore Vallet, fuori
microfono)
? in parte smantellata, forse quella struttura deve essere
smantellata totalmente, ma quanto meno i cavi sono stati tolti,
comunque il lavoro si sta facendo.
Magari queste sono delle piccole cose, ma credo che questa sia
una politica intelligente, lungimirante, che porta dei benefici
alla dignità della nostra Regione e alla nostra immagine
turistica.
