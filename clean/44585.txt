Classificazione
ISTRUZIONE PUBBLICA



Oggetto del Consiglio n. 1558 del 26 maggio 2022 - Resoconto
OGGETTO N. 1558/XVI - Interpellanza: "Intendimenti in merito
all'utilizzo della piattaforma del Ministero dell'Istruzione per la
gestione della carta del docente".
Bertin (Presidente) -
Punto n. 38. Per l'illustrazione,
consigliere Carrel.
Carrel (PA) -
Ieri, discutendo delle varie leggi, abbiamo
sicuramente visto, trattando il tema del curriculum dello studente,
la necessità di trovare sinergie tra il sistema SIDI e la banca
dati regionale SIAL e ci auspichiamo di farlo almeno per il
curriculum dello studente entro il prossimo anno scolastico.
Qui trattiamo un tema diverso, ma credo molto simile dal punto
di vista tecnico, perché dobbiamo inquadrare il problema nel
contratto dei docenti di ruolo, che prevede un bonus di 500 euro da
utilizzare in libri, riviste, ingressi nei musei, biglietti per
eventi culturali, teatri e iscriversi anche a vari corsi di
formazione che servono poi di fatto ad aumentare e a migliorare la
qualità didattica.
Nelle altre regioni d'Italia questa carta del docente viene
utilizzata attraverso lo Speed che crea un codice e il docente si
reca direttamente alla cassa e presentando questo codice non deve
versare nemmeno un euro sino a esaurimento dei 500 euro.
In Valle d'Aosta invece succede che il docente valdostano deve
presentarsi alla cassa, farsi fare uno scontrino fiscale con codice
fiscale, pagare, quindi anticipare i soldi, andare a caricare
questo scontrino fiscale sul portale "Webcol" e alla fine dell'anno
poi gli vengono riconosciuti i soldi utilizzati, quindi il problema
che si presenta è duplice: 1) il docente deve anticipare la somma;
2) vi sono i problemi soprattutto per tutti gli acquisti, anche di
corsi formativi, fuori Valle d'Aosta in quanto ovviamente molte
librerie, molti organizzatori di corsi non comprendono il motivo
per cui il docente valdostano deve presentarsi e anticipare il
dovuto, invece di presentare semplicemente il corso. Quindi anche
questo presenta dei problemi.
Dall'altra parte vi è un problema dal punto di vista
organizzativo della macchina amministrativa dell'Assessorato, in
quanto sappiamo benissimo che siamo in carenza di personale un po'
ovunque e invece in Valle d'Aosta vi sono delle persone che devono
verificare che la spesa sia congrua e stia all'interno di quanto
legiferato a livello nazionale a livello contrattuale per poi
autorizzare la spesa a fine anno.
Credo che questo sia un doppio passaggio veramente da evitare e
che crea dei costi; è un'inefficienza che crea dei costi, sia dal
punto di vista della macchina amministrativa, sia dal punto di
vista dei docenti.
Con questa nostra interpellanza andiamo a chiedere se vi sia
l'intenzione di conformarsi con quanto accade nelle altre regioni e
quali siano i costi, a livello di utilizzo del personale,
dell'Assessorato al quale dobbiamo fare fronte a causa di
quest'inefficienza che ci è stata segnalata e di cui chiediamo
spiegazioni.
Presidente -
Risponde l'assessore Caveri.
Caveri (AV-VdA Unie) -
Cercherò di dimostrarle che chi le
ha illustrato il meccanismo nazionale rispetto al nostro non tiene
conto di alcuni aspetti che cercherò di spiegarle.
Le verifiche intanto sono in capo alle segreterie scolastiche e
anche ai revisori dei conti che agiscono nelle scuole, quindi un
primo triage avviene lì, anzi, il triage vero e proprio delle
verifiche arriva lì, quindi non sono i dipendenti dell'Assessorato
che si occupano in modo specifico della verifica periodica di tutte
le spese sostenute dai docenti valdostani.
Prima dell'applicativo, tutti i controlli sulle rendicontazioni
cartacee in capo ai suddetti soggetti, erano fatte a mano con
notevoli perdite di tempo sulla base della legge regionale.
Il sistema attuale rende questo controllo più agevole ed è
maggiormente tutelante per chi vi opera, considerato che
l'applicativo traccia ogni accesso e ogni azione.
La rendicontazione, una volta chiusa e presentata, anche prima
del termine, 31 agosto, è immediatamente verificabile e questo
consente alle segreterie di organizzarsi il lavoro senza dover
necessariamente aspettare la scadenza prevista; non arriva insieme
ma volta per volta quando si carica.
Anche per la Sovrintendenza agli studi i cui dipendenti, di
solito due, si occupano del bonus, prevalentemente in occasione
dell'erogazione, il sistema permette di raccogliere i dati
digitalmente - mentre prima venivano raccolti attraverso le
segreterie che compilavano dei file in formato Excel a mano - e di
poter accedere alle rendicontazioni centralmente, anche per
effettuare dei controlli a campione, come avviene a livello statale
e quindi il sistema è più efficace.
Il sistema è in utilizzo da due anni scolastici, questo è il
terzo, nel corso del primo anno di utilizzo sono state raccolte
tutte le difficoltà riscontrate dai docenti e dalle segreterie
scolastiche nell'utilizzo dell'applicativo; sono state apportate
modifiche ai correttivi richiesti, a beneficio dei docenti sono
state realizzate anche tre tutorial per accompagnare passo a passo
i docenti nell'utilizzo dell'applicativo. Un video per il
caricamento, un video per la rendicontazione e un video per la
sanatoria.
È anche disponibile un indirizzo di posta elettronica dedicato,
cui i docenti si possono rivolgere per chiedere un supporto,
informazioni e chiarimenti, gestito dal personale della
Sovrintendenza.
Purtroppo alcuni preferiscono ancora telefonare e va detto che
la comunicazione telefonica non è l'ideale, è meglio scrivere per
chiedere e si ottiene la risposta attraverso questo indirizzo di
posta elettronica dedicato.
Sottolineo che questa modalità di comunicazione è apprezzata
dalle segreterie scolastiche: il fatto di ricevere dei riscontri a
eventuali dubbi in forma scritta rende più sicuro il personale, che
verifica soprattutto nelle situazioni di non ammissibilità delle
spese.
La legge regionale 18/2016 destina il bonus di un milione di
euro di fondi regionali.
Dal 2015 sono stati spesi:
nel 2015 euro 921.500 con un'erogazione a tappeto a tutti i
docenti a tempo indeterminato e c'era la rendicontazione cartacea;
nel 2016 siamo a euro 850 mila circa, rendicontazione cartacea;
euro 869 mila a mezzo rendicontazione cartacea nel 2017; euro 800
mila circa nel 2018; euro 823 mila nel 2019 con l'applicativo; nel
2020 con l'applicativo euro 785.953; nel 2021 euro 746.375.
Il dato annuale è riferito, come dicevo, ai docenti che hanno un
contratto a tempo indeterminato.
Il numero dei docenti varia di anno in anno. La mancata
erogazione del bonus, totale o parziale, non fa riferimento solo
alle mancate rendicontazioni, ma anche a quelle che presentano
spese non ammissibili, che possono anche essere pari a tutto
l'importo a disposizione o solo a parte di esso.
L'intenzione del Governo regionale per accedere alla piattaforma
del Ministero: come già sottolineato nell'interpellanza dello
scorso ottobre, la fruizione dell'importo di 500 euro, adottata a
livello nazionale attraverso la carta del docente, è stata oggetto
di analisi e approfondimenti sin dal 2018.
Infatti, ferme restando le tipologie di spesa di cui al Dpcm 28
novembre 2016, il comma dell'articolo 16 della nostra legge
regionale, la 18/2016, consente di utilizzare l'importo per
l'acquisto di libri di testi anche in formato digitali, di corsi
multimediali, di pubblicazioni, di riviste comunque utili
all'aggiornamento professionale per l'acquisto di hardware e
software, per l'iscrizione a corsi di aggiornamento e di
qualificazione delle competenze professionali svolte in Università
e centri di formazione specializzati in Italia e all'esterno.
Questo è quello che ci differenzia, cioè oggi uno può andare a
fare un corso a Chamonix, può andare a fare un corso dove diavolo
vuole, può andare a comprare del materiale o dei libri fuori
dall'Italia, cosa che il sistema nazionale ovviamente non
consente.
È del tutto evidente che la specificità delle categorie - poi ci
sono anche rappresentazioni teatrali, cinematografiche, ingresso
musei o cose di questo genere - ma la specificità introdotta dalla
legge regionale che consente di comprare all'estero, a tutela della
francofonia, non ha consentito all'Amministrazione di attivare una
modalità di fruizione di questi 500 euro uguale a quella che c'è a
livello nazionale.
Si è ritenuto infatti che a livello regionale potesse essere
reso disponibile un applicativo on-line specifico che consentisse
ai docenti non solo di operare presso gli enti ed esercizi
registrati, ad esempio attraverso l'utilizzo della tessera
sanitaria, ma anche - e lo ripeto - di caricare la documentazione
contabile proveniente da enti ed esercizi situati al di là del
territorio regionale e soprattutto all'estero.
A tre anni dall'introduzione dell'importo di 500 euro destinato
al personale docente assunto a tempo indeterminato, attraverso le
segreterie scolastiche che sono coordinate dai capi di servizio di
segreteria, sono state rilevate informazioni e osservazioni utili a
consentire la realizzazione dell'applicativo, non solo per una
migliore fruizione da parte del docente del bonus, ma anche per
snellire le attività amministrative in capo alle segreterie.
Con una nota del 31 agosto 2018, era stato chiesto ai capi dei
servizi di segreteria di compilare anche un questionario per
ottimizzare la fruizione e l'attività amministrativa.
Delle diciotto istituzioni scolastiche del primo ciclo
d'istruzione, solo una non ha inviato il questionario; parimenti,
per quanto concerne le istituzioni scolastiche del secondo ciclo
d'istruzione, delle sei presenti sul nostro territorio solo una non
ha inviato il questionario.
Sulla base dell'analisi effettuata e visti gli esiti, in data 24
novembre 2018 è stato richiesto al coordinatore del Dipartimento
innovazione e Agenda digitale di inserire nella programmazione
delle esigenze informatiche per la redazione del nuovo piano
pluriennale anche la creazione di un applicativo dedicato, che
consenta una gestione diretta dell'importo di 500 euro utilizzato
dai docenti per l'aggiornamento e la formazione professionale.
In particolare è stata richiesta la creazione di una piattaforma
on-line accessibile da parte dei docenti dotati di un'identità
digitale certificata per accedere all'importo annuo di 500 euro per
la formazione.
Presidente -
Replica il consigliere Carrel.
Carrel (PA) -
Credo che questo sia il fine, ovviamente
non volevamo dire che dovevamo accedere alla piattaforma
ministeriale, ma dovevamo trovare una soluzione simile a quella, in
modo da evitare i controlli che vanno ad aumentare il carico di
lavoro delle segreterie scolastiche, che sappiamo già essere in
forte difficoltà e dell'Assessorato, perché comunque i due
controlli vanno fatti, sappiamo benissimo che la pubblica
Amministrazione, per andare a rimborsare, ha bisogno di atti e
questo complica notevolmente l'iter amministrativo; dall'altra
parte permettere ai docenti di presentarsi direttamente alla cassa
o dove vanno ad acquistare il servizio o il bene e poter pagare
direttamente senza dover anticipare dei soldi.
Quindi credo che questo sia lo spirito di quest'iniziativa, lei
ci ha risposto, non ha parlato di tempi, ci auspichiamo che questo
venga raggiunto nel breve tempo e speriamo anche - insieme magari
al curriculum dello studente, quindi già per il prossimo anno - che
possa essere un obiettivo da porsi e su cui vigileremo e
controlleremo i risultati.
