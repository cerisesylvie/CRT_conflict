Classificazione
SANITÀ VETERINARIA E ZOOTECNIA
Sanità veterinaria
Zootecnia



Oggetto del Consiglio n. 2531 del 25 luglio 2012 - Resoconto
OGGETTO N. 2531/XIII - Interrogazione a risposta immediata:
"Riorganizzazione da parte dell'Azienda USL della Valle d'Aosta del
Servizio di "Igiene degli allevamenti e delle produzioni
zootecniche"".
Interrogazione a risposta immediata
Appreso che è in procinto una riorganizzazione del Servizio
di "Igiene degli allevamenti e delle produzioni zootecniche",
dell'Area della prevenzione presso l'Azienda USL della Valle
d'Aosta, e che tra le varie ipotesi di riorganizzazione vi sia
anche quella di uno smembramento del Servizio istituito con legge
regionale n. 41 del 1995;
Attesa la crescente importanza di questo Servizio nel nostro
territorio regionale;
i sottoscritti Consiglieri regionali
Interrogano
l'Assessore competente per sapere se sia vero o meno che
l'USL della Valle d'Aosta intenda smembrare il Servizio di "Igiene
degli allevamenti e delle produzioni zootecniche".
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, non vi nascondo che è una preoccupazione che si
rinnova quella delle riorganizzazioni che vengono fatte in USL.
Qualcuno dirà che nulla è stato ancora deciso e che ci muoviamo con
un certo anticipo sulla questione, forse solo per i
rumor
che si sentono rispetto alla riorganizzazione di un servizio
assolutamente importante come è quello di Igiene degli allevamenti
e delle produzioni zootecniche, istituito con legge regionale n.
41/1995.
Visto che in altre occasioni abbiamo avuto, con il senno di poi,
da rammaricarci del tipo di riorganizzazione che è stata fatta (nel
passato Consiglio regionale è stato cancellato l'Ufficio progetti),
anche in questo caso abbiamo deciso che forse era meglio muoversi
per tempo, prima di assistere all'ennesima vittima della cosiddetta
"riorganizzazione", la quale, nel caso dovesse prevedere lo
smembramento di questo servizio, ci vedrebbe fortemente contrari,
perché c'è una legge regionale che ne dispone l'istituzione e anche
perché l'Amministrazione in questo periodo ha lanciato un concorso
per il ruolo di dirigente di questo servizio.
Quindi, alla luce del fatto che si tratta di un servizio molto
importante che svolge un ruolo significativo nel nostro territorio,
legato allo sviluppo del nostro territorio, vogliamo avere
rassicurazioni che tale servizio non venga smembrato.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Posso dire che la struttura in questione non verrà cancellata
dal lato aziendale, non ci sarà nessuno smembramento e, in vista
del prossimo collocamento a riposo del responsabile della struttura
complessa di Igiene degli allevamenti e delle produzioni
zootecniche, sono attualmente al vaglio le diverse ipotesi
organizzative per consentire la prosecuzione dell'attività, senza
pregiudicare l'organigramma aziendale. Grazie.
Presidente
- La parola al Consigliere Donzel.
Donzel (PD)
- Non avevo citato il caso del pensionamento
in questione, lo ha fatto l'Assessore, quindi ci rallegriamo che,
alla luce del fatto che su questo incarico che si renderà
disponibile a seguito di pensionamento, si provvederà ad
un'adeguata sostituzione con personale preparato, che sicuramente
abbiamo nel nostro servizio veterinario, e si manterrà operativo ed
efficiente questo servizio. Grazie.
