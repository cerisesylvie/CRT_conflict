Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3103 del 7 ottobre 1987 - Resoconto
OGGETTO N. 3103/VIII - RIPRESA DEL DIBATTITO PER
L'APPROVAZIONE DELLA NUOVA LEGGE REGIONALE SULLA CACCIA. -
Reiezione di mozione.
PRESIDENTE:
Do lettura della mozione in oggetto
presentata dal Consigliere Cout:
MOZIONE
L'ultimo ricorso al TAR da parte della L.I.P.U. e di Valle
d'Aosta Ambiente contro le disposizioni del calendario venatorio
per l'anno 1987 ed i problemi irrisolti della caccia alla marmotta
in Valle d'Aosta dimostrano come sia necessario per la Regione
Autonoma della Valle d'Aosta fare valere la sua potestà legislativa
primaria in materia di caccia legiferando opportunamente.
Si discute da anni, in Commissione su di una bozza di legge
sulla caccia: è necessario proseguire nella discussione per
arrivare al più presto ad uno sbocco positivo per evitare ulteriori
polemiche e contrapposizioni in merito.
Risulta che in Commissione consiliare competente la discussione
sia arenata per il momento, in attesa di emendamenti promessi dalla
Giunta regionale.
Si vuole a proposito anche sottolineare la necessità di
legiferare su tutta la materia; sarebbe un errore legiferare a
spicchi, quando le discussioni richiedono nuovi principi e diversi
contenuti che sono intimamente legati tra loro.
Ciò
premesso il Consiglio regionale della Valle
d'Aosta
IMPEGNA
la Giunta regionale a presentare al più presto ed entro la fine
di ottobre alla discussione della Commissione un testo
opportunamente emendato, che raccolga le osservazioni delle varie
parti interessate e che possa al più presto essere votato in
Consiglio regionale.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Vista l'ora tarda e considerato che di
questo argomento, ormai noto a tutti, si è già parlato in altre
occasioni, cercherò di essere breve.
Al di là delle solite battute, tengo a precisare che, nello
stendere la mozione, abbiamo cercato di utilizzare dei termini
molto neutri, proprio per non urtare la suscettibilità di alcuno,
per favorire l'anticipazione di scelte regionali in materia di
salvaguardia e, infine, per contribuire ad una migliore
organizzazione della caccia.
Così come è stato evidenziato dagli ambientalisti e,
ultimamente, anche dalle associazioni venatorie, nel corso di un
incontro con l'Assessore, anche noi ci teniamo a sottolineare
l'esigenza, per la Valle d'Aosta, di superare la vecchia legge del
1973 e di predisporne una nuova, che potrebbe ridurre le
controversie, a volte piuttosto accese, tra le parti e favorire
l'esatta determinazione, sullo spirito delle competenze primarie
che la Regione ha in materia di caccia, dell'organizzazione
venatoria in Valle d'Aosta. Sottolineo che la predisposizione di
una nuova legge farebbe superare la lunga discussione sulla caccia,
che ormai si trascina a colpi di ricorsi al T.A.R. che incrementano
il malcontento.
Io penso che, se il Consiglio esaminasse il contenuto di questa
mozione con una disposizione di spirito altrettanto disponibile,
cercando di superare certi steccati, riusciremmo certamente ad
avere, in Valle d'Aosta, una legge adeguata ai tempi e all'altezza
delle esigenze di tutela dell'ambiente.
Dico sinceramente che avrei voluto rispondere a certe polemiche
dai toni molto accesi, anche recenti, degli ambientalisti nei
confronti dei cacciatori, ma, proprio perché lo spirito con cui
dobbiamo affrontare questa materia deve essere il più disponibile
possibile, non accetto la polemica e mi limito a chiedere al
Consiglio di accettare questa mozione, che chiede solo che venga
finalmente discussa, prima in Commissione e poi in Consiglio, la
legge che da diversi anni è all'esame della Commissione competente
e di vari uffici di più assessorati.
Ultimamente, in sede di Commissione, la discussione si è arenata
in attesa di alcuni emendamenti della Giunta. Sembra, però, che
l'Assessore, sulla base di alcune osservazioni derivate dall'esame
della griglia predisposta dagli uffici della Presidenza, intenda
chiedere ulteriori chiarimenti e proposte alle associazioni
venatorie, ambientalistiche e degli agricoltori.
Tuttavia, da quando sono venuto a conoscenza di ciò, e cioè
prima dell'apertura della stagione venatoria, sino ad ora,
l'Assessore non ha ancora sollecitato la presentazione di queste
proposte. Andando avanti di questo passo, neppure alla fine della
legislatura avremo la nuova legge sulla caccia.
Con un po' di buona volontà, invece, nel giro di un mese o poco
più, come si è detto alcuni giorni fa - questa mozione era iscritta
all'ordine del giorno del Consiglio precedente -, si potrebbero
raccogliere tutte le proposte e controproposte e si potrebbe,
finalmente, esaminare, prima in Commissione e poi in Consiglio,
questa nuova legge sulla caccia.
PRESIDENTE:
Ha chiesto la parola l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN (U.V.):
Puisque M. Cout dit des choses à ce
Conseil qui ne correspondent pas à la vérité, nous nous
abstiendrons sur cette motion.
M. Cout a participé à la rencontre que nous avons eue avec
l'Union nationale des associations de chasse italiennes et avec les
représentants des autres associations de chasse et, par conséquent,
il ne peut pas dire que c'est de ma faute si les associations n'ont
pas répondu à ce qui avait été demandé à ce moment-là et dont
l'UNAVI s'est fait l'interprète.
Je conviens avec M. Cout que ce problème ne peut être abordé par
petits morceaux et, donc, il n'est pas possible de légiférer sur de
petits points du gros problème de la chasse. M. Cout sait que,
d'après cette rencontre, il y a une volonté d'arriver au nouveau
texte; il sait que l'Assessorat travaille actuellement dans ce sens
et donc il demande quelque chose qui est déjà en cours. Comme il
est commun dans ce Conseil de s'abstenir lorsqu'on demande des
choses que l'on connaît déjà, nous nous abstiendrons.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io mi asterrò dal votare la mozione del
Consigliere Cout, perché il sottoscritto ha già presentato una
proposta di legge, "Norme urgenti sulla caccia", in considerazione
del fatto che le eccessive lungaggini della nuova legge sulla
caccia stavano favorendo i cacciatori. Secondo me, il ritardo
dell'Assessore all'Agricoltura e Foreste nel presentare il testo,
che recepisce le istanze degli ambientalisti e dei cacciatori, è
solo un espediente per mantenere in vigore, in Valle d'Aosta,
l'incredibile possibilità accordata ai cacciatori di gestire la
caccia senza rispondere al resto della popolazione.
La mia proposta di legge, "Norme urgenti sulla caccia", è stata
presentata per modificare il Comitato caccia, in attesa della nuova
legge, che è ancora di là da venire, in modo che, al suo interno,
vi siano persone esperte e dotate di conoscenze rigorose e
scientifiche, rappresentanti sia dei cacciatori, sia degli
ambientalisti. Mi preme, soprattutto, che i cacciatori non abbiano
più, come oggi, 10 rappresentanti su 17 membri del Comitato.
La mia proposta di legge, così come l'altra, è stata presentata
in Commissione e l'Assessore, stando almeno a quanto ci è stato
detto dal Presidente della Commissione, si era impegnato a
presentare il proprio parere, su ambedue le leggi, entro breve
tempo. È passato un altro mese, ma non si ha alcuna notizia di
questo parere. L'atteggiamento dell'Assessore mi pare assolutamente
inspiegabile, specie perché si trincera dietro la solita risposta:
"Il discorso sulla caccia non può essere considerato come a sè
stante, ma deve essere inserito in una legge quadro".
Poiché il discorso sulla caccia è estremamente "spinoso", con
posizioni abbastanza contrastanti, come quelle dei Consigliere Cout
e del sottoscritto, io penso che, per arrivare a formulare una
legge che regoli comunque più dignitosamente il settore, forse
sarebbe meglio cercare di risolvere, con un attento esame, i due o
tre aspetti fondamentali con delle leggi settoriali, così come
suggerisce la mia proposta di legge.
Io non sono d'accordo con la parte impegnativa della mozione del
Consigliere Cout, perché chiede qualcosa che, di fatto, è
irrealizzabile, perché manca la volontà dell'Assessore e, comunque,
si è già potuto constatare in passato che esistono notevoli
difficoltà per trovare un accordo su esigenze profondamente
diverse.
Il secondo motivo che mi determina verso l'astensione, è dovuto
al fatto che, al di là delle considerazioni espresse questa sera
dal Consigliere Cout, nel testo della mozione esiste una notevole
avversione verso il modo in cui viene fatta attualmente la caccia
alla marmotta in Valle d'Aosta - ed in effetti, per fortuna nostra,
non viene fatta quest'anno - mentre nelle parole usate nella
premessa è fin troppo evidente l'intento di riaprire questo tipo di
caccia. Non è certamente bello, per un Consigliere che si atteggia
a paladino di una legislazione moderna, usare questo argomento che
nulla ha a che vedere con la tutela dell'equilibrio faunistico.
Rilevo, infine, che le osservazioni delle varie parti
interessate, in alcuni punti, sono talmente diverse e le varie
redazioni della stessa legge sulla caccia, presentate
dall'Assessorato, sono talmente diverse l'una dall'altra (in alcune
ci sono i distretti venatori e nelle altre non ci sono), che il
Consigliere Cout dovrebbe spiegare, questa sera, a tutti noi, di
quale legge e di quale testo lui stia parlando.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Non intendo certamente rispondere al
Consigliere Sandri, perché la discussione sarebbe lunga. Mi sembra
di capire che in lui, come al solito del resto, c'è della malafede,
così come c'è in altri protezionisti, perché, nel momento in cui si
offre loro un'ampia disponibilità, con una lettera dal tono
conciliante, rispondono: "Lei si sta rivolgendo a dei
protezionisti, a gente che crede fin dal più profondo dell'essere
che la caccia è un'istituzione arcaica e che non trova più uno
spazio plausibile nella società moderna.
Riteniamo inconcepibile che oggi, con le attuali conoscenze
scientifiche, con tutto quello che sappiamo sugli animali, ci sia
ancora gente che, armata di fucile, vada in giro....".
Si tratta, ovviamente, di protezionisti, che, come lui, non
intendono certamente preparare una buona legge, ma vogliono
arrivare alla chiusura totale della caccia.
Nel merito di quanto detto dall'Assessore, c'è da supporre,
molto probabilmente, che, nel corso del nostro incontro, non ci si
sia capiti molto bene. Io ero sinceramente convinto, signor
Assessore, che, quando dicevi di voler nuove proposte di
emendamento, sulla base della griglia già ricordata, non ti
riferissi solo agli Assessori, visto e considerato che esistono
anche altre associazioni, come quelle dei protezionisti e degli
agricoltori, che, a mio parere, avrebbero dovuto essere
interpellate. A me non risultava che quelle associazioni fossero a
conoscenza della circostanza.
Se la Giunta intende veramente arrivare quanto prima alla
soluzione di questo problema, presentando una nuova bozza di legge
che tenga conto di tutte le osservazioni, non dovrebbe avere alcuna
difficoltà ad accettare una mozione che chiede solo delle scadenze,
entro le quali tutti, nei limiti del possibile, possano lavorare
per condurre a termine i rispettivi propositi. In caso contrario,
si corre il rischio di procrastinare ulteriormente la soluzione del
problema.
PRESIDENTE:
Ha chiesto la parola per dichiarazioni di
voto il Consigliere Pascale; ne ha facoltà.
PASCALE (P.S.I.):
Com'è noto, all'interno del Partito
Socialista, così come all'interno degli altri partiti, esistono
posizioni molto diverse e differenziate in tema di caccia. Per
questo motivo, è stata lasciata libertà di giudizio al Gruppo.
Condivido le tesi esposte dal Consigliere Cout e, quindi, a
titolo personale, voterò a favore della mozione.
PRESIDENTE:
Se nessuno chiede la parola, pongo in
votazione la mozione in oggetto:
ESITO DELLA VOTAZIONE
Presenti: 22
Votanti: 7
Favorevoli: 7
Astenuti: 15 (Baldassarre, Beneforti, Bondaz, Breuvé, De
Grandis, Lanivi, Maquignaz, Martin, Perrin, Ricco, Rolando,
Rollandin, Sandri, Tamone e Voyat)
Il Consiglio non approva
PRESIDENTE:
Colleghi Consiglieri, come da accordi
intercorsi, l'oggetto n. 52 e l'oggetto n. 18 sono rinviati alla
prossima seduta del Consiglio e, pertanto, si procede ora con la
discussione dell'oggetto n. 53 all'ordine del giorno.
