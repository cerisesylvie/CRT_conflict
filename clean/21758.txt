Classificazione
INDUSTRIA
LAVORO



Oggetto del Consiglio n. 1483 del 22 settembre 2005 - Resoconto
OGGETTO N. 1483/XII - Impegno ad intervenire in relazione
all'attività del Centro Sviluppo S.p.a.. (Reiezione di
risoluzione)
Risoluzione
Il Consiglio regionale della Valle d'Aosta
Premesso che:
- Centro Sviluppo S.p.A. - società partecipata indirettamente
dalla Regione Valle d'Aosta tramite Finaosta S.p.A., che detiene il
76,19% del capitale - ha quale oggetto sociale "la promozione dello
sviluppo e della diversificazione innovativa delle imprese
esistenti sociale";
- nell'ambito delle sue attività Centro Sviluppo S.p.A.
raccoglie, elabora e diffonde dati di settore inerenti l'attività,
le caratteristiche e le problematiche delle aziende
valdostane;
Rilevato che:
- il Centro Sviluppo S.p.A. ha partecipato in associazione
temporanea di impresa con un'azienda di fuori Valle ad un appalto
bandito dal Comune di Aosta, l'affidamento della campagna di
comunicazione alla cittadinanza sui servizi di igiene
urbana;
- il Centro Sviluppo S.p.A. è risultato vincitore come
Agenzia di Comunicazione, in concorrenza ad altre aziende
valdostane;
Ritenuto che:
- la partecipazione diretta di Centro Sviluppo S.p.A. in
associazione temporanea di impresa con un'azienda di fuori Valle e
in concorrenza con l'imprenditoria locale ad un bando di gara
promosso da un'amministrazione pubblica valdostana, confligga con
il ruolo che a tale società è stato assegnato dall'Amministrazione
regionale all'atto della sua costituzione;
Impegna
Il Presidente della Regione e la Giunta regionale a
intervenire presso Centro Sviluppo S.p.A. - tramite la controllante
Finaosta S.p.A. - affinché venga inibito alla società medesima di
perseguire attività in concorrenza con l'imprenditoria
valdostana.
F.to: Frassy - Tibaldi - Lattanzi - Salzone
Presidente - La parola al Consigliere Frassy.
Frassy (CdL) - Penso che la vicenda che affrontiamo in questa
risoluzione sia nota, perché del "Centro Sviluppo" abbiamo parlato
a più riprese in quest'aula in relazione al suo ruolo e ne abbiamo
parlato anche recentemente, in relazione ad un nuovo modo di
operare del "Centro Sviluppo".
Il "Centro Sviluppo" è nato nel 1993 ed è partecipato
dall'Amministrazione regionale che detiene il 76,19% del capitale
sociale. Nell'atto costitutivo ad oggetto sociale si fa riferimento
alla promozione dello sviluppo e diversificazione innovativa delle
imprese. Questo ente, quindi, negli intendimenti del legislatore
doveva essere un ausilio all'imprenditoria valdostana, aiutandola a
superare tutte le difficoltà di "marketing", e quant'altro.
Abbiamo appreso - con un certo stupore - che dopo la "querelle"
che aveva caratterizzato negli anni '90 il "Centro Sviluppo",
anteponendolo ad un ordine professionale, se non erro era l'Ordine
degli ingegneri, il quale aveva preso posizione nei confronti del
"Centro Sviluppo" che in quel periodo si stava cimentando nelle
prime forme di società di ingegneria e riteneva il Consiglio
dell'Ordine che fosse in concorrenza, senza averne i titoli, con
l'attività degli ingegneri, abbiamo appreso che "Centro Sviluppo"
ha costituito un'associazione temporanea di impresa con una società
di fuori Valle, ha partecipato a un appalto bandito dal Comune di
Aosta per l'affidamento della campagna di comunicazione sull'igiene
urbana, e l'ha vinto.
Ora, la considerazione che facciamo è che forse nell'oggetto
sociale e nelle considerazioni che stavano alla base
dell'invenzione di "Centro Sviluppo" non c'era la previsione che
questo ente diventasse un attore della prima fila della linea
produttiva della vita economica regionale, ma fosse un soggetto che
"a latere" degli imprenditori li aiutasse a crescere. Quello che
ulteriormente ci lascia perplessi è che questa associazione
temporanea di impresa è stata costituita con un'azienda di fuori
Valle e che al bando pubblico hanno comunque partecipato aziende
valdostane, rimaste indietro.
Allora pensiamo che "Centro Sviluppo", al di là delle
considerazioni su quello che debba fare o non debba fare, se debba
ancora avere un senso parlare di "Centro Sviluppo", riteniamo che
non debba più accadere che "Centro Sviluppo" vada in concorrenza
con quelle che sono le aziende valdostane: questo è il senso di
detta risoluzione, che impegna l'Esecutivo a far sì che venga
inibito alla società "Centro Sviluppo" di poter avviare attività in
concorrenza con l'imprenditoria valdostana. A suffragio di quanto
vado dicendo, mi piace leggere quanto sta scritto sul sito Web di
questo "Centro", in cui si dice che la "mission" è di aiutare e
sostenere la crescita delle imprese valdostane e di promuovere il
loro sviluppo. Riteniamo che questa iniziativa - che abbiamo
deprecato - probabilmente sia andata esattamente nella direzione
opposta. Questo è un impegno politico che attraverso l'approvazione
del Consiglio può diventare una determinazione concreta, che può
essere trasmessa agli organi di amministrazione di "Centro
Sviluppo".
Presidente - Dichiaro aperta la discussione generale. Non vi
sono altri interventi, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Da parte del Governo non nascondiamo che
alcune considerazioni fatte dal collega Frassy abbiano trovato
terreno fertile, nel senso che questo tipo di ragionamento è un
ragionamento che non solo nell'accezione del singolo appalto, che
probabilmente è poco significativo: il fatto che "Centro Sviluppo"
abbia partecipato in associazione temporanea di imprese per
l'edizione di materiale divulgativo non credo sia particolarmente
significativo, ma dico che ha trovato terreno fertile, perché già
in occasione dell'allora dibattito sul sistema industriale
valdostano e, successivamente rispetto a temi analoghi, abbiamo
ribadito più volte la necessità di mettere mano all'organizzazione
delle varie partecipate.
In un contesto di questo tipo è ovvio che anche l'attività di
"Centro Sviluppo" debba essere ridefinita, perché ormai questo
statuto è datato, cercando di dare degli strumenti è stato tenuto
un raggio molto ampio, per cui a "Centro Sviluppo" è stata
demandata un'attività molto ampia, quindi nel corso della sua
attività si è occupato un po' di tutto: di innovazione, di qualità,
di finanziamenti europei. Non dico che è stato fatto tutto male,
perché un giudizio di questo genere è troppo severo, anzi grazie a
questo "Centro" sono nate anche delle professionalità e delle
competenze che poi hanno potuto svilupparsi in Valle d'Aosta.
Credo piuttosto che sia necessaria una ridefinizione, per cui
questo documento, proposto dal gruppo "La Casa delle Libertà",
ritengo che più compiutamente possa trovare collocazione
all'interno dell'attività che il Governo si era impegnato a fare e
che nei prossimi mesi dovrà essere concretizzata, perché questo
tipo di indicazione è un'indicazione puntuale che si riferisce ad
attività di concorrenza rispetto al contesto valdostano. Riteniamo
che l'attività sia decisamente più incisiva, che si debba non solo
impedire la concorrenza con il sistema valdostano, ma ridefinire
totalmente l'oggetto sociale e l'approccio della società.
Rispetto a questo tipo di discorso chiediamo al gruppo "La Casa
delle Libertà" di ritirare il documento o, in alternativa,
dichiariamo la nostra astensione. Ovviamente è una richiesta che
facciamo con una contropartita: l'impegno a ridefinire il quadro di
riferimento, sia statutario che come oggetto sociale, di "Centro
Sviluppo".
Si dà atto che, dalle ore 16,59, presiede il Vicepresidente
Nicco.
Presidente - La parola al Consigliere Frassy.
Frassy (CdL) - Rispondiamo alla richiesta che ci ha fatto
l'Assessore Marguerettaz, ma rispondiamo mantenendo la risoluzione,
e spiego perché.
Se lei ha letto con attenzione la nostra risoluzione, ci siamo
astenuti dal dare un giudizio sull'attività svolta da "Centro
Sviluppo", cosa che lei invece ha in parte fatto nel suo breve
intervento, dicendo: "c'è del buono, c'è del cattivo, sicuramente
così non va bene". Noi non ci siamo sbilanciati sulla vicenda,
perché sappiamo che nella maggioranza ci sono sensibilità diverse
su "Centro Sviluppo", ci sembrava però di aver colto - lei lo ha
confermato - una condivisione del problema specifico che avevamo
individuato con un'interpellanza, prima, e con questa risoluzione,
dopo, ossia che vi fosse, al di là di tutte le altre valutazioni
che partono dalle più radicali presenti nel suo partito che
chiedono la chiusura del "Centro Sviluppo", a quelle completamente
diverse che ne chiedono invece il potenziamento, il convincimento
trasversale che non fosse opportuno che "Centro Sviluppo" con
denari pubblici si mettesse in concorrenza con le imprese. Non solo
così violava il suo spirito, ma utilizzava dei soldi pubblici per
fare quello che le imprese fanno con soldi propri, perciò forse c'è
anche un concetto di concorrenza sleale! Di più: non è corretto che
"Centro Sviluppo" acquisisca con la maschera dell'ente a supporto
delle imprese dati, rilevazioni commerciali ed altro, e poi diventi
concorrente delle imprese stesse! Avevamo capito che su questo
eravamo tutti d'accordo - a parole! - avevamo capito che su una
riforma di "Centro Sviluppo" eravamo in disaccordo un po' tutti
perché ognuno aveva un suo concetto di riforma.
Verrò forse smentito dai fatti e ne avrei piacere, ma sono
convinto che la difficoltà che ho sintetizzato nelle diverse
posizioni che avete, vi impedirà di prendere una posizione a
medio-breve sul "Centro Sviluppo" in maniera organica con una
revisione legislativa. Oggi chiedevamo una cosa molto più semplice,
che poi era la cosa più diretta, che più interessa l'imprenditoria
locale: almeno di non avere questa concorrenza sleale! Non capisco
quale sia il meccanismo che vi porta a dire: "condividiamo questa
preoccupazione, però abbiamo un disegno più ampio, vogliamo volare
più alto, di conseguenza di queste cose parleremo nel disegno più
ampio"!
La sensazione è che il tempo nelle vicende pubbliche non conti,
penso che sia un convincimento condiviso da tutti; i tempi della
politica purtroppo non sono i tempi della società, la politica
recepisce sempre con ritardo i mutamenti della società,
difficilmente li anticipa e forse è giusto che li recepisca
piuttosto che anticiparli, sicuramente i tempi in questo caso
saranno lunghi e noi, invece, volevamo dare una risposta in tempi
brevi - direi immediati - all'imprenditoria locale con un segnale
concreto.
Ci dispiace perciò la sua conclusione: "in attesa del grande
disegno ritirate la piccola proposta". La piccola proposta è una
proposta dell'oggi ed è una proposta che lei stesso ha detto di
condividere, e così mi sembrava di aver colto nelle chiacchierate
fatte nei corridoi prima di redigere questa risoluzione, che solo
per un caso ha un numero di firme inferiore a quelle che avrebbero
potuto essere apposte dalle disponibilità emerse! Rimaniamo
perplessi perché se c'è l'accordo su tale questione che non sposta
gli equilibri politici, che non richiede di impegnare soldi, che
non richiede consulenze, che è condivisa da tutti, che va a
giovamento dell'imprenditoria locale, mi domando qual è la "ratio"
politico-amministrativa dell'astensione, sapendo che l'astensione
equivale a voto contrario, perché non consente l'approvazione della
risoluzione!
Prendiamo atto che questa è l'indicazione dell'Esecutivo, ma nel
prenderne atto comunicheremo che l'Esecutivo dice delle cose e ne
fa sempre delle altre! Ci rammarichiamo di questa indicazione e
manteniamo la risoluzione.
Presidente - La parola al Consigliere Borre.
Borre (UV) - Intervengo per chiarire un punto.
Per quanto riguarda la risoluzione ha già risposto l'Assessore e
mi atterrò a quanto la maggioranza ha deciso, ma nel precedente
Consiglio sulla legge di modifica dei lavori pubblici c'erano state
delle critiche - secondo me e alcuni membri della commissione -
inopportune nei confronti di "Centro Sviluppo", per l'audizione di
"Centro Sviluppo" su questa allora bozza di legge. Avevamo ritenuto
come III Commissione audire "Centro Sviluppo", perché in passato
aveva lavorato e redatto la legge n. 12, quindi ritenevamo
opportuno sentirlo per la sua esperienza acquisita al momento della
redazione dell'altra legge e anche perché avevano un panorama
chiaro della situazione industriale dell'edilizia nella nostra
Valle. La partecipazione del dr. Anselmo e dell'avv. Bellot ha
portato in commissione un valido contributo che abbiamo utilizzato
per meglio indirizzare la bozza di legge, quindi ritengo
inopportune quelle critiche, svolte forse "a tambur battente" e
senza pensarci tanto sopra, tanto per fare una risata che non
ritengo seria nei confronti di chi ha collaborato con noi.
Presidente - Pongo in votazione la risoluzione:
Consiglieri presenti: 27
Votanti e favorevoli: 10
Astenuti: 17 (Caveri, Cesal, Charles Teresa, Ferraris, Fey,
Fosson, Isabellon, Marguerettaz, Nicco, Pastoret, Perrin, Perron,
Praduroux, Rini, Sandri, Viérin Adriana, Viérin Laurent)
Il Consiglio non approva.
Presidente - Su questo punto concludiamo i nostri lavori.
La seduta è tolta.
---
La réunion se termine à 17 heures 12.
