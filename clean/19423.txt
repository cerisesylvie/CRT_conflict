Classificazione
AMBIENTE
Inquinamento
ENERGIA


Resoconto integrale del dibattito dell'aula
Oggetto del Consiglio n. 2581 del 17 aprile 2002 - Resoconto
OGGETTO N. 2581/XI Tutela della popolazione da possibili danni
derivanti da inquinamento elettromagnetico causato da elettrodotti.
(Interpellanza)
Interpellanza Preso atto che la regione Valle d'Aosta ha
provveduto finora a disciplinare con legge regionale n. 31 del 21
agosto 2000 l'installazione e l'esercizio di impianti di
radiotelecomunicazione, predisponendo indirettamente gli strumenti
per prevenire danni derivanti dall'esposizione alle emissioni
elettromagnetiche;
Atteso che non è stato affrontato il tema dell'inquinamento
derivante dall'esposizione a campi elettromagnetici generati da
elettrodotti;
Visti i dati rilevati dall'ARPA relativi alla popolazione del
comune di Châtillon, da cui risulta che la percentuale di
popolazione esposta a livelli di inquinamento elettromagnetico
superiore a 5 microtesla supera di gran lunga la media
nazionale;
Visto che sono diversi i comuni della regione interessati come
Châtillon dall'attraversamento di elettrodotti, la cui popolazione
si trova esposta in modo continuativo a valori tali che non
inducono ad effetti acuti ma che possono rientrare nella categoria
di fenomeni considerati "possibili cancerogeni";
Ritenuto opportuno, in attesa di decisioni nazionali,
disciplinare tale materia onde tutelare la salute dei cittadini,
favorendo la delocalizzazione delle abitazioni che si trovano in
zone altamente esposte o lo spostamento degli elettrodotti;
Visto che altre regioni, come la Regione Veneto e la Regione
Campania, si sono mosse in tal senso;
i sottoscritti Consiglieri regionali
Interpellano
la Giunta regionale per sapere:
1) se ritiene opportuno che la popolazione sia tutelata dai
danni derivanti dall'inquinamento elettromagnetico causato da
elettrodotti;
2) se, e in quali tempi, intende predisporre una normativa
regionale che disciplini la prevenzione dei danni derivanti dai
campi elettromagnetici generati da elettrodotti.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Nel Consiglio scorso avevamo
presentato un'interpellanza in seguito ai dati che l'ARPA aveva
rilevato sulla presenza di livelli di inquinamento elettromagnetico
nel territorio del Comune di Châtillon. In quell'occasione avevamo
posto in modo indiretto la questione circa l'opportunità e la
necessità, da parte della Regione, di intervenire per eliminare - o
almeno ridurre - il pericolo derivante dall'esposizione prolungata
della popolazione ai cosiddetti "bassi" valori di inquinamento
elettromagnetico, cioè a valori non acuti, non superiori ai 100
microtesla.
Nella sua risposta l'Assessore Vicquéry aveva ricordato, fra le
altre cose, che tutta la materia era regolamentata da una legge
quadro nazionale, la n. 36/2001.
In particolare in questa legge viene detto, all'articolo 4, che
sarà lo Stato
"a definire i valori di campo elettrico, magnetico
ed elettromagnetico, ai fini della progressiva minimizzazione
dell'esposizione ai campi medesimi"
, sarà sempre lo Stato a
"definire i limiti di esposizione, i valori di attenzione, gli
obiettivi di qualità entro sessanta giorni dalla data di entrata in
vigore della legge"
, e sarà poi compito delle regioni
"adeguare la propria legislazione ai limiti di esposizione, ai
valori di attenzione e anche agli obiettivi di qualità previsti dai
decreti nazionali"
. Questi valori, mi è stato risposto, non
sono stati ancora definiti; pertanto su questa materia non si può
intervenire.
Il discorso che l'Assessore ha fatto, e che penso facesse a nome
della Giunta e della maggioranza, è il seguente: "aspettiamo che il
Governo emani questo decreto, che fissi i limiti di attenzione e
gli obiettivi di qualità, dopo di che noi, Regione, potremo
legiferare"; nel frattempo si aspetta. Ora la nostra iniziativa si
colloca proprio in questo spazio di attesa, cioè in questo
"frattempo", che può essere pochi mesi, ma può essere, purtroppo,
anche molto più lungo, magari anni. Con l'iniziativa riproponiamo
in modo preciso la questione chiedendo una risposta precisa più
diretta; e, nel riproporre la questione, cioè sia se la Regione
ritenga opportuno che la popolazione vada tutelata dai danni
derivanti dall'inquinamento elettromagnetico causato da
elettrodotti, sia se la Giunta intenda predisporre una normativa
regionale che disciplini la prevenzione dei danni derivanti dai
campi elettromagnetici generati dagli elettrodotti, vogliamo
introdurre due dati e una raccomandazione.
Primo dato: alcune regioni, stante l'attuale normativa, hanno
già legiferato in materia, anche in assenza di valori definiti a
livello nazionale. Secondo dato: a livello scientifico è stata
dimostrata una correlazione fra la presenza di livelli di
inquinamento elettromagnetico e l'insorgenza di tumori infantili,
specie leucemie. Ci sono studi ben precisi a questo riguardo.
Cito, ad esempio, uno studio tedesco sulla relazione fra campo
magnetico e leucemia infantile e uno studio internazionale in cui
si afferma che nei casi studiati, là dove i bambini sono esposti ad
un inquinamento elettromagnetico superiore a 4 microtesla, si
registra il raddoppio del rischio di leucemia infantile, rispetto
ad un'altra fascia di bambini che vivono in un territorio con
inquinamento inferiore a 4 microtesla. Questo significa che una
correlazione è ormai acclarata a livello scientifico fra campi
elettromagnetici superiori a 4 microtesla e insorgenza di leucemia
infantile. Infine, la raccomandazione: esiste il diritto alla
tutela preventiva della salute, e questo è un diritto che la
costituzione ha affermato; esiste il principio di precauzione, cioè
non posso avallare questa situazione o applicare questo valore se
non ho la certezza scientifica della sua non nocività.
Ora, su questo fatto, nessuno accerta scientificamente la non
nocività. La nostra Regione ha legiferato con la legge n. 31/2000
in materia di installazione ed esercizi di impianti di
radiotelecomunicazione e, seppure indirettamente, si è posta il
problema della tutela della salute della popolazione esposta alle
emissioni elettromagnetiche. Viene affermato, là dove si prevede il
parere preventivo dell'ARPA, che devono essere rispettati i limiti
di esposizione, le misure di cautela, gli obiettivi di qualità. Ora
è chiaro che rimane il problema di definire questi obiettivi di
qualità, e vediamo che nel Comune di Aosta viene dibattuto questo
problema, ma questo è un altro discorso; la cosa importante è che
si afferma che vanno cercate misure di cautela e obiettivi di
qualità.
Per quanto riguarda invece l'inquinamento elettromagnetico
derivante da esposizione a campi elettromagnetici generati da
elettrodotti, la Regione non ha legiferato in materia in nessun
modo, tanto meno per quanto riguarda la necessità di rispettare
obiettivi di qualità o misure di cautela. Noi chiediamo di sapere
cosa intenda fare la Regione su questa materia. Avevamo posto
indirettamente il problema quando abbiamo affrontato il caso a Hône
dei signori Praduroux; ora, a fronte di nuovi dati da parte
dell'ARPA, noi riproponiamo la questione.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Rispetto alla prima domanda che viene posta,
la risposta è scontata, nel senso che la tutela della salute umana
è un diritto primario garantito dalla Costituzione, quindi, in
presenza di pericoli per la salute, esiste l'obbligo di
intervenire.
È altrettanto vero anche - e lo abbiamo detto più volte - che
rispetto ai danni derivanti dall'inquinamento elettromagnetico le
certezze scientifiche non siano proprio tali: la collega ha citato
studi che vanno in una certa direzione, noi potremmo - e lo abbiamo
già fatto - disquisire a lungo su altri studi e teorie che non
portano alle stesse assolute certezze e conclusioni; quindi, a
fronte di queste incertezze scientifiche, le politiche di cautela
nei riguardi dell'esposizione ai campi elettromagnetici paiono
assolutamente condivisibili.
Se è vero che tali concetti hanno guadagnato popolarità fra
molti cittadini, che pensano che queste politiche offrano una
protezione ulteriore contro i rischi scientificamente non provati,
è altrettanto vero che l'applicazione di simili approcci è
perlomeno problematica. La maggiore difficoltà è data dalla
mancanza di chiare evidenze di danni sanitari dovuti ad
un'esposizione cronica a campi elettromagnetici al di sotto dei
limiti stabiliti, o dalla mancanza di qualunque comprensione della
natura del danno sanitario, ammesso che ne esista uno. Mentre il
peso delle evidenze che si richiedono per attivare una politica
cautelativa è indiscutibilmente inferiore a quello richiesto per
definire delle linee guida di esposizione. È chiaro che un rischio
deve essere identificato e che occorre una certa comprensione di
quali siano le condizioni in cui questo rischio può
presentarsi.
Da un punto di vista scientifico sono stati evidenziati problemi
di adozione di politiche cautelari, che potrebbero rivelarsi del
tutto sproporzionate rispetto ai pericoli effettivamente accertati
e che rischiano di diventare in questo modo del tutto arbitrarie.
La scelta dell'azione di tutela deve pertanto in questi casi essere
attentamente ponderata.
Limiti di esposizione e azione di risanamento devono essere per
forza definiti in modo da risultare credibili ed effettivamente
realizzabili in tempi prefissati e con le risorse realmente
disponibili. Devono essere chiaramente individuati i soggetti o gli
Enti tenuti a sostenerne i costi e devono inoltre essere fissati
con precisione anche i tempi per la realizzazione di questi
interventi; è inutile infatti imporre limiti e fantasiosi programmi
di risanamento che prevedano programmi di investimento da migliaia
di miliardi, per i quali non è chiara la fonte di finanziamento.
Secondo noi bisogna privilegiare l'intervento sulle nuove
strutture, al fine di evitare che si realizzino situazioni a
rischio nel prossimo futuro. Lo ha detto il collega Vicquéry,
rispondendo due settimane fa, lo ripeto, lo avevamo già detto
discutendo della legge n. 31: in assenza dei Decreti applicativi
della legge quadro statale contenenti i valori di cautela, che
consentiranno di avviare le azioni di risanamento, non abbiamo
intenzione di provvedere a fissare nessun limite.
Questo per evitare di creare confusione e di creare danni. In
relazione alla problematica, abbiamo comunque ritenuto opportuno
avviare un'azione conoscitiva delle situazioni di prossimità degli
elettrodotti e dei livelli di campo. A tal fine, segnalo che è
stata promossa la stipulazione di un accordo di programma con
l'ARPA della Valle d'Aosta per la disciplina di attività e di
azioni finalizzate all'integrazione fra politiche ambientali e
sanitarie, per la tutela della popolazione dai rischi ambientali,
finalizzato a verificare in prima istanza gli eventuali problemi di
bambini e ragazzi in età scolare, essendo frequenti le scuole poste
in prossimità di linee di alta e media tensione. Tale accordo,
seguito dall'Assessorato alla sanità, è in fase di
stipulazione.
Stiamo anche lavorando alla predisposizione di una normativa
regionale che disciplini le modalità di realizzazione delle linee
elettriche. In quella sede - mi auguro che i Decreti attuativi
della legge quadro siano definiti e siano emanati al più presto -
valuteremo se in particolari aree, in modo particolare in relazione
a scuole o ad asili, sarà il caso di introdurre limiti di
esposizione diversi da quelli che saranno fissati a livello
statale.
Président
La parole à la Conseillère Squarzino
Secondina.
Squarzino (PVA-cU)
Credo che ogni decisione non nasce
d'emblée, ma si costruisce nel tempo. Quindi noi continueremo la
nostra azione di informazione e di richiesta di chiarimenti e di
presentazione del problema, perché quanto ha detto oggi l'Assessore
è sicuramente qualcosa di più rispetto a quanto detto un anno fa. E
questo mi fa piacere, nel senso che c'è una sempre maggiore
consapevolezza e il desiderio almeno di incominciare a fare qualche
piccolo passo.
Ma questo, Assessore, non è ancora sufficiente. Posso capire che
lei cerchi di giustificare la propria posizione, però non
condividiamo le argomentazioni che lei ha esposto, e le spiego il
perché. Lei dice che non c'è nessuna certezza scientifica rispetto
ai danni provocati dall'esposizione prolungata a bassi campi
elettromagnetici.
Il rapporto, la correlazione fra campi elettromagnetici, anche
di basso livello, e leucemia infantile, questo rapporto è chiaro,
questo rapporto è stato dimostrato, questo rapporto è alla base
della circolare "Clini", questo rapporto è alla base della
convenzione che lei, che la Giunta vuole fare con l'ARPA per
verificare - giustamente, secondo me - se ci sono delle zone: asili
nido, scuole, frequentate da bambini, ma anche da anziani e dagli
altri adulti, in cui il livello di inquinamento sia superiore a 0,2
microtesla. Se lei ha giustamente chiesto all'ARPA di iniziare
questa verifica, vuol dire che c'è un dato scientifico preciso
sotto questa decisione, altrimenti non lo avrebbe fatto, altrimenti
non ci sarebbe la circolare "Clini", che da almeno due anni
chiarisce la pericolosità di questi limiti.
Credo che su alcune cose si debba fare chiarezza; sappiamo con
sicurezza scientifica che c'è questa correlazione. Non abbiamo
ancora scoperto se esiste una correlazione anche rispetto alla
popolazione adulta. Ma, Assessore, la pericolosità dell'amianto è
stata scoperta dopo anni e anni, quando si sono verificate una
serie di morti, un aumento esponenziale di casi di cancro. Ora io
credo che oggi non si possa dire che non ci sono certezze
scientifiche per cui non esiste il pericolo. Esiste il problema di
una politica di cautela, a cui lei ha accennato, ma la politica di
cautela è - appunto - una politica e, in quanto tale, dipende dalle
scelte politiche di una regione, di una forza politica, di una
Giunta, di un movimento, di un partito.
Allora lei deve spiegare perché non è possibile scegliere, come
Regione, di fare una politica seria di cautela, nei confronti di
situazioni, di casi, di abitazioni in cui esiste un livello molto
alto di inquinamento; diverse zone di Châtillon sono superiori a
0,4 microtesla. E perché rispetto a queste situazioni dovremmo
dire:
"abbiate pazienza, non c'è pericolo, state tranquilli, non
ci sono problemi?"
Io credo che nessuno possa dirlo, al massimo
potete dire:
"noi, in questo momento, non siamo capaci di
dimostrare che c'è una correlazione"
, ma nessuno può dire:
"siamo sicuri che non c'è nessun pericolo"
.
Credo pertanto che una regione possa porsi, come politica di
cautela, alcuni obiettivi precisi, altre regioni lo hanno fatto: la
Regione Veneto l'ha fatto, la sua legge è stata impugnata dalla
Corte costituzionale ma poi la Regione Veneto ha vinto; la Regione
Campania lo ha fatto, indicando proprio i problemi che lei poneva
prima, ha legiferato dicendo di voler intervenire per quanto
riguarda la prevenzione dei danni derivanti dai campi
elettromagnetici generati da elettrodotti, dicendo che gli
strumenti urbanistici devono assicurare che si realizzi
"il
rispetto dei valori limite di induzione magnetica, misurata al
ricettore di 0,2 microtesla in prossimità di asili, scuole, aree
verdi attrezzate, ospedali, aree urbane, uffici adibiti a
permanenza di persone non inferiore a 4 ore giornaliere"
.
Non solo, dice che ci deve essere un catasto degli elettrodotti,
dice che
"le imprese distributrici di energia elettrica con
elettrodotti di tensione fino a 150.000 volt presentano alla
Regione, entro sei mesi, un piano di risanamento"
, con modalità
e tempi, e via dicendo. Vengono enunciati in maniera chiara i
limiti di cautela e di attenzione, i tempi entro cui le imprese
dovranno presentare un piano di risanamento, viene individuato
nell'ARPA l'organismo che deve istituire il catasto degli
elettrodotti, vengono fissate anche le sanzioni per gli enti
gestori inadempienti.
Perché allora altre regioni fanno queste scelte e noi non
possiamo farle, in nome di che cosa? Lei mi porti un solo motivo
che spieghi perché noi siamo una Regione che non può porsi degli
obiettivi di cautela rispetto alla popolazione: non c'è nessun
motivo, Assessore! Al massimo lei si trincera dietro al fatto che
mancano ancora le normative nazionali, mancano gli studi
scientifici, però le due leggi del Veneto e della Campania sono
state fatte in presenza dei limiti di cui lei sta parlando,
Assessore! Credo che occorra spiegare alla popolazione perché non
si vuole affrontare seriamente questo problema.
Lei dice:
"stiamo pensando alle modalità di realizzare linee
elettriche e in particolari aree siamo disposti anche a superare i
dati nazionali"
: dati che non ci sono ancora! Assessore, la
Regione autonoma Valle d'Aosta, che rivendica ad ogni piè sospinto,
giustamente, la propria autonomia, non è in grado di rivendicarla
in questa situazione? A cosa serve la nostra autonomia, se non per
giocarci su queste tematiche? Non potrebbe essere questo un
formidabile atout proprio per l'immagine turistica della regione,
per la sua vivibilità?
Non capisco perché, di fronte a certe possibilità, ci si
trinceri dietro a degli "non si può, ci sono dei limiti nazionali";
altre regioni a statuto ordinario lo hanno fatto, noi che siamo una
Regione a statuto speciale non lo facciamo! A me sembra poco
credibile la posizione della Giunta - non uso altri aggettivi,
anche se la foga del discorso me li suggerirebbe -, poco credibile
e poco rispettosa della salute della popolazione. Noi chiediamo di
intervenire là dove c'è il pericolo, certo; ma il pericolo già si
sa dov'è!
In tutta una serie di Comuni: Gressan, Pollein, Jovençan,
Champ­depraz, oltre a Hône e a Châtillon c'è sicuramente questo
pericolo, denunciato più volte dall'ARPA. Chiediamo che la Giunta
prenda sul serio questo problema e spieghi i motivi per cui non è
disponibile a fare una politica di cautela. Su questo torneremo
ancora, Assessore.
