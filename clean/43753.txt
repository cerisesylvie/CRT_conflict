Classificazione
TRASPORTI E VIABILITÀ
Viabilità



Oggetto del Consiglio n. 931 del 7 ottobre 2021 - Resoconto
OGGETTO N. 931/XVI - Interpellanza: "Interventi per il
completo ripristino del percorso sterrato situato tra i Comuni di
Saint-Christophe e Roisan".
Bertin (Presidente) -
Punto n. 36 all'ordine del giorno.
Dopo questa interpellanza sospenderemo i lavori per arieggiare i
locali. Per l'illustrazione il consigliere Baccega.
Baccega (PA) -
Questi atti ispettivi il più delle volte
nascono da sollecitazioni che ci vengono sottoposte e in questo
caso possiamo anche dire strada facendo. Questa richiesta di
informazioni poteva anche essere una semplice interrogazione, ma è
stata catalogata come interpellanza e questo ci permetterà di
approfondire un po' di più.
Ci riferiamo in particolare alla strada sterrata che dal
villaggio di Veynes di Saint-Christophe si collega al comune di
Roisan e prosegue fino a Valpelline lungo il Ru Pompillard. Da
molti mesi la strada risulta interrotta all'altezza della galleria
di Senin, perché la stessa è interessata da crolli all'interno
della galleria. Tenuto conto che si tratta di un percorso molto
frequentato, riteniamo che sia doveroso intervenire per risolvere
la problematica dell'interruzione ed è un po' quanto chiedono a
gran voce molti abitanti della
plaine
che frequentano la
strada per le passeggiate.
Va sottolineato che alla partenza da Veynes è presente un
cartello che indica "Strada privata, transito a proprio rischio e
pericolo"; è un po' preoccupante, direi. Successivamente il Comune
di Saint-Christophe ha posto un altro cartello che indica "Chiusura
della galleria sulla pista del Ru Pompillard dopo Senin a causa
della caduta di pietre dalla volta".
Abbiamo anche interpellato per le vie brevi l'assessore del
Comune di Saint-Christophe, per conoscere eventuali interventi
previsti e ci è stato detto che se ne occupava la Regione. Per
questo interpelliamo il Governo regionale, per conoscere se sono
previsti interventi di ripristino completo del percorso, interventi
ovviamente per garantire il passaggio in galleria in sicurezza;
qualora sia avviata una procedura per intervenire, se questa è
prevista nel piano lavori pubblici e quali siano i tempi previsti
per il ripristino completo del percorso; seppure trattandosi di
strada privata, possono essere effettuati interventi da parte della
pubblica Amministrazione regionale e se si intende procedere in tal
senso.
Presidente -
Risponde l'assessore Sapinet.
Sapinet (UV) -
Rispondo io, in quanto i lavori in oggetto
sono portati avanti dalla struttura delle risorse naturali.
Ringrazio il collega Baccega per questa iniziativa che ci permette
di illustrare e di aggiornare un po' sull'iter in corso. Un
itinerario strategico, come lei ha ben detto, molto fruito sia per
l'attività sportiva, ma anche strategico dal punto di vista
dell'antincendio boschivo. Un itinerario che era stato oggetto già
in primavera, prima ancora del verificarsi dei crolli, di un
confronto tra il sottoscritto, insieme ai referenti del CMF
[Consorzio di Miglioramento Fondiario,
ndr
] della zona, e il
Comune di Saint-Christophe, dove in un primo incontro si era
ragionato sull'opportunità e la possibilità di illuminare quella
parte particolarmente buia e quindi pericolosa. Successivamente si
è verificato un crollo della volta. Parliamo di un piccolo crollo,
ma comunque un sinistro che si è verificato, se non erro,
all'inizio dell'estate-fine primavera e da lì poi è stato avviato
l'iter; o forse era durante l'inizio dell'estate.
Inizierei a rispondere uno per uno ai quesiti. Il primo quesito:
se sono già previsti interventi per il ripristino. L'intervento di
ripristino della galleria in regime di somma urgenza, ai sensi
dell'articolo 163 del decreto legislativo 50 del 2016, è stato
ratificato con provvedimento dirigenziale 5343 in data 20 settembre
2021. L'intervento prevede la verifica strutturale della galleria,
il disgaggio del materiale in precario stato di stabilità, la
chiodatura di alcune porzioni della galleria e il rivestimento
delle superfici con calcestruzzo a spruzzo e fibrorinforzato, la
sistemazione del piano viabile e un adeguamento per garantire il
transito dei mezzi antincendio del nucleo antincendio boschivo del
Corpo forestale della Valle d'Aosta.
Il secondo quesito: se sia avviata una procedura per intervenire
e quali potrebbero essere le tempistiche. I lavori sono stati
consegnati all'impresa il 25 agosto del 2021 e si ritiene che
possano arrivare a conclusione durante il mese di ottobre 2021,
quindi con il mese di novembre; rimangono da verificare le
tempistiche per il discorso dell'illuminazione.
Il quesito n. 3: se, pur trattandosi di strada privata, possono
essere effettuati interventi da parte della pubblica
amministrazione e se si intende procedere in tal senso. Sì, la
galleria, come detto, è sita su un tratto di strada forestale, è
un'arteria di importanza strategica per la prevenzione degli
incendi, in quanto dalla stessa si accede a una vasta area boscata,
dove è presente un alto indice di rischio per incendio boschivo,
così come descritto appunto dal piano regionale per la
programmazione e per le attività di previsione, prevenzione e la
lotta attiva contro gli incendi boschivi. Trattandosi, pertanto, di
un'infrastruttura importante ai fini della prevenzione e alla lotta
agli incendi, l'intervento è stato preso in carico dal Dipartimento
risorse naturali e corpo forestale, struttura foreste e
sentieristica.
Per quella che è la segnaletica del transito a proprio rischio e
pericolo, questo è un esempio di quanto stiamo facendo e di quanto
si è già detto, che è di garantire la percorribilità di queste
viabilità dal punto di vista anche turistico, per andare anche ad
alleggerire poi le eventuali responsabilità che oggi sono in capo a
chi gestisce, quindi in particolar modo al consorzio.
Presidente -
Per la replica il consigliere Baccega.
Baccega (PA) -
Sono contento, perché siamo lieti di poter
dire ai nostri interlocutori che i lavori sono previsti, saranno
attivati quanto prima e si presuppone che per fine anno possano
essere completati.
È sicuramente un itinerario molto frequentato, è una piacevole
passeggiata in mezzo al bosco e il fatto che sia anche una pista
tagliafuoco è elemento fondamentale e importante anche per coloro
che hanno strutture agricole nei dintorni. È un itinerario facile
su percorso sterrato quasi pianeggiante, quindi è molto frequentato
dalle famiglie. In questo periodo in cui è difficile andare in alta
montagna a frequentare piste più in alto perché è freddo, l'autunno
diventa un momento di grande frequentazione per quella pista. La
ringrazio per le indicazioni che ci ha dato.
Presidente -
Come detto in precedenza, sospendiamo
brevemente.
La seduta è sospesa dalle ore 10:58 alle ore 11:26)
