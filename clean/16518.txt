Classificazione
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 2918 del 8 gennaio 1998 - Resoconto
SEDUTA ANTIMERIDIANA DELL'8 GENNAIO 1998
OGGETTO N. 2918/X Completamento dell'autostrada Aosta - Traforo
del Monte Bianco, tratto Morgex - Traforo. (Interpellanza)
Interpellanza Premesso:
- che in seguito a una decisione del giudice amministrativo che
ha disposto la sospensione dei lavori di realizzazione del lotto 4
dell'autostrada Aosta - Traforo del Monte Bianco (tratto Morgex -
Traforo del Monte Bianco), l'impresa di costruzioni Rozzi
Costantino & C. S.p.A., appaltatrice del medesimo insieme ad
altre due ditte con le quali ha costituito il consorzio Saint
Didier, è incorsa in un'acuta crisi economico-finanziaria;
- che le difficoltà della società Rozzi si sono ripercosse su
diverse imprese locali, subappaltatrici e fornitrici di cantiere in
questione;
- che, a fronte di tale situazione, la committente RAV,
dimostrandosi interessata a una pronta e completa ripresa dei
lavori di costruzione, in virtù del successivo sblocco della
sospensiva a suo tempo disposta dal TAR, aveva richiesto e ottenuto
di potere monitorare i pagamenti alle imprese subfornitrici
impegnate nelle realizzazioni, per evitare che la società
appaltatrice (in amministrazione controllata) reimpiegasse
diversamente le somme corrisposte a titolo di liquidazione degli
stati di avanzamento dei lavori effettuati;
- che tale volontà della RAV si è concretizzata nel conferimento
di un mandato speciale della Rozzi S.p.A. a favore della Banca di
Roma, filiale di Ascoli Piceno, nel senso di privilegiare la
liquidazione dei subappaltatori e fornitori di cantiere, nonché i
salari e gli stipendi ai dipendenti delle ditte interessate;
- che dall'estate dello scorso anno i lavori sono stati
nuovamente sospesi e che analogamente sono venute meno le tranches
di pagamento da parte della RAV a favore della Rozzi, con tutte le
conseguenze negative che ne derivano;
tutto ciò premesso il sottoscritto Consigliere regionale
Interpella
la Giunta regionale per conoscere
1) per quali ragioni la RAV ha deciso di non procedere più al
pagamento delle tranches, a stati di avanzamento lavori avvenuti, a
favore della Rozzi;
2) quali sono le intenzioni della RAV a fronte di tale
situazione di stallo, che rischia di creare serie difficoltà
economiche alle diverse imprese locali che, avendo prestato la loro
opera a favore della Rozzi, sono tuttora in attesa della
liquidazione dei crediti loro spettanti;
3) qual è l'attuale situazione dei lavori nel lotto interessato
e come si intende procedere, relativamente ai tempi e alle
modalità, al completamento dell'opera autostradale.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Quest'interpellanza porta alla luce alcuni degli
effetti estremamente dannosi che si sono prodotti in seguito alla
sospensione dei lavori proclamata già alcuni anni fa dal giudice
amministrativo relativamente ad un lotto autostradale, il tratto
Morgex-Courmayeur, che era in corso di realizzazione. Questo
avvenne intorno agli anni ?93-?94 ad opera di alcuni movimenti
ambientalisti e oggi possiamo verificare concretamente quali sono
gli effetti devastanti che si sono prodotti e su una società di
Ascoli Piceno, che è stata la prima vittima di quest'iniziativa e
poi sui dipendenti della medesima e naturalmente su una serie di
piccole imprese che hanno fornito o subfornito determinate attività
di cantiere a favore della medesima impresa.
Si tratta della situazione della Costantino Rozzi & C.
S.p.A., che ha appaltato la realizzazione del lotto 4
dell'autostrada Aosta - Traforo del Monte Bianco, in particolare il
tratto compreso fra Morgex e Courmayeur e che aveva costituito
appositamente un'associazione temporanea di impresa, denominata
Saint-Didier, per realizzare questo tratto autostradale.
In seguito a questa sospensione dei lavori la Società cade in
un'acuta crisi economica e finanziaria. Queste difficoltà che
affronta la Società si ripercuotono sui lavoratori, ma anche su
diverse imprese locali che hanno subappaltato o, come dicevo,
fornito prestazioni d'opera a favore della stessa Rozzi.
Di fronte a questa situazione, che è stata più volte oggetto
anche di cronaca su diversi organi di informazione, la committente,
che è la RAV, si dimostra in un primo tempo interessata, tant'è che
ci sono diversi atti e del Tribunale di Ascoli Piceno e di altri
ufficiali come un notaio della medesima zona dove la RAV dimostra
interesse, prima ad una pronta e completa ripresa dei lavori di
costruzione, che si ha immediatamente dopo lo sblocco di questa
sospensione dei lavori disposta dal TAR a suo tempo, e poi anche a
creare una sorta di monitoraggio su quelli che sono i proventi che
la stessa RAV fornisce a stati di avanzamento di lavori avvenuti
alla stessa Costantino Rozzi affinché il monitoraggio abbia la
funzione che l'impiego delle somme venga destinato ai dipendenti e
alle imprese subappaltatrici e non venga distratto verso altri
intenti.
Abbiamo quindi una serie di atti ufficiali che vengono
realizzati alla presenza di un commissario giudiziale, la RAV
quindi dimostra interesse e paga a tranches all'impresa
appaltatrice fino a un certo punto le varie competenze che spettano
ad essa.
In particolare si fa riferimento nell'interpellanza al
conferimento di un mandato speciale che viene fatto a favore di una
banca, nel senso che viene privilegiata la liquidazione dei
subappaltatori e fornitori di cantiere nonché la liquidazione di
salari e stipendi ai dipendenti delle ditte interessate.
Dall'estate dello scorso anno i lavori vengono nuovamente
bloccati ed analogamente vengono meno anche i pagamenti di queste
tranches da parte della committente con tutta una serie di
conseguenze negative che si possono immaginare. Ci sono circa una
trentina di piccole imprese valdostane che hanno prestato la loro
opera di fornitura a favore della Ditta Rozzi che in questo momento
vantano crediti più o meno grandi nei confronti della medesima,
crediti che vanno da poche decine di milioni per alcuni ad alcune
centinaia di milioni per altre. Voi potete immaginare quanto possa
essere difficile affrontare per una piccola impresa una situazione
di carenza di liquidità a fronte di prestazioni eseguite, quindi
fornitori pagati o che devono essere pagati e nello stesso tempo
anche dipendenti che devono ricevere le loro retribuzioni.
Quest'interpellanza quindi ha come obiettivo quello di conoscere
quali sono oggi allo stato attuale, di fronte a questo blocco,
ripresa e riblocco dei lavori, le intenzioni concrete della RAV,
per quali ragioni questa Società ha deciso di non procedere più al
pagamento di queste tranches come si era invece impegnata a fare in
un primo tempo a favore della Rozzi e quali sono le reali
intenzioni della RAV anche di fronte a quelle che sono delle
situazioni drammatiche in cui versano determinate piccole imprese
in particolare dell'Alta Valle che stanno subendo questa
propagazione dannosa degli effetti che si sono verificati in
seguito alla crisi economica e finanziaria della stessa Rozzi.
Come terzo quesito si chiede qual è l'attuale situazione dei
lavori nel lotto interessato e come si intende procedere,
relativamente ai tempi e alle modalità, al completamento dell'opera
autostradale anche perché la data del ?98, che era prevista come
termine di ultimazione dei lavori, non so quanto possa essere
concretamente rispettata.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) A seguito dell'iniziativa del Consigliere
Tibaldi abbiamo richiesto ai vertici della RAV di fornire un quadro
dettagliato sulla situazione esistente. È stata prodotta
all'Assessorato una relazione che può fornire gli elementi
necessari per rispondere, spero in modo esauriente, ai quesiti
dell'interpellante.
Con contratto di appalto in data 27 luglio 1992 la RAV ha
affidato all'AT Rozzi Costantino, ora Rozzi Costantino & C.
S.p.A., in qualità di mandataria, e alla CMB di Carpi, mandante,
Consorzio cooperativo costruzioni, mandante, i lavori del lotto 4
dell'autostrada Traforo del Monte Bianco - Aosta, tratto Morgex -
Courmayeur.
In data 15 luglio 1992 ha avuto luogo la consegna dei lavori del
lotto 4. Dopo le note vicende legate al ricorso da parte di alcune
associazioni ambientaliste e di alcuni proprietari di terreni
espropriati, ricorso volto ad annullare le autorizzazioni
all'esecuzione dell'opera, e ad un primo accoglimento di tale
ricorso da parte della sezione prima del TAR del Lazio, i lavori
venivano sospesi in data 24 agosto 1994.
A seguito della sentenza del Consiglio di stato del 18 luglio
1995, che riformava la decisione del TAR, la direzione lavori,
mediante comunicazione telegrafica del 20 luglio 1995, invitava la
Rozzi Constatino & C. S.p.A. alla sottoscrizione del processo
verbale di ripresa dei lavori per il giorno 24 luglio 1995.
Poiché l'impresa non accoglieva l'invito della direzione lavori,
il 7 agosto 1995 quest'ultima ordinava l'immediata ripresa dei
lavori con verbale sottoscritto dal Direttore tecnico
dell'impresa.
In data 17 maggio 1996 la RAV S.p.A., a causa delle difficoltà
di gestione in cui versava l'Impresa Rozzi Costantino - non
certamente, come sostiene il Consigliere Tibaldi, interamente
riferite alle vicende del lotto 4 dell'autostrada, cioè le
difficoltà di gestione della Rozzi non vanno addebitate
esclusivamente a questa situazione, come peraltro non si possono
automaticamente legare le gravi inadempienze della Rozzi nei
confronti di eventuali subappaltatori alle vicende dell'autostrada
-, ammessa la procedura di amministrazione controllata dal
Tribunale di Ascoli Piceno con decreto datato 26 settembre 1995,
procedeva alla sottoscrizione di un accordo che prevedeva
condizioni operative ed economiche volte a garantire quanto più
possibile un'equilibrata prosecuzione dei lavori. L'Impresa, dal
canto suo, si impegnava a presentare un programma esecutivo dei
lavori aggiornato.
Sulla base di tale accordo la Rozzi S.p.A., previa
autorizzazione del giudice dell'amministrazione controllata,
provvedeva all'apertura di un apposito conto corrente bancario su
cui fare affluire i pagamenti da parte della RAV conseguenti
all'emissione degli stati di avanzamento lavori. Tali importi,
sulla base del citato provvedimento autorizzativo del giudice
delegato, dovevano essere destinati esclusivamente alla copertura
dei costi della commessa RAV.
In seguito ad istanza presentata da una delle imprese mandanti
dell'AT, tale conto corrente è stato posto sotto sequestro
giudiziario. Dopo tale provvedimento l'Impresa Rozzi non ha più
emesso fatture. In data 7 agosto 1997 la RAV, considerato:
1) che le difficoltà incontrate dall'Impresa Rozzi per
l'attuazione dei lavori hanno pesantemente condizionato i livelli
di avanzamento degli stessi;
2) che, malgrado i ripetuti solleciti e le disposizioni
impartite sia dalla direzione lavori che dalla committente RAV
affinché venisse attivata un'adeguata organizzazione di cantiere,
l'avanzamento dei lavori risultava nettamente inferiore rispetto ai
livelli di produzione previsti contrattualmente;
3) che l'Impresa Rozzi non presentava la rielaborazione del
programma dei lavori cui si era impegnata malgrado il termine di
ultimazione degli stessi fosse abbondantemente scaduto.
A seguito di queste considerazioni si diffidava l'Impresa Rozzi
Constatino a presentare entro 20 giorni un programma aggiornato di
esecuzione dei lavori dal quale risultasse il recupero del ritardo
determinatosi a causa della condotta inadempiente dell'appaltatore
e l'indicazione specifica e dettagliata dei mezzi e del personale
da impiegare nel cantiere per la corretta esecuzione dei lavori
stessi. Trascorso tale termine ultimativo, in caso di mancata
tempestiva presentazione del programma sopraesposto, ovvero di
presentazione di un programma non realizzabile con i mezzi
indicati, il contratto di appalto avrebbe dovuto intendersi risolto
di diritto.
L'Impresa faceva pervenire alla RAV un programma lavori il 1°
settembre ?97. La RAV, dopo attento esame e anche a seguito delle
valutazioni espresse dalla direzione lavori, giudicava il programma
presentato assolutamente inadeguato tanto che con lettera dell'8
settembre 1997 dichiarava risolto, ai sensi e per gli effetti degli
articoli 1454 e 1662 del Codice civile, ai sensi dell'articolo 32
delle norme generali di appalto, il contratto stipulato con
l'Impresa Rozzi per l'esecuzione dei lavori di realizzazione del
lotto 4 dell'autostrada Traforo del Monte Bianco - Aosta.
La direzione lavori, in conformità a quanto previsto dalla
vigente normativa, invitava ripetutamente l'Impresa ad intervenire
per l'esecuzione dei rilievi in contraddittorio, necessari per la
definizione dello stato di consistenza dei lavori eseguiti al fine
di procedere alla riconsegna dei siti al committente e alla
definizione dei lavori di completamento del lotto.
L'AT Rozzi, deliberatamente ignorando l'avvenuta risoluzione del
contratto ed in palese contrasto con i suoi precisi obblighi
contrattuali, impediva l'esecuzione delle predette operazioni
intercludendo l'accesso al cantiere mediante l'apposizione di reti
e di sbarre chiuse con lucchetti.
Il 31 ottobre 1997 la RAV depositava presso la Pretura di Aosta
un ricorso ai sensi dell'articolo 1168 del Codice civile in cui
chiedeva la reintegrazione della committente nel possesso delle
aree e delle opere eseguite dall'AT Rozzi. L'udienza si è tenuta
nel mese di dicembre scorso e si è tuttora in attesa di conoscere
le decisioni del giudice.
Tale vicenda ha comportato oneri pesantissimi per la RAV,
infatti la risoluzione ha determinato maggiori costi per
l'esecuzione dei necessari rilievi, per la redazione della perizia
di assestamento e del progetto esecutivo delle opere di
completamento del lotto, per l'attività di manutenzione e
sorveglianza del cantiere, per l'attualizzazione dei prezzi di
contratto relativi ai residui lavori da realizzare, per il ritardo
nell'ultimazione dei lavori e per i conseguenti mancati introiti da
pedaggio a causa della ritardata entrata in esercizio del secondo
tronco.
La RAV ha inoltre subito ingenti danni a causa della condotta
gravemente ostruzionistica da parte della Rozzi. La RAV è pertanto
creditrice di rilevanti somme nei confronti della Rozzi verso la
quale ha promosso le opportune azioni previste dal contratto e
dalla legge per la tutela dei propri interessi.
Va peraltro considerato che è stato notificato alla RAV un atto
di sequestro conservativo a cura di una delle imprese mandanti
riguardante parte delle somme reclamate dalla Rozzi. Non si vede
quindi come la RAV possa aderire ad eventuali richieste mirate alla
liquidazione dei crediti senza ulteriormente aggravare la propria
esposizione finanziaria.
Per quanto concerne la situazione dei lavori, attualmente essi
sono stati eseguiti per il 50 percento circa dell'intero lotto. Una
volta superata tale fase, la cui complessità è stata esposta, ed
ottenuta la riconsegna del cantiere così come espressamente
previsto dalla norma contrattuale - articolo 32 delle norme
generali di appalto - tuttora disattesa, si procederà alla
redazione di un progetto di completamento da sottoporre
all'approvazione dell'ente concedente e al successivo appalto
dell'opera da ultimare.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore per la cronistoria che ha
fatto di quelle che sono state le vicende relative a questo
rapporto fra la committente e l'appaltatrice che alla fine è
sfociato in un contenzioso alquanto complesso che vede richieste di
danni e di risarcimenti da entrambe le parti.
A farne le spese sono da una parte i dipendenti, dall'altra
parte le piccole imprese subappaltatrici che vantano crediti
privilegiati o chirografari nei confronti e della Rozzi e di
conseguenza anche del committente, che avrebbe dovuto pagare la
Rozzi per alcune tranches, a farne le spese sono questi soggetti a
fronte dei quali non mi pare che l'Assessore abbia detto un
granché. Più che tutto ha detto che di fronte al contenzioso
esistente non si può certo provvedere alla liquidazione di queste
competenze, ma bisognerà vedere quale sarà la naturale evoluzione
delle cose a livello giudiziario.
Se da un punto di vista formale posso ritenermi soddisfatto
della risposta più o meno puntuale che ha formulato l'Assessore, da
un punto di vista sostanziale esprimo la preoccupazione nei
confronti di questa situazione che si è venuta a creare. Ritengo,
al di là della difesa di ufficio che ha fatto l'Assessore a favore
dei movimenti ambientalisti, in base anche le risultanze e i
documenti che ho raccolto, che la situazione che si è venuta a
creare in seguito alla sospensione dei lavori abbia generato, non
dico esclusivamente come ha detto l'Assessore, ma principalmente,
quelle disavventure che oggi vivono e la committente RAV, che
naturalmente vanterà delle legittime pretese, e le piccole imprese
e i dipendenti che vantano altrettanto legittime pretese nei
confronti della Rozzi.
