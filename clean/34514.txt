Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2279 del 7 marzo 2012 - Resoconto
OGGETTO N. 2279/XIII - Interpellanza: "Rallentamento del
procedimento per il rilascio delle autorizzazioni alla
realizzazione delle strutture e all'esercizio dei servizi
residenziali e semi-residenziali per anziani".
Interpellanza
Ricordato che la DGR 2282/2007 relativa all'approvazione dei
requisiti minimi strutturali e organizzativi dei servizi
socio-assistenziali residenziali e semi-residenziali per anziani
resi da soggetti pubblici e privati in Valle d'Aosta stabiliva il
termine di 24 mesi per la presentazione della richiesta di
autorizzazione all'esercizio;
Ricordato che la DGR 1557/2008 ha prorogato di altri 24 mesi
il termine previsto dalla DGR 2282/2007;
Ricordato che la DGR 3217/2008 ha approvato una prima
classificazione delle strutture residenziali per anziani pubbliche
e private;
Ricordato che la DGR 161/2011 ha approvato la sospensione dei
termini di adeguamento dei requisiti minimi organizzativi previsti
e ha dato "mandato al Direttore della Direzione politiche sociali
di avviare un processo di revisione condiviso da tutti gli enti
coinvolti che porti all'aggiornamento entro il 2011, degli standard
organizzativi minimi di cui alla deliberazione della Giunta
regionale 2282/2007, rivalutandoli secondo le indicazioni contenute
nel "Piano regionale per la salute e il benessere sociale
2011/2013" e le mutate esigenze assistenziali e di sostenibilità
economica";
Richiamata la DGR 230/2012 con la quale si autorizza la
Comunità montana Mont Emilius all'esercizio, in via sperimentale,
di una struttura socio-assistenziale per anziani con elevato
profilo assistenziale e sanitario per 30 posti sita nel Comune di
Gressan;
Atteso che l'allegato alla DGR 2282/2007 punto 1.6.4 - Ambito
sanitario - prevedeva la predisposizione, entro sei mesi, di uno
specifico protocollo di intesa tra Azienda USL della Valle d'Aosta,
il Consiglio Permanente degli Enti locali e la Regione con il quale
definire l'attività di assistenza sanitaria all'interno delle
strutture pubbliche socio-assistenziali residenziali per anziani
gestite dagli enti locali territoriali e il relativo
finanziamento;
i sottoscritti Consiglieri regionali
Interpellano
l'Assessore competente per sapere:
1) i motivi che hanno di fatto prima rallentato e poi fermato
il percorso delle autorizzazioni all'esercizio dei servizi
residenziali e semi-residenziali per anziani;
2) se è terminato il processo di revisione degli standard
organizzativi minimi;
3) se è ancora intenzione della Giunta regionale definire il
protocollo d'intesa previsto nell'allegato alla DGR
2282/2007;
4) per quali motivi è stata autorizzata la sperimentazione
nella micro-comunità sita nel Comune di Gressan.
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- Grazie Presidente.
Le immagini dei Pronto Soccorso che hanno di recente invaso i
giornali e le televisioni, con tutto il loro carico di dolore e di
inciviltà, hanno rivelato alla coscienza collettiva non solo la
condizione di una sanità allo stremo, ma anche che a pagare il
prezzo maggiore di questa condizione inumana sono spesso gli
anziani, i più vecchi, i più fragili ed i più indifesi. Per fortuna
queste immagini pare abbiano prodotto, da più parti, riflessioni e
prese di posizione, che, tuttavia, sembrano convergere verso una
richiesta comune: la sanità pubblica ha bisogno di una grande
trasformazione pena il suo inesorabile arretramento e, con esso, la
cancellazione di un diritto costituzionale.
Certo, la situazione presente in Valle d'Aosta non può essere
paragonata a quella che, molte, troppe volte, è al centro
dell'attenzione dei media; vale la pena però ricordare ancora che
questa società, anche quella valdostana, invecchia a grande
velocità e gli indici conseguenti - non autosufficienza, povertà,
solitudine, emarginazione - sono destinati inevitabilmente ad
aumentare. Si tratta di una condizione demografica e sociale
inedita, anche se prevista e prevedibile. Per fortuna il nostro
sistema sanitario ed assistenziale, frutto dell'impegno
lungimirante di molti, essendo ancora possiamo dire in "buona
salute", ci permette di interrogarci sul domani e su quanto di
meglio ci sia in termini di idee, di pensiero e di politiche nuove.
Con questo spirito nasce questa interpellanza che è frutto della
lettura di un comunicato stampa relativo alla sperimentazione, per
un anno, attivata nella microcomunità di Gressan, di un nuovo
modello organizzativo che prevede un servizio ad elevata assistenza
infermieristica.
"L'iniziativa punta
- sono parole del
Presidente Rollandin -
a decongestionare le strutture
ospedaliere e ad impedire periodi di allettamento lunghi e spesso
controproducenti"
. L'Assessore Lanièce, a sua volta, precisava
che
"L'idea è di razionalizzare meglio l'organizzazione e avere
micro dedicate agli anziani che necessitano di un'assistenza
maggiore e più specialistica e averne altre per quelli che hanno
bisogno di un'assistenza normale"
.
Per saperne di più abbiamo recuperato la deliberazione della
Giunta regionale che, nell'autorizzare l'esercizio di questo nuovo
modello organizzativo, disponeva alcune prescrizioni relative alla
sicurezza ed alcune misure relative, tra le altre, all'igiene ed
allo smaltimento dei rifiuti. Nell'atto amministrativo fra le
diverse condizioni però non ho trovato nulla inerente a due
fattori. Il primo, l'adeguamento del personale dell'area
socio-assistenziale a cui è affidata l'attività di assistenza
alberghiera. Questa assistenza è erogata in relazione al grado di
non autosufficienza della persona anziana e quindi anche gli
operatori OSS, al pari di quelli dell'area sanitaria, dovrebbero
essere adeguati - come è scritto nella deliberazione - alle
maggiori necessità degli utenti. Non è così o, meglio, dalla
deliberazione si capisce che è aumentata solo la presenza
infermieristica. Per farmi capire meglio richiamo a voi tutti un
esempio: la somministrazione dei pasti (due volte al giorno, più
colazione e merenda) che, per questa tipologia di ospiti, diventa
per il personale un momento particolarmente delicato, impegnativo e
lungo. Per poter assistere gli anziani con ritmi compatibili con la
loro disabilità occorre pazienza e non dover fare i conti con i
pochi minuti a disposizione. Se insieme al pasto che non può essere
somministrato freddo vuoi dare all'anziano anche un po' di
considerazione, il rapporto personale-ospiti dovrebbe essere
adeguato. Il secondo, è la necessità, a mio parere, di un preciso
"protocollo di indirizzo" (ormai li chiamiamo tutti così), anche
questo sperimentale, fra la micro di Gressan e l'ospedale. Sappiamo
bene, lo sa bene lei, Assessore, quante e quali sono a volte le
difficoltà e le incomprensioni che non facilitano un corretto
rapporto fra la chiamata di una struttura al Pronto Soccorso ed il
successivo, a volte lungo, percorso, per trovare all'anziano la
risposta più corretta al suo stato di salute. Lo ricoveriamo?
Sì...no...dove? Ma chi si prende la responsabilità di riportarlo in
struttura? E così via elencando. In questo ambito, Assessore, è
stata fatta una riflessione sulla presenza dei molti medici di
famiglia, visto che un anno fa abbiamo cambiato orientamento
rispetto al medico di struttura e, rispetto a questa
sperimentazione, per recuperare forse questa vecchia indicazione?
Per la micro di Gressan e l'ospedale quindi forse occorreva
definire una tempistica in funzione dei bisogni dei singoli ospiti
sulla base del loro progetto assistenziale. Questo forse è stato
fatto? Tutto ciò, però, non appare nella deliberazione.
La lettura dell'atto è stata utile anche per riprendere un tema
particolarmente importante, richiamato proprio dall'Assessore,
ovvero la ridefinizione dei requisiti strutturali ed organizzativi
dei servizi socio-assistenziali. Di questo aspetto, della gestione
insomma delle strutture residenziali e semi-residenziali valdostane
se ne parla da tempo. Nell'interpellanza abbiamo ricordato alcune
delle tappe di questo lungo cammino, iniziato ad agosto 2007 con la
deliberazione n. 2282, e non ancora concluso. Dopo incontri,
valutazioni e rinvii, una prima classificazione fu definita a
novembre 2008; successivamente, il Consiglio permanente degli enti
locali chiese alla Regione di rivedere gli standard definiti nel
2007. L'Assessorato avviò così un processo di revisione con la
deliberazione n. 161/2011, processo che si doveva concludere entro
il 2011.
Uno dei temi che chiamerei centrali nella discussione sulle
politiche relative alla presa in carico della persona anziana è
certamente quello dell'integrazione sanità/assistenza,
ospedale/territorio. Integrazione che deve saper garantire
l'applicazione della metodologia del lavoro per progetti
individualizzati, compresi i momenti di verifica degli stessi
interventi; progetto/accordo che deve contenere i reciproci impegni
da parte dei diversi operatori dell'area socio-assistenziale e
dell'area sanitaria, nonché le modalità di erogazione del servizio
stesso. Proprio per garantire questo processo la deliberazione del
23 agosto 2007, come indicato nelle premesse, prevedeva la
predisposizione, entro sei mesi, di uno specifico protocollo
d'intesa fra Azienda USL della Valle d'Aosta, il Consiglio
permanente degli enti locali e la Regione con il quale definire
l'attività di assistenza sanitaria all'interno delle strutture
pubbliche socio-assistenziali.
Termino qui, riepilogando all'Assessore: i motivi che hanno di
fatto rallentato il percorso delle autorizzazioni all'esercizio dei
servizi per anziani; se quello che doveva terminare entro il 2011 è
terminato e con quali risultati; l'identificazione, o meglio, se è
stato definito, perché può darsi che sia stato definito, ma io non
ne sono a conoscenza, oppure se è intenzione di definire il
protocollo d'intesa per quanto riguarda le strutture, i servizi
semi-residenziali e residenziali e l'Azienda USL; lo stato della
sperimentazione in atto nella microcomunità di Gressan, in
particolare per quanto riguarda il rapporto tra assistenti e
ospiti. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Mi fa piacere che il collega Rigo abbia colto quello che in
questi anni abbiamo messo in campo su tutta la gestione del
servizio anziani, si ricollega strettamente alla revisione
dell'unità di valutazione, quindi proprio condividendo tutta la
premessa che è stata fatta, ovvero ci troviamo di fronte ad una
tipologia di pazienti non autosufficienti...quindi dovevamo mettere
in campo delle modifiche a tutto il sistema di valutazione e di
gestione delle strutture. Quindi questo mi fa piacere.
Rispondendo puntualmente alle domande, la delibera n. 2282/2007
prevede due momenti distinti per l'adeguamento ai requisiti minimi
organizzativi e ai requisiti minimi strutturali: rispettivamente il
31 dicembre 2012 ed il 31 dicembre 2015. La sospensione della
scadenza relativa all'adeguamento dei requisiti organizzativi è
legata all'opportunità di rendere omogenee le due scadenze, in modo
da garantire, da un lato, che l'autorizzazione sia rilasciata al
termine dei lavori dell'adeguamento strutturale degli edifici;
dall'altro, di definire ed aggiornare gli standard organizzativi
previsti secondo le mutate esigenze assistenziali e di
sostenibilità economica. A tal fine si precisa che il percorso di
adeguamento strutturale propedeutico alla concessione delle
autorizzazioni non è assolutamente rallentato: lo dimostrano le
recenti attivazioni delle ristrutturate ed ampliate microcomunità
di Gressan, Gignod e Doues. Nel corso di quest'anno termineranno
inoltre i lavori di adeguamento della microcomunità di Gaby e
Brusson.
"Se è terminato il processo di revisione degli standard
":
la delibera n. 161/2011 approvava la sospensione dei termini di
adeguamento dei requisiti minimi organizzativi previsti dalla
deliberazione del 2007, come modificata dalla n. 1157/2008. La
stessa delibera dava mandato alla Direzione delle politiche sociali
di avviare un processo di revisione condiviso da tutti gli enti
coinvolti, secondo le indicazioni contenute nel piano della salute
e del benessere sociale. Un gruppo di lavoro costituito
dall'Azienda USL, dal Consiglio permanente degli enti locali, dalla
Direzione delle politiche sociali e dal Servizio risorse
dell'Assessorato, si è riunito più volte per ridefinire un
documento che tenesse conto delle mutate esigenze assistenziali e
di sostenibilità economica. A dicembre 2011 è stato proposto al
sottoscritto un documento finale, che è stato oggetto di ulteriori
riflessioni svolte anche sulla base delle recenti manovre
finanziarie ed ulteriori confronti a livello politico con gli enti
locali interessati al processo di cambiamento. Saremo in grado, nei
prossimi giorni, di presentare un modello rispondente alle nuove
esigenze di assistenza intensiva da una parte e di flessibilità ed
economicità dall'altra; avremo occasione di discuterne in V
Commissione, perché questa è una delibera che dovrà essere
discussa. L'orientamento - per offrire al Consiglio qualche
anticipazione - è di prevedere quattro tipi di livelli di strutture
residenziali destinate ad attività socio-assistenziali per persone
anziane con differenti gradi di non autosufficienza: comunità di
tipo familiare a bassa intensità assistenziale, che accolgono fino
ad un massimo di 6 anziani autosufficienti; strutture a prevalente
accoglienza alberghiera a bassa intensità assistenziale, bassa
complessità organizzativa, destinate ad accogliere da un minimo di
7 ad un massimo di 23 persone autosufficienti o con limitata
autonomia; strutture protette a media intensità assistenziale ed
elevata complessità organizzativa, destinate ad accogliere un
minimo di 24 utenti anziani non autosufficienti; strutture protette
plus ad elevata intensità assistenziale ed elevata complessità
organizzativa, destinate ad accogliere da un minimo di 24 ad un
massimo di 120 utenti anziani non autosufficienti (ci riferiamo
anche al fatto che abbiamo strutture ad Aosta che hanno un numero
tale di utenti). Le strutture protette di nuova costruzione
dovranno avere dimensioni minime non inferiori a 36 posti letto e
massime di 120, per poter garantire una gestione sostenibile dal
punto di vista economico. Si prevede entro 6 mesi dall'approvazione
della proposta di deliberazione, fermo restando il limite di
fabbisogno complessivo per distretto socio-sanitario, definito con
deliberazione di Giunta, che gli enti gestori presentino, alla
struttura regionale competente in materia di autorizzazione
accreditamento delle strutture in ambito sanitario, un piano di
ridefinizione e di classificazione delle strutture presenti sul
proprio territorio. Questo è un anticipo di quello che abbiamo
intenzione di portare avanti come proposta.
Per quanto riguarda la terza domanda, il famoso
"protocollo"
previsto fra enti locali ed azienda, lo abbiamo
messo come obiettivo all'azienda 2012, così è un vincolo in più.
Quindi questa bozza di revisione agli standard prevede che entro 6
mesi dall'approvazione della proposta di deliberazione sia
approvato uno specifico protocollo d'intesa CPEL ed Azienda USL, in
grado di regolamentare i flussi decisionali, le responsabilità, i
ruoli ispettivi nell'ottica di una collaborazione reciproca,
sistemica e di piena integrazione socio-sanitaria. Abbiamo già
attivato le prime riunioni e giustamente questo è un punto
importante, perché sappiamo come l'Azienda USL abbia personale che
lavora dentro le strutture, gestite da enti gestori che non sono
l'Azienda USL. Qui anticipo che c'è anche la necessità di fare una
riflessione sui minutaggi, perché abbiamo visto come i minutaggi
spesso non corrispondono alla tipologia di utente, quindi un utente
N1 può avere più necessità assistenziali di un N3, tanto per
dire.
Sulla quarta domanda:
"per quali motivi è stata autorizzata
la sperimentazione nella micro-comunità di Gressan"
, il piano
regionale per la salute ed il benessere sociale 2011/2013 prevede
che, attraverso un'opportuna analisi dei fabbisogni, si valuti la
possibilità di destinare strutture residenziali per anziani ad
elevata assistenza sanitaria. L'indicazione del piano regionale ed
il processo di revisione degli standard organizzativi e strutturali
in corso hanno portato il gruppo coinvolto in questo sforzo a
ripensamento del sistema e proporre l'avvio, a titolo sperimentale,
di una struttura ad elevata assistenza sanitaria; qui mi riferisco
alla considerazione che è stata fatta, cioè non essendo - ma questa
è una cosa condivisa - gli utenti dei pacchi, e quindi da mandare
in giro in tutte le strutture (visto che si tratta di utenti
particolari), abbiamo pensato di iniziare in via
sperimentale...quindi per vedere le famiglie, concordare, eccetera.
L'individuazione della specifica struttura è stata conseguenza di
un insieme di concause, è situata in area limitrofa ad Aosta dove
sono assai elevati i bisogni di istitualizzazione, e sono presenti
sia il presidio ospedaliero che RSA. È stata da poco ristrutturata
con attrezzature e caratteristiche pienamente compatibili con
un'assistenza sanitaria elevata ed i posti nuovi non erano al
momento della decisione ancora del tutto occupati, quindi ci
troviamo una struttura...
(interruzione del Consigliere Segretario Rigo, fuori
microfono)
...esatto. Perciò si è proposto agli amministratori della
Comunità montana Monte Emilius di sperimentare presso la
microcomunità di Gressan questo nuovo modello di assistenza
socio-sanitaria, raccogliendo preliminarmente le disponibilità
delle famiglie ed accettando di ridefinire i ruoli delle strutture
attive della comunità montana stessa. La comunità montana ha
ottenuto il pieno assenso delle famiglie interessate, questo mi fa
piacere e, con nota del 19 settembre 2011, ha accettato la proposta
di progetto. L'Azienda USL, con nota del 26 ottobre, si rende
disponibile a garantire presso la microcomunità per anziani di
Gressan una presenza infermieristica adeguata alle maggiori
necessità assistenziali degli utenti più gravi che saranno
inseriti. Il sottoscritto, con nota del 25 novembre 2011, conferma
alla comunità montana la volontà di sperimentare il nuovo modello
organizzativo presso la micro di Gressan fino al 31 dicembre 2012,
su un campione di 30 utenti con elevati bisogni sanitari. Il
progetto è sottoposto ad un piano di valutazione, i cui esiti
saranno utili per valutare anche nelle altre comunità montane
modelli organizzativi analoghi ed eventualmente aggiornare ed
integrare la bozza di standard in corso di preparazione. Sul
personale OSS questo periodo ci serve per valutare qual è la
necessità, se c'è bisogno di implementare. Teniamo conto che la
riqualifica delle mille ore, comunque sono previsti passaggi in
ospedale nei reparti di Geriatria, di Medicina e di Rianimazione,
quindi lì c'è stato un importante
retraining
per i
riqualificati ed un momento di formazione per i nuovi OSS. Quindi
credo che dovremmo riuscire a portare avanti in modo positivo
questa sperimentazione. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Ringrazio l'Assessore per le precisazioni che ha voluto dare al
Consiglio, in particolare le informazioni date sulla
riorganizzazione e revisione del protocollo d'intesa con l'Azienda
USL; avremo modo di valutarle attentamente nella commissione come
lui ha detto. Il rallentamento è dovuto alla tempistica, Assessore,
fra l'altro rallentamento condiviso, anzi richiesto, dagli enti
locali. La microcomunità di Gressan mi ha dato l'opportunità di
riaprire questo dibattito, perché il futuro del nostro Paese, come
di tutti i paesi sviluppati, si baserà molto sulla sostenibilità
finanziaria rispetto alla cronicità che aumenterà inevitabilmente.
I paesi più avanzati che hanno già percepito, più dell'Italia,
l'importanza del cambiamento demografico, lo segnalano come una
svolta epocale. Definiscono il lungo arco di vita popolato da
quelli che noi continuiamo a chiamare "anziani", generazione
inedita, perché rappresenta la vera e grande novità generazionale
di questo millennio. Se questo è vero, se questa novità è evidente,
ci devono essere risposte inedite, nuove, soprattutto sul sistema
di welfare, e come lo sosteniamo. Credo che il nostro sistema possa
offrire delle sperimentazioni ulteriori. La sostenibilità di un
nuovo sistema di welfare dipende, ha detto l'Assessore, da fattori
che sono l'efficienza, l'efficacia, l'appropriatezza e anche
l'equità nella ripartizione delle risorse fra ospedale e
territorio. Ma credo che uno dei fattori che non prendiamo in
considerazione a sufficienza sia quello della promozione
dell'invecchiamento attivo. Il rapporto sulla non autosufficienza
in Italia ne parla, e l'anno europeo, che anche noi vogliamo
celebrare, sarà l'occasione per un approfondimento.
Allora vorrei vedere con lei, Assessore, se è possibile
sperimentare, per risolvere alcuni dei problemi di sostenibilità
dei nostri servizi assistenziali, alcuni profili specifici di
volontariato con funzioni di gestore o facilitatore di attività
assistenziali; proprio riferito alla micro di Gressan, volontariato
per la preparazione e la gestione di attività per persone non
autosufficienti o anziane con fragilità fisiche che vivono nella
struttura. Cosa voglio dire? Per esempio la somministrazione dei
pasti, l'aiuto nella pulizia dei denti e nella cura della persona,
la conversazione, la lettura o piccoli movimenti per mantenere in
esercizio gli arti, e via elencando.
Oggi, anche volendo, i familiari o i parenti o gli amici non
possono essere di aiuto, perché è vietato. Certo, lo impongono
precise regole. Mi chiedo: sono immutabili queste regole o
ripensabili? Il nostro sistema di welfare per ben figurare non
potrà fare a meno della sussidiarietà ed allora interroghiamoci e
diamo risposte appropriate, senza aspettare troppo, sperimentando
in alcune strutture questo apporto. Un apporto definito attraverso
degli specifici profili che possono coinvolgere i volontari o i
familiari, che per alcune attività potrebbero essere di aiuto per
l'assistenza alberghiera, e quindi sgravare compiti per le OSS e
nello stesso tempo far sì che alcuni momenti della giornata
dell'anziano siano vissuti in serenità. Quello dei pasti è
veramente molte volte un turnover faticoso, ripetitivo, quattro
volte al giorno per 365 giorni la settimana. Allora in questa
direzione alcune regole che ci sono credo che vadano ripensate,
specialmente in quelle strutture che definiremo "ad alta assistenza
sanitaria".
