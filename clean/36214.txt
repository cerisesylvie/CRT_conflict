Classificazione
CASA DA GIOCO



Oggetto del Consiglio n. 462 del 11 marzo 2014 - Resoconto
OGGETTO N. 462/XIV - Interpellanza: "Interventi con
l'Amministratore della Casa da gioco per calmierare le spese per
ospitalità in strutture alberghiere della zona di
Saint-Vincent".
Président
- La parole, pour l'illustration, au collègue
Ferrero.
Ferrero (M5S) -
Grazie Presidente.
È una semplice domanda che riguarda i criteri con i quali
vengono attribuite alle strutture alberghiere che si trovano
soprattutto nella zona di Châtillon e Saint-Vincent tutte le
ospitalità dei clienti che utilizzano le sale da gioco. Noi
vogliamo riuscire a capire perché un albergo ha 120 euro di
ospitalità in un anno da parte della società che gestisce la Casa
da gioco e perché un altro ne ha 120.000. Vogliamo riuscire,
quindi, a capire questo. Ovviamente, sappiamo già qual è la
risposta, quindi pregherei chi si prenderà la briga di darci la
risposta di non raccontarci delle frottole, di non raccontare il
fatto che sono i clienti che effettivamente decidono dove andare
perché altrimenti il gioco non vale la candela...evitiamo. Io la
ritiro anche se facciamo questo gioco del tira e molla se no poi
prendiamo, andiamo a vedere, andiamo a parlare una volta per tutte
con gli albergatori che ci spiegheranno...ma, soprattutto, andiamo
a parlare con i clienti che magari chiedono di andare in una
struttura in cui si sono trovati bene e invece vengono casualmente
mandati in un'altra. Chiederei, quindi, solo un po' di serietà
nella risposta. Grazie.
Président
- La parole au Président Rollandin.
Rollandin (UV)
- A questo punto non so se aderire alla
sua richiesta... Comunque, provo a dirle quello che è l'indirizzo
generale che mi è stato ricordato.
Non vi sono criteri per indirizzare i clienti perché quello che
è importante capire è che ai clienti di prestigio è concessa,
soprattutto per quanto concerne la ristorazione, la libertà di
scegliere autonomamente le strutture più gradite, nei limiti dei
plafond a loro assegnati. Pertanto, entro i limiti dei costi
massimi concessi, è sempre il cliente a scegliere dove andare e non
la Casa da gioco. La conseguenza è che le strutture...questo è
quello che si può fare.
Poi, il fatto che succeda che vengano dati consigli io, ripeto,
penso che questo non sia da escludere cioè che ci sia...come se uno
le chiedesse dove si può mangiare in un certo modo: magari lei dà
dei consigli. Però, nella pratica, ognuno è libero in questo di
andare dove vuole. La conseguenza è che le strutture con il miglior
rapporto prezzo-qualità sono state le più frequentate e che, per
quanto riguarda i servizi alberghieri, i clienti, considerando
penalizzante la collocazione in esterno, hanno preferibilmente
utilizzato le strutture con migliori standard qualitativi e più
vicini alla Casa da gioco.
Un criterio di rotazione, invece, è sempre stato utilizzato in
occasione di particolari eventi di grandi dimensioni organizzati
dalla Casa da gioco, in relazione alla disponibilità delle
strutture sul territorio. Con specifico riferimento all'esercizio
di bilancio 2012, citato nell'interpellanza, va detto che, nel
periodo dei lavori di ristrutturazione, da settembre 2011 a fine
estate 2013, la Casa da gioco, al fine di dare comunque un servizio
alla clientela di prestigio, ha forzatamente fatto ricorso con
maggiore frequenza alle strutture esterne, soprattutto nei week-end
e nelle festività e, in particolare, per quanto riguarda la
ristorazione. Oggi, recuperata la piena ricettività e dato il
livello delle strutture realizzate, la richiesta di ospitalità
esterna da parte dei clienti è quasi azzerata.
Per la seconda domanda, ovvero quale sia il Dirigente di
struttura responsabile di ciò, la risposta è che il Dirigente
responsabile è il Direttore commerciale dell'unità produttiva della
Casa da gioco, che gestisce l'accoglienza della clientela di
prestigio tramite l'Ufficio clienti con il supporto del
customer
care
. Il Direttore giochi e il suo staff sono autorizzati ad
erogare servizi di ospitalità, sempre nel rispetto della categoria
di classificazione del cliente, ma, soprattutto, intervengono per
assicurare la migliore accoglienza e attenzione ai clienti che,
quotidianamente, si distinguono nelle sale da gioco per
partecipazione al gioco, anche se non classificati o in corso di
classificazione.
Terza domanda: "È intenzione intervenire al fine di calmierare
tale tipo di spesa...stabilimento nel contempo di un
regolamento...risultino motivazioni". La gestione dei benefici
offerti alla clientela è da sempre regolamentata e
"proceduralizzata" con riguardo a tutti i processi di accoglienza
ed ospitalità. In tale contesto viene effettuata una valutazione
del potenziale di gioco del cliente attraverso la rilevazione
periodica da parte del personale preposto. Il sistema informatico,
in modo automatico, elabora poi il potenziale di gioco di ogni
cliente rilevato, secondo dei parametri matematici, calcolando la
resa teorica per ogni visita. In base alla resa teorica, viene
stabilito il limite massimo di spesa che può essere garantito a
ogni fascia di clientela. Periodicamente, anche valutata l'attività
della concorrenza, l'Ufficio commerciale stabilisce quali possono
essere i benefit concessi ai 6 differenti livelli di clientela
esistenti attualmente.
Questo sistema di gestione, costantemente implementato,
garantisce un'alta precisione di gestione dei costi e dei benefici
riconosciuti alla clientela rispetto al potenziale di spesa.
Logicamente, maggiore è la frequentazione della clientela di
livello e maggiore è la spesa sostenuta, soprattutto in relazione
ai trasporti, ma, conseguentemente, maggiore sarà il fatturato
prodotto da questa specifica fascia di clientela.
Per quanto riguarda il calmieramento di queste spese, dal mese
di agosto 2013, i servizi di ristorazione esterni, come dicevo,
sono stati riservati alla sola clientela di più alta eccellenza e,
dalla riapertura del Grand Hotel Billia, il ricorso all'ospitalità
alberghiera esterna si è fortemente ridotto, fatti salvi i casi di
occupazione camere eccezionali, in occasione di grandi eventi e
manifestazioni anche congressuali che comportano la saturazione
della ricettività interna. Il budget per l'anno 2014 prevede una
contrazione delle spese verso l'esterno del 60 percento rispetto a
quello del 2012. Spero di averle fornito i dati o almeno di averle
risposto nel merito di quello che era possibile. Grazie.
Président
- Pour la réplique, la parole au collègue
Ferrero.
Ferrero (M5S)
- Grazie Presidente.
A un certo punto, non posso neanche sempre arrabbiarmi con lei,
Presidente, perché lei ha i dati che giustamente le danno, non è
che è andato lei a fare la rilevazione. Certo è che, quando si
parla di clientela di classe per quanto riguarda la ristorazione -
e sappiamo che ai cinesi che arrivano con i pullman vengono dati i
buoni pasto ed è addirittura stato realizzato un ristorante per i
cinesi - non mi pare che sia quella la clientela di classe. Se il
Casinò si è allineato su quel tipo di clientela, sono sempre
giocatori, però non mi sembra quella clientela di élite che può
portare chissà che cosa.
Su questa questione, quindi, si potrebbe fare un
approfondimento. La somma di 1.236.000 euro annui è un bel gruzzolo
di soldi spesi per ospitalità e ristorazione. E, effettivamente, in
una cittadina fantasma come è diventata Saint-Vincent, può
comportare il mantenimento di un hotel oppure la sua morte.
Ricordiamo che sono 4 o 5 gli hotel che hanno chiuso a
Saint-Vincent. Andando a fare un discorso di qualità, quindi, c'è
sempre un'esigenza di andare a fare un'equa distribuzione e di non
dare un indirizzo per quanto riguarda l'ospitalità verso alcuni
alberghi perché se no, effettivamente, si va a fare la solita
politica clientelistica per cui si dà a quello e non all'altro, e,
intanto, gli alberghi chiudono. Dovrebbero essere quattro i
ristoranti che hanno chiuso a Saint-Vincent e, quindi,
automaticamente, anche in questo caso, la Regione attua un tipo di
politica che diventa politica sovietica cioè campa quello che è
all'interno dell'istituzione, quello che è allineato e gli altri
spariscono completamente dalla circolazione.
Approfitto di questa interpellanza, rimanendo sulla questione
del Casinò, per fare gli auguri ad Alberto Collé che è stato
nominato direttore di torneo, il figlio dell'ex Deputato Collé e,
di conseguenza, sono sempre i migliori che vanno avanti, sono
sempre gli sconosciuti che vanno avanti e questo è un sintomo che
si inserisce nel discorso che avevamo fatto. Vedremo come
proseguiranno le cose. Su questa questione torneremo nei prossimi
Consigli. Auguri!
Presidente
- Punto 14 all'ordine del giorno.
