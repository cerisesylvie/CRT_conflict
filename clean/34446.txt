Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 2227 del 8 febbraio 2012 - Resoconto
OGGETTO N. 2227/XIII - Disegno di legge: "Disposizioni per
l'eradicazione della malattia virale rinotracheite bovina infettiva
(BHV-1) nel territorio della regione".
Articolo 1
(Finalità)
1. La presente legge, nel rispetto della decisione n.
2004/558/CE della Commissione, del 15 luglio 2004, che stabilisce
le modalità di applicazione della direttiva 64/432/CEE del
Consiglio per quanto riguarda le garanzie complementari per gli
scambi intracomunitari di animali della specie bovina in relazione
alla rinotracheite bovina infettiva e l'approvazione dei programmi
di eradicazione presentati da alcuni Stati membri, disciplina il
programma regionale finalizzato all'eliminazione dal territorio
regionale dell'agente patogeno responsabile della malattia virale
denominata rinotracheite bovina infettiva (BHV-1), le condizioni
per l'attribuzione e il mantenimento della qualifica sanitaria di
azienda indenne dal virus BHV-1, le procedure per la concessione di
contributi per la sostituzione degli animali infetti, nonché le
misure di compensazione volte ad incentivare l'attuazione del
predetto programma.
Articolo 2
(Definizioni)
1. Ai fini della presente legge, si intende per:
a) azienda: qualsiasi stabilimento agricolo, costruzione o
altro luogo, anche all'aria aperta, in cui gli animali sono tenuti,
allevati o commercializzati, comprese le stalle di sosta dei
commercianti e i mercati;
b) allevamento: qualsiasi animale o gruppo di animali della
specie bovina tenuto in un'azienda intesa come unità
epidemiologica;
c) allevamento da ingrasso: allevamento in cui si pratica
esclusivamente l'ingrasso di bovini;
d) allevamento da riproduzione o da produzione: allevamento
in cui tutti i bovini di età superiore a nove mesi sono destinati
ad essere allevati per la produzione di latte o di carne;
e) vaccino deleto inattivato o attenuato: ceppo vaccinale
caratterizzato da una completa delezione del gene che codifica la
produzione della glicoproteina E (gE). La delezione consente di
differenziare, su base sierologica, gli animali vaccinati da quelli
infettati da virus di campo;
f) vaccino tradizionale o a virus intero: categoria di
vaccino allestita con stipiti vaccinali che sono attenuati, di
norma, attraverso passaggi seriali su colture cellulari; in tale
modo, i virus perdono gran parte del loro potere patogeno, pur
conservando un grado di replicazione tale da indurre una risposta
protettiva negli animali vaccinati;
g) tecnica di realtime PCR: tecnica di laboratorio che
permette di ricercare il virus BHV-1 all'interno della mucosa
nasale, attraverso tamponi nasali, e quindi di valutare se
l'animale è infetto e se si trova nella fase espulsiva del
virus;
h) test di sieroneutralizzazione: metodo di laboratorio in
cui si può valutare la capacità degli anticorpi presenti nel
campione di siero di neutralizzare l'attività biologica di un
antigene;
i) test ELISA-IBR: esame sierologico per il virus BHV-1
effettuato su sangue individuale, specifico per anticorpi totali
(Ab totali) o per anticorpi rivolti verso proteine virali, non
oggetto di delezione nei vaccini disponibili in commercio;
j) test ELISA-IBRgB: esame sierologico per il virus BHV-1
effettuato su sangue individuale, specifico per anticorpi rivolti
verso la glicoproteina B (gB) del virus BHV-1;
k) test ELISA-IBRgE: esame sierologico per il virus BHV-1
effettuato su sangue individuale, specifico per anticorpi rivolti
verso la glicoproteina E (gE) del virus BHV-1, nel caso di animali
immunizzati con vaccino deleto inattivato o attenuato;
l) colostro artificiale: colostro certificato libero da
anticorpi anti BHV-1;
m) animale negativo al virus BHV-1: animale non infetto,
risultato negativo alla ricerca di anticorpi totali;
n) animale negativo al virus BHV-1 vaccinato: animale non
infetto vaccinato con vaccino deleto inattivato o attenuato,
risultato positivo alla ricerca di anticorpi totali e negativo alla
ricerca degli anticorpi anti gE;
o) animale positivo al virus BHV-1: animale infetto o
vaccinato con vaccino tradizionale o a virus intero risultato
positivo alla ricerca di anticorpi totali e anticorpi anti
gE;
p) azienda positiva: azienda con uno o più animali positivi
al virus BHV-1;
q) azienda negativa: azienda con tutti gli animali negativi
ad un solo esame sierologico eseguito su di un campione di sangue
per la ricerca di anticorpi totali nei confronti del virus BHV-1,
ovvero per la ricerca degli anticorpi anti gE, qualora vaccinati
con vaccino deleto inattivato o attenuato;
r) territorio indenne dal virus BHV-1: territorio regionale
in cui sono presenti il 99,8 per cento di allevamenti indenni da
virus BHV-1 e in cui non si sono verificati casi clinici o sospetti
di malattia. Il territorio mantiene la qualifica di indenne se, in
seguito a controlli annuali su tutte le aziende presenti, non viene
superato lo 0,2 per cento di prevalenza del virus BHV-1.
Articolo 3
(Programma regionale di eradicazione del virus BHV-1)
1. Il programma regionale di eradicazione del virus BHV-1 è
obbligatorio per tutte le aziende con allevamenti da riproduzione o
produzione, ad eccezione di quelle con allevamenti esclusivamente
da ingrasso.
2. Il programma prevede:
a) il monitoraggio sierologico su almeno due campioni di
sangue prelevati ad un intervallo compreso tra cinque e sette mesi
da tutti gli animali da riproduzione o da produzione di età
superiore a nove mesi presenti nell'azienda;
b) il monitoraggio sierologico su almeno un campione
individuale di sangue prelevato ogni dodici mesi da tutti gli
animali da riproduzione o da produzione di età superiore a dodici
mesi presenti nell'azienda;
c) la macellazione obbligatoria degli animali risultati
positivi al virus BHV-1 entro trenta giorni dalla comunicazione
dell'esito dell'accertamento;
d) l'adozione di corrette misure igienico-sanitarie volte ad
evitare il rischio di introduzione del virus nelle aziende e la sua
trasmissione all'interno degli allevamenti definite con
provvedimento del dirigente della struttura regionale competente,
individuata dalla Giunta regionale ai sensi dell'articolo 6 della
legge regionale 23 luglio 2010, n. 22 (Nuova disciplina
dell'organizzazione dell'Amministrazione regionale e degli enti del
comparto unico della Valle d'Aosta. Abrogazione della legge
regionale 23 ottobre 1995, n. 45, e di altre leggi in materia di
personale), di seguito denominata struttura competente.
3. La gestione del programma è affidata al servizio
veterinario competente dell'Azienda regionale sanitaria USL della
Valle d'Aosta (Azienda USL) che trasmette annualmente alla
struttura competente il prospetto riepilogativo dell'attività
realizzata e dei risultati ottenuti.
Articolo 4
(Monitoraggio sierologico)
1. Per i monitoraggi sierologici previsti dal programma di
cui all'articolo 3 possono essere utilizzati i medesimi campioni di
sangue utilizzati per gli interventi di profilassi obbligatoria,
purché questi siano in quantità non inferiore a 5 millilitri e sia
utilizzata la stessa modulistica prevista per gli interventi di
profilassi obbligatoria, sulla quale deve essere registrato lo
stato vaccinale dell'azienda e dei singoli animali testati.
2. Gli esami sierologici sono effettuati in prima istanza
dalla sezione diagnostica di Aosta dell'Istituto zooprofilattico
sperimentale del Piemonte, della Liguria e della Valle d'Aosta e,
in seconda istanza, dalla sede centrale dello stesso Istituto
mediante i test ELISA IBR, ELISA IBRgB, ELISA IBRgE, di
sieroneutralizzazione e mediante tecniche di realtime PCR, sulla
base del protocollo diagnostico sierologico di cui all'allegato
A.
3. Il protocollo diagnostico sierologico di cui all'allegato
A può essere modificato dalla Giunta regionale con propria
deliberazione.
4. Per ogni esame sierologico di cui al comma 2, la Regione
corrisponde all'Istituto zooprofilattico sperimentale del Piemonte,
della Liguria e della Valle d'Aosta un importo determinato sulla
base della tariffa prevista dal tariffario dello stesso Istituto,
previa esibizione di regolare fattura o, se più favorevole, un
importo forfetario determinato con apposita convenzione approvata
con deliberazione della Giunta regionale.
5. L'esito positivo delle sole prove sierologiche effettuate
con test ELISA-IBR e ELISA IBRgE non comporta la denuncia di
malattia infettiva ai sensi del decreto del presidente della
Repubblica 8 febbraio 1954, n. 320 (Regolamento di polizia
veterinaria).
Articolo 5
(Profilassi immunizzante)
1. È vietato l'uso di vaccino tradizionale o a virus intero
su tutto il territorio della regione.
2. Le aziende con animali risultati positivi al test
ELISA-IBR possono utilizzare solo vaccino deleto inattivato o
attenuato, previa autorizzazione del servizio veterinario
competente dell'Azienda USL e, comunque, previa macellazione degli
animali risultati positivi entro trenta giorni dalla comunicazione
dell'esito dell'accertamento.
Articolo 6
(Qualifica sanitaria di azienda indenne dal virus
BHV-1)
1. Un'azienda è considerata indenne dal virus BHV-1 se
soddisfa le seguenti condizioni:
a) nell'azienda è stato applicato il monitoraggio sierologico
del programma regionale di eradicazione del virus BHV-1 di cui
all'articolo 3, comma 2, lettera a), e tutti gli animali sono
risultati negativi al test per la ricerca di anticorpi totali nei
confronti del virus BHV-1 o negativi al test per la ricerca degli
anticorpi anti gE, qualora vaccinati con vaccino deleto inattivato
o attenuato;
b) nell'azienda non è stato rilevato alcun sospetto di
infezione da virus BHV-1 nei precedenti sei mesi e nessuno degli
animali dell'azienda presenta sintomi clinici riconducibili
all'infezione da virus BHV-1;
c) l'azienda, i pascoli o i locali non adiacenti che fanno
parte dell'azienda medesima, indipendentemente dalla proprietà,
devono essere effettivamente separati da aziende, pascoli o locali
non indenni al fine di impedire efficacemente il contatto diretto
di animali aventi statuto sanitario diverso;
d) i test ELISA IBR o IBRgE eseguiti per qualsiasi ragione
sul siero degli animali dell'azienda hanno sempre dato esito
negativo. A tal fine, l'allevatore è obbligato a notificare al
servizio veterinario competente dell'Azienda USL eventuali
risultati non conformi relativamente ad esami eseguiti su animali
della propria azienda;
e) l'azienda effettua accertamenti diagnostici su tutte le
bovine che hanno abortito oltre il terzo mese di gravidanza e sul
materiale fetale;
f) il trasporto degli animali è effettuato con automezzi in
condivisione con animali di aziende con la medesima qualifica
sanitaria.
2. La qualifica sanitaria di azienda indenne dal virus BHV-1
è attribuita dal servizio veterinario competente dell'Azienda USL
che rilascia apposita attestazione. Copia della predetta
attestazione è trasmessa alla struttura competente per
l'inserimento nell'anagrafe regionale del bestiame e delle aziende
di allevamento di cui alla legge regionale 26 marzo 1993, n. 17
(Istituzione dell'anagrafe regionale del bestiame e delle aziende
di allevamento).
3. Gli allevatori possono avvalersi della qualifica di cui al
comma 2 per la valorizzazione commerciale degli animali.
Articolo 7
(Mantenimento della qualifica sanitaria di azienda indenne
dal virus BHV-1)
1. Un'azienda mantiene la qualifica di cui all'articolo 6,
comma 2, se:
a) le condizioni di cui all'articolo 6, comma 1, continuano
ad essere soddisfatte;
b) nell'azienda è stato applicato il monitoraggio sierologico
del programma regionale di eradicazione del virus BHV-1 di cui
all'articolo 3, comma 2, lettera b), e tutti gli animali sono
risultati negativi al test per la ricerca di anticorpi totali nei
confronti del virus BHV-1 o negativi al test per la ricerca degli
anticorpi anti gE, qualora vaccinati con vaccino deleto inattivato
o attenuato;
c) sono stati introdotti nell'azienda esclusivamente animali
provenienti da aziende indenni dal virus BHV-1, accompagnati da
certificato sanitario, e che risultano negativi ad un controllo
sierologico effettuato mediante test ELISA IBR o ELISA IBRgE nei
trenta giorni precedenti l'introduzione;
d) gli animali dell'azienda hanno avuto contatti unicamente
con animali provenienti da aziende indenni dal virus BHV-1;
e) gli animali di sesso femminile sono fecondati
esclusivamente con sperma prodotto conformemente alla direttiva
88/407/CEE del Consiglio, del 14 giugno 1988, che stabilisce le
esigenze di polizia sanitaria applicabili agli scambi
intracomunitari e alle importazioni di sperma di animali della
specie bovina, o sono stati montati da tori appartenenti ad aziende
indenni dal virus BHV-1;
f) nell'azienda sono utilizzati embrioni ottenuti da
donatrici appartenenti ad aziende indenni dal virus BHV-1 oppure
trattati con chimotripsina;
g) nell'azienda è utilizzato esclusivamente colostro
artificiale o naturale di madri appartenenti ad azienda indenne dal
virus BHV-1.
2. L'attestazione del mantenimento della qualifica sanitaria
di azienda indenne è rilasciata dal servizio veterinario competente
dell'Azienda USL, che la trasmette alla struttura competente per
l'inserimento nell'anagrafe regionale del bestiame e delle aziende
di allevamento di cui alla l.r. 17/1993.
Articolo 8
(Sospensione e revoca della qualifica sanitaria di azienda
indenne dal virus BHV-1)
1. La qualifica di cui all'articolo 6, comma 2, è sospesa dal
servizio veterinario competente dell'Azienda USL qualora, durante
il monitoraggio di cui all'articolo 3, comma 2, lettera b), un
animale reagisca positivamente.
2. La qualifica, sospesa conformemente al comma 1, può essere
riacquisita se l'azienda:
a) provvede a macellare gli animali positivi entro trenta
giorni dalla comunicazione dell'esito dell'accertamento;
b) si sottopone a una scrupolosa indagine epidemiologica,
effettuata dal servizio veterinario competente dell'Azienda USL,
volta ad accertare le cause dell'introduzione del contagio;
c) provvede a revisionare il piano della gestione aziendale e
delle misure preventive di biosicurezza;
d) si sottopone, con esito negativo, a due controlli
sierologici su tutti gli animali di età superiore a nove mesi
effettuati dal servizio veterinario competente dell'Azienda USL a
distanza di almeno tre mesi, il primo dei quali ad almeno trenta
giorni dalla macellazione degli animali risultati positivi.
3. Nel caso in cui gli animali risultati positivi siano in
numero limitato, cioè l'infezione abbia una prevalenza inferiore o
uguale al 10 per cento, la qualifica può essere mantenuta se gli
animali risultati positivi sono macellati entro otto giorni dalla
comunicazione dell'esito dell'accertamento o isolati dal resto
dell'allevamento in attesa della macellazione e se tutti gli altri
animali dell'azienda di età superiore a nove mesi risultano
negativi ad un test sierologico eseguito almeno ventun giorni dopo
l'eliminazione o l'isolamento dell'ultimo animale risultato
positivo.
4. La qualifica di cui all'articolo 6, comma 2, è revocata
dal servizio veterinario competente dell'Azienda USL nel caso in
cui le condizioni di cui agli articoli 6, comma 1, e 7, comma 1,
non siano rispettate.
5. La sospensione e la revoca della qualifica di cui
all'articolo 6, comma 2, sono comunicate alla struttura competente
per l'inserimento nell'anagrafe regionale del bestiame e delle
aziende di allevamento di cui alla l.r. 17/1993.
Articolo 9
(Introduzione di animali nelle aziende)
1. Nelle aziende situate sul territorio della regione è
vietata l'introduzione di animali risultati positivi al test
ELISA-IBR o ELISA IBRgE.
2. Gli animali di età superiore ai nove mesi introdotti nelle
aziende situate sul territorio della regione devono:
a) provenire da aziende in possesso della qualifica di cui
all'articolo 6, comma 2;
b) possedere apposito certificato sanitario;
c) risultare negativi ad un controllo sierologico per BHV-1
effettuato mediante test ELISA IBR o ELISA IBRgE nei trenta giorni
precedenti l'introduzione con oneri a carico delle aziende
richiedenti.
3. L'esito e il tipo di test sierologico utilizzato deve
essere riportato sul certificato sanitario di cui al comma 2,
lettera b).
Articolo 10
(Introduzione di animali negli alpeggi)
1. Negli alpeggi situati sul territorio della regione possono
essere introdotti esclusivamente animali provenienti da aziende in
possesso della qualifica di cui all'articolo 6, comma 2.
2. È consentito l'invio in alpeggio in promiscuità dei soli
animali sieronegativi appartenenti ad allevamenti positivi, purché
siano stati immunizzati con vaccino deleto inattivato o attenuato
non più di sessanta giorni e non meno di quindici giorni prima
della monticazione.
3. L'esito e la data di avvenuta vaccinazione devono essere
attestati sul passaporto dell'animale.
Articolo 11
(Partecipazione a mostre, fiere, rassegne zootecniche o
batailles)
1. La partecipazione a mostre, fiere, rassegne zootecniche o
batailles è consentita solamente ad animali appartenenti ad aziende
in possesso della qualifica di cui all'articolo 6, comma 2.
Articolo 12
(Contributi per sostituzione di capi positivi)
1. Gli allevatori possono beneficiare dei contributi di cui
all'articolo 2, comma 1, lettera a), della legge regionale 22
aprile 2002, n. 3 (Incentivi regionali per l'attuazione degli
interventi sanitari a favore del bestiame di interesse zootecnico),
per l'acquisto di animali in sostituzione di quelli risultati
positivi al virus BHV-1, di cui abbiano la proprietà da almeno un
anno, fino ad un massimo di sei animali.
2. I contributi di cui al comma 1 possono essere concessi
anche per la sostituzione di animali risultati positivi al virus
BHV-1 tramite rimonta interna.
3. Il numero massimo di animali ammessi a contributo è
ridefinito annualmente con deliberazione dalla Giunta regionale
sulla base della percentuale di incidenza della malattia rilevata
l'anno precedente.
4. Possono beneficiare dei contributi di cui ai commi 1 e 2
gli allevatori iscritti all'anagrafe regionale del bestiame e delle
aziende di allevamento di cui alla l.r. 17/1993.
5. Nelle aziende in cui vi sono più detentori o proprietari
di animali, questi sono considerati come singoli allevatori, ai
fini di cui al comma 4, nel caso in cui siano iscritti alla
pertinente sezione del registro delle imprese e, in qualità di
titolari di azienda, negli elenchi dei coltivatori diretti detenuti
presso l'Istituto nazionale della previdenza sociale (INPS), nonché
siano in possesso dei requisiti necessari per la corresponsione
dell'indennità compensativa di cui al programma di sviluppo rurale
regionale (PSR).
6. Gli animali acquistati con i contributi di cui al comma 1
non possono essere ceduti se non sono decorsi otto mesi dalla data
di introduzione nell'allevamento.
7. I contributi di cui al comma 1 possono essere concessi
esclusivamente per l'acquisto di animali di sesso femminile di età
compresa fra ventiquattro mesi e sei anni, accertata al momento
della data di introduzione nell'azienda dai dati contenuti
nell'anagrafe regionale del bestiame e delle aziende di allevamento
di cui alla l.r. 17/1993.
8. I contributi di cui al comma 2 possono essere concessi per
la sostituzione di animali di sesso femminile di età compresa fra
ventiquattro e trentasei mesi, accertata al momento della
macellazione dell'animale risultato positivo al virus BHV-1, a
condizione che l'azienda non aumenti il capitale bovino calcolato
in UBA (Unità Bestiame Adulto) risultante all'anagrafe regionale
del bestiame e delle aziende di allevamento di cui alla l.r.
17/1993 alla data della prova sierologica.
Articolo 13
(Importi)
1. La Giunta regionale, con propria deliberazione, stabilisce
il valore commerciale di riferimento per le categorie di bovini di
razze autoctone iscritte nei rispettivi libri genealogici o
registri anagrafici.
2. In deroga a quanto previsto all'alinea del comma 1
dell'articolo 2 della l.r. 3/2002, l'entità dei contributi di cui
all'articolo 12 è fissata nella misura massima del 70 per cento del
valore commerciale di cui al comma 1, per l'acquisto di ogni
singolo animale in sostituzione di quello risultato positivo al
virus BHV-1, e nella misura massima del 50 per cento del medesimo
valore commerciale, per la sostituzione tramite rimonta
interna.
Articolo 14
(Misure di compensazione)
1. Al fine di incentivare l'attuazione del programma
regionale di eradicazione del virus BHV-1 di cui all'articolo 3, è
concessa una misura di compensazione annuale fino ad un massimo di
euro 40 per ogni animale risultato negativo di età superiore a
dodici mesi presente nelle aziende che hanno ottenuto la qualifica
di cui all'articolo 6, comma 2, e l'attestazione di cui
all'articolo 7, comma 2.
2. Possono beneficiare della misura di compensazione di cui
al comma 1 gli allevatori iscritti all'anagrafe regionale del
bestiame e delle aziende di allevamento di cui alla l.r.
17/1993.
Articolo 15
(Presentazione delle domande e concessione dei contributi e
delle misure di compensazione)
1. Le domande dirette all'ottenimento dei contributi di cui
all'articolo 12 e delle misure di compensazione di cui all'articolo
14 sono presentate alla struttura competente.
2. Il dirigente della struttura competente valuta
l'ammissibilità della domande presentate e procede all'erogazione
dei contributi e delle misure di compensazione, secondo i parametri
stabiliti dalla deliberazione della Giunta regionale di cui
all'articolo 19.
3. Le misure di compensazione di cui all'articolo 14 sono
concesse ai sensi del regolamento (CE) n. 1535/2007 della
Commissione, del 20 dicembre 2007, relativo all'applicazione degli
articoli 87 e 88 del trattato CE agli aiuti de minimis nel settore
della produzione dei prodotti agricoli.
4. I contributi di cui all'articolo 12 e le misure di
compensazione di cui all'articolo 14 sono concessi sino
all'ottenimento, da parte della Regione, della qualifica di
territorio indenne rilasciata dalla Commissione europea e
compatibilmente con le disponibilità finanziarie dello stanziamento
del bilancio regionale assegnato; qualora le domande superino le
risorse finanziarie disponibili, i contributi e le misure di
compensazione sono ridotte proporzionalmente in base al numero
delle domande.
Articolo 16
(Divieto di cumulo)
1. I contributi di cui all'articolo 12 non sono cumulabili
con altri benefici, anche di natura assicurativa, previsti per le
medesime finalità.
Articolo 17
(Revoca dei contributi)
1. I contributi di cui all'articolo 12 sono revocati:
a) in caso di violazione della disposizione di cui
all'articolo 12, comma 6;
b) in caso di morte dell'animale sostituito durante il
periodo minimo di detenzione di cui all'articolo 12, comma 6, fatta
eccezione per gli eventi accidentali e indipendenti dalla volontà
dell'allevatore.
2. La revoca comporta l'obbligo di restituire, entro sessanta
giorni dalla comunicazione del relativo provvedimento, l'intero
ammontare del contributo percepito, maggiorato degli interessi
riferiti al periodo intercorrente tra la data di erogazione del
medesimo e la data del provvedimento di revoca, calcolati sulla
base della media ponderata del tasso ufficiale di riferimento per
il periodo in cui si è beneficiato dell'indennizzo.
3. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
4. La revoca del contributo può essere disposta anche in
misura parziale, purché proporzionale all'inadempimento
riscontrato.
Articolo 18
(Contributo all'Associazione nazionale allevatori bovini di
razza valdostana)
1. Per le finalità di cui alla presente legge, è concesso un
trasferimento annuale all'Associazione nazionale allevatori bovini
di razza valdostana (ANABORAVA) per l'acquisto di colostro
artificiale.
Articolo 19
(Rinvio)
1. Entro sessanta giorni dalla data di entrata in vigore
della presente legge, la Giunta regionale definisce, con propria
deliberazione, da pubblicare nel Bollettino ufficiale della
Regione, gli ulteriori criteri e modalità nonché ogni altro
adempimento o aspetto, anche procedimentale, utili al fine della
concessione dei contributi e delle misure di compensazione di cui
alla presente legge.
Articolo 20
(Sanzioni)
1. Salvo che il fatto costituisca reato, per le violazioni di
cui alla presente legge si applica, ai sensi della legge 2 giugno
1988, n. 218 (Misure per la lotta contro l'afta epizootica ed altre
malattie epizootiche degli animali), la sanzione amministrativa da
un minimo di 215,19 euro ad un massimo di 1.291,14 euro.
2. Le sanzioni di cui al comma 1 sono contestate dall'Azienda
USL e irrogate dal Presidente della Regione.
3. Per l'applicazione delle sanzioni di cui al comma 1 si
osservano le disposizioni della legge 24 novembre 1981, n. 689
(Modifiche al sistema penale).
Articolo 21
(Disposizioni finanziarie)
1. L'onere derivante dall'applicazione degli articoli 3, 4,
12, 14 e 18 è determinato complessivamente in annui euro 1.400.000
a decorrere dall'anno 2012.
2. L'onere di cui al comma 1 trova copertura, ai sensi
dell'articolo 21, comma 3, della l.r. 4 agosto 2009, n. 30 (Nuove
disposizioni in materia di bilancio e di contabilità generale della
Regione autonoma Valle d'Aosta/Vallée d'Aoste e principi in materia
di controllo strategico e di controllo di gestione), sia nello
stato di previsione della spesa del bilancio di previsione della
Regione per il triennio 2011/2013 sia in quello per il triennio
2012/2014:
a) nell'U.P.B. 01.10.02.10 (Interventi per la promozione e la
tutela della zootecnia) per annui euro 300.000;
b) nell'U.P.B 01.10.02.20 (Interventi d'investimento e
sviluppo nel settore dell'allevamento zootecnico) per annui euro
1.100.000.
3. Al finanziamento dell'onere di cui al comma 1 si provvede,
sia con riferimento agli anni 2012 e 2013 del bilancio di
previsione della Regione per il triennio 2011/2013 sia con
riferimento agli anni 2012, 2013 e 2014 del bilancio di previsione
della Regione per il triennio 2012/2014, mediante l'utilizzo degli
stanziamenti iscritti:
a) nell'UPB 01.10.02.10 per annui euro 1.200.000;
b) nell'UPB 01.10.02.20 per annui euro 200.000.
4. Le somme derivanti dall'applicazione delle revoche dei
contributi di cui all'articolo 17 e dalle sanzioni di cui
all'articolo 20 sono introitate nello stato di previsione delle
entrate del bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Articolo 22
(Disposizioni transitorie)
1. Le disposizioni di cui agli articoli 9, comma 2, lettera
a), 10, commi 1 e 2, e 11 non si applicano, limitatamente all'anno
2012, nei confronti di animali negativi al virus BHV-1 e di animali
negativi al virus BHV-1 vaccinati, come definiti dall'articolo 2,
comma 1, lettere m) e n), iscritti all'anagrafe regionale del
bestiame e delle aziende di allevamento di cui alla l.r. 17/1993,
provenienti da aziende negative e da aziende positive, come
definite dall'articolo 2, comma 1, lettere p) e q); le aziende
positive, nel caso dell'invio in alpeggio, devono provvedere prima
della monticazione alla macellazione degli animali risultati
positivi e alla vaccinazione degli animali negativi.
2. In deroga all'articolo 3, comma 2, lettera c), e
limitatamente all'anno 2012, fatto salvo quanto disposto dal comma
1, il periodo entro cui provvedere alla macellazione degli animali
risultati positivi, che sono separati dai restanti animali negativi
all'interno dell'azienda, è di novanta giorni.
3. Limitatamente all'anno 2012, il primo controllo
sierologico successivo alla macellazione degli animali risultati
positivi è effettuato a distanza di almeno ventuno giorni dalla
stessa, unicamente nelle aziende positive dove, a seguito di
valutazione del servizio veterinario competente dell'Azienda USL,
la sieroconversione è indice di circolazione virale.
Articolo 23
(Clausola valutativa)
1. Al fine di monitorare l'attuazione della presente legge e
di verificarne l'impatto e l'efficacia, la Giunta regionale, entro
il 31 dicembre di ogni anno, trasmette alla Commissione consiliare
competente una relazione sull'attività realizzata e sui risultati
ottenuti in attuazione della legge stessa.
Articolo 24
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
ALLEGATO A
Protocollo diagnostico sierologico
(articolo 4, comma 2)
1) Su tutti gli animali non vaccinati e vaccinati con vaccino
deleto viene effettuato il test ELISA IBR per la ricerca di
anticorpi totali nei confronti del virus BHV-1.
2) Se il risultato del test ELISA IBR è positivo si procede
al test ELISA IBR gB.
3) Se il risultato del test ELISA IBR gB è ancora positivo si
procede secondo le modalità di cui ai punti 4 e 5.
4) Nel caso di animale non vaccinato, il campione analizzato
dalla sezione di Aosta dell'Istituto zooprofilattico sperimentale
del Piemonte, della Liguria e della Valle d'Aosta è inviato alla
sede centrale dello stesso Istituto per il test della
sieroneutralizzazione. Se il risultato del test è ancora positivo,
l'animale è da considerarsi positivo e pertanto da abbattere. Se il
risultato è negativo, l'animale è da considerarsi negativo.
5) Nel caso di animale vaccinato con vaccino deleto, la
sezione di Aosta dell'Istituto zooprofilattico sperimentale del
Piemonte, della Liguria e della Valle d'Aosta procede al test
ELISA-IBRgE.
6) Se l'animale risulta positivo al test ELISA-IBRgE di cui
al punto 5, lo stesso campione analizzato viene inviato, per la
conferma, alla sede centrale dell'Istituto zooprofilattico
sperimentale del Piemonte, della Liguria e della Valle d'Aosta per
un nuovo test ELISA-IBRgE. Se il risultato è ancora positivo,
l'animale è da considerarsi positivo e pertanto da abbattere. Se
invece il risultato è negativo, l'animale rimane sotto vincolo
sanitario, il passaporto viene ritirato ed è sottoposto, dopo un
mese, ad un nuovo test ELISA-IBRgE da parte della sede centrale
dell'Istituto zooprofilattico sperimentale del Piemonte, della
Liguria e della Valle d'Aosta. Se a seguito del nuovo test il
risultato è ancora positivo, l'animale è da considerarsi positivo e
pertanto da abbattere. Se il risultato è negativo, l'animale è da
considerarsi negativo.
7) Se l'animale risulta positivo al test ELISA-IBRgE di cui
al punto 5, con un risultato vicino al cut-off, che rappresenta il
valore in densità ottica del test, tale esito viene riportato sul
rapporto di prova e sul passaporto, l'animale rimane sotto vincolo
sanitario, il passaporto viene ritirato ed è sottoposto, dopo un
mese, ad un nuovo test ELISA- IBRgE da parte della sede centrale
dell'Istituto zooprofilattico sperimentale del Piemonte, della
Liguria e della Valle d'Aosta. Se a seguito del nuovo test il
risultato è ancora positivo, l'animale è da considerarsi positivo e
pertanto è da abbattere. Se il risultato è negativo, l'animale è da
considerarsi negativo. Se a seguito del nuovo test il risultato è
positivo, con un risultato vicino al cut-off, il giudizio sulla
positività o negatività dell'animale è delegato al gruppo tecnico
di gestione dei focolai del servizio veterinario competente
dell'Azienda USL della Valle d'Aosta che deciderà sulla base della
situazione epidemiologica dell'azienda. Se il gruppo tecnico
giudica l'animale negativo, l'animale è da considerarsi negativo e
tale giudizio è riportato sul passaporto per i monitoraggi
successivi. Se invece è giudicato positivo, l'animale è da
abbattere.
8) Gli esiti degli accertamenti sierologici preventivi
all'introduzione di animali nelle aziende sono gestiti secondo le
modalità descritte nei punti da 1 a 7. Nel caso di risultato
positivo vicino al cut-off di cui al punto 7 e di successiva delega
al gruppo tecnico di gestione dei focolai del servizio veterinario
competente dell'Azienda USL della Valle d'Aosta, se l'indagine
sierologica sull'intero allevamento è stata svolta più di 30 giorni
prima dell'accertamento sul singolo animale, il giudizio
sull'animale medesimo è contestuale ad un nuovo monitoraggio
sierologico effettuato sull'intero allevamento.
Presidente
- La parola al relatore, Consigliera Emily
Rini.
Rini (UV)
- Merci M. le Président.
La rhinotrachéite bovine infectieuse est une maladie contagieuse
et insidieuse causée par le virus BHV-1, qui pout générer
différentes manifestations cliniques. A l'échelon européen, elle
est classée parmi les maladies infectieuses des animaux: c'est
pourquoi les Etats membres peuvent adopter des mesures de contrôle
et d'éradication destinées à obtenir la qualification sanitaire des
zones et des élevages qui ne sont pas touchés par l'IBR. Certains
Pays limitrophes de l'Italie, comme la Suisse, ont déjà adopté des
programmes de contrôle de l'IBR et exigent, par conséquent, que les
propriétaires qui estivent leurs troupeaux dans les Pays
frontaliers remplissent des conditions sanitaires supplémentaires.
Des garanties analogues sont requises pour les animaux exportés
vers les Pays et les zones qui adoptent de telles mesures.
En Italie, certaines Régions et Provinces autonomes (la Vénétie,
le Frioul, Trente, Bolzano, le Piémont et la Lombardie) ont déjà
adopté des plans de contrôle de la maladie, mais seule la Province
de Bolzano a été déclarée non atteinte par l'IBR. Pour mettre en
place un plan d'éradication efficace, il convient de tenir compte
des caractéristiques du virus et, en particulier, de ses modalités
de transmission, de sa période de quarantaine, de ses formes
cliniques et de sa résistance. C'est en effet la seule façon d'agir
sur les facteurs qui peuvent causer la diffusion du virus et de
réduire les délais de diagnostic.
Ce projet de loi se compose de 23 articles et d'une annexe.
Ma vediamo nel dettaglio qual è la situazione attuale in Valle
d'Aosta. Per contrastare questa patologia, dal 2003 ad oggi la
Regione Autonoma Valle d'Aosta, stante l'importanza rivestita dal
settore dell'allevamento bovino, ha deciso di attuare annualmente
uno specifico piano di monitoraggio sierologico ed ha avviato
un'adeguata campagna vaccinale basata sull'impiego di vaccini
marker, che consentono la distinzione tra capi infetti e capi
vaccinati. Per quanto attiene i risultati negli anni, si rileva il
miglioramento continuo della situazione in termini di capi e di
allevamenti con il passaggio della percentuale di capi IBR positivi
dal 17,25 percento del 2005 al 4,5 percento del 2011. Quindi
l'adozione di un piano di eradicazione, vista la situazione
ottimale, rappresenta la naturale conseguenza dell'attività
effettuata sinora.
L'obiettivo del programma di eradicazione dell'IBR è
l'eliminazione dell'agente patogeno responsabile di tale malattia
dall'intero territorio regionale e l'ottenimento della qualifica di
"territorio indenne" sulla base della decisione della Commissione
CE del 21 agosto 2007: possono acquisire la qualifica di
"territorio indenne da IBR" i territori in cui il 99,8 percento
degli allevamenti siano liberi da IBR.
Vediamo brevemente quali sono le misure che vengono inserite nel
presente piano. Il programma regionale di eradicazione del virus
BHV-1 è affidato al servizio veterinario competente dell'Azienda
USL della Regione, è obbligatorio, e prevede che negli allevamenti
bovini tutti gli animali presenti di età superiore ai 9 mesi da
riproduzione e/o produzione, esclusi gli allevamenti ad indirizzo
esclusivo ad ingrasso, debbano essere sottoposti ad accertamenti
diagnostici su campioni di sangue necessari per l'attribuzione
della qualifica sanitaria di azienda indenne per IBR. Gli esami
sierologici sono effettuati in prima istanza dalla sezione
diagnostica di Aosta dell'Istituto zooprofilattico sperimentale
Piemonte, Liguria e Valle d'Aosta e, in seconda istanza, dalla sede
centrale dello stesso istituto. Gli animali risultati positivi a
tali accertamenti devono essere a regime obbligatoriamente
abbattuti entro 30 giorni dalla notifica ed i restanti animali
negativi essere invece riprovati a distanza di 30 giorni dalla
macellazione degli animali positivi. La qualifica si ottiene con
due prove negative su tutti i capi a distanza di 5/7 mesi. Una
volta che l'azienda ha ottenuto la qualifica di "indenne", gli
animali di età superiore a 12 mesi appartenenti ad essa vengono
testati ogni 12 mesi, e se questi risultano tutti negativi
l'azienda mantiene la qualifica di "indenne". La qualifica
sanitaria viene attribuita dall'Azienda USL che rilascia
un'attestazione di "Allevamento bovino indenne da rinotracheite
infettiva bovina". In caso di esiti positivi ai controlli
ufficiali, la qualifica viene sospesa e può essere riacquisita dopo
aver eliminato i capi infetti e dopo aver sottoposto a due
controlli sierologici tutti gli animali di età superiore a nove
mesi, con esito negativo a distanza di almeno tre mesi, il primo
dei quali ad almeno trenta giorni dalla macellazione degli animali
risultati positivi. Se ad uno dei due controlli sierologici vi sono
altri animali positivi, la qualifica viene revocata. Nel caso in
cui gli animali risultati positivi siano in numero limitato, cioè
l'infezione abbia una prevalenza inferiore o uguale al 10 percento,
la qualifica può essere mantenuta se gli animali risultati positivi
sono macellati entro otto giorni dalla comunicazione dell'esito
dell'accertamento e se tutti gli altri animali dell'azienda di età
superiore a nove mesi risultano negativi ad un test sierologico
eseguito almeno ventuno giorni dopo l'eliminazione o l'isolamento
dell'ultimo animale risultato positivo. La partecipazione a mostre,
fiere,
batailles
o rassegne zootecniche sarà consentita, nel
momento in cui la legge entrerà a regime, solamente ad animali di
allevamenti indenni. Così come negli alpeggi presenti sul
territorio della regione potranno essere introdotti, sempre a
regime di legge, esclusivamente animali provenienti da allevamenti
indenni per IBR.
La Regione promuove una politica di abbattimento e di
corresponsione di incentivi agli allevamenti che detengono sino a 6
capi positivi per la sostituzione di tali capi, sia mediante
acquisto che da rimonta interna. Il numero massimo di animali
ammessi a contributo è ridefinito annualmente con deliberazione
dalla Giunta regionale. L'entità dei contributi è fissata nella
misura massima del 70 percento del valore commerciale stabilito con
delibera di Giunta per l'acquisto di ogni singolo animale in
sostituzione di quello risultato positivo al virus BHV-1 e nella
misura massima del 50 percento del medesimo valore commerciale per
la sostituzione tramite rimonta interna. Parimenti vengono erogati
incentivi in regime
de minimis
agli allevamenti indenni, al
fine di incentivare l'attuazione del programma regionale di
eradicazione del virus fino ad un massimo di euro 40 per ogni
animale risultato negativo di età superiore a dodici mesi presente
in azienda. Finora ho descritto e brevemente analizzato quella che
sarà la disciplina quando la legge entrerà a regime ma, fatto
particolarmente importante e non certo secondario, è contemplata in
questo disegno di legge un'importante fase transitoria
caratterizzata da norme specifiche molto differenti da quelle
appena citate.
Mi permetto di aprire una piccola parentesi di carattere più
puramente politico, sottolineando come - durante i lavori svolti in
V Commissione, e più precisamente nel corso delle varie audizioni
fatte con i rappresentanti degli allevatori, che colgo l'occasione
per ringraziare - siano emerse esigenze e preoccupazioni
specifiche, che grazie al lavoro della commissione, ma soprattutto
alla disponibilità dell'Assessore Lanièce e della sua struttura,
sono state in gran parte recepite in questo nuovo testo, il quale
ha introdotto delle misure transitorie che seguono le indicazioni
emerse durante le audizioni. Vediamo quindi di analizzarle in
maniera sintetica.
Limitatamente al 2012, e onde consentire un'adozione graduale
delle misure previste dal piano, si è previsto che il periodo entro
cui provvedere alla macellazione degli animali risultati positivi,
che sono separati dai restanti animali negativi all'interno
dell'azienda, è di novanta giorni, che non ci fossero vincoli
particolari nelle compravendite degli animali e nella
partecipazione a mostre, fiere,
batailles
o rassegne
zootecniche riservate agli animali negativi e negativi vaccinati
provenienti da aziende negative e da aziende positive anche nel
periodo di attesa per la macellazione; le aziende positive dovranno
invece provvedere contestualmente al riscontro degli animali
positivi alla vaccinazione dei restanti animali negativi. Nella
gestione degli alpeggi gli animali negativi e negativi vaccinati
provenienti da aziende negative e da aziende positive potranno
andare in promiscuità, ma le aziende positive dovranno provvedere,
prima della monticazione, alla macellazione degli animali risultati
positivi ed alla vaccinazione degli animali negativi. Il primo
controllo sierologico successivo alla macellazione degli animali
risultati positivi è effettuato a distanza di almeno ventuno giorni
dalla stessa unicamente nelle aziende positive dove, a seguito di
valutazione del servizio veterinario competente dell'azienda USL,
la sieroconversione è indice di circolazione virale.
Si dà atto che dalle ore 18,13 assume la presidenza il
Vicepresidente André Lanièce.
Presidente
- Prima di aprire la discussione generale,
ricordo che il disegno di legge ha avuto parere favorevole, a
maggioranza, su un nuovo testo della V Commissione e parere
favorevole, a maggioranza, della II Commissione. Sono stati
presentati 10 emendamenti dai gruppi ALPE e PD ed un emendamento
dall'Assessore Lanièce.
Dichiaro aperta la discussione generale.
La parola al Consigliere Segretario Rigo.
Rigo (PD)
- Grazie Presidente. Ho chiesto la parola non
per intervenire nel merito del provvedimento. La scarsa conoscenza
della materia mi ha consigliato di lasciare questo compito al
collega Donzel che, per cultura e conoscenza personali, meglio può
illustrare la posizione del nostro gruppo.
Io invece vorrei cercare di capire, insieme a voi, perché nella
scorsa seduta consiliare l'Assemblea non ha accolto la proposta
avanzata dall'Assessore Lanièce di inserire la proposta, in via
d'urgenza, all'ordine del giorno del Consiglio. Non è stato un
fatto normale, né marginale, né un segnale dei difficili rapporti
che l'Assessore ha instaurato con la commissione competente, come
hanno cercato di giustificare alcuni colleghi della maggioranza sui
giornali. No, non è stato un fatto marginale e non c'entrano niente
i rapporti, che considero buoni, fra l'Assessore e la V
Commissione. Giustamente nell'articolo pubblicato da
La
Stampa
il 26 gennaio scorso il giornalista Alessandro Camera,
nel raccontare il voto espresso dall'aula sull'iscrizione
all'ordine del giorno nell'adunanza in corso di svolgimento del
disegno di legge, ora alla nostra attenzione, scriveva:
"Chiamati da Patrizia Morelli, Capogruppo di ALPE, al voto
segreto, i Consiglieri, con una scelta che ha pochi riscontri nella
storia dell'Assemblea regionale, hanno detto no".
Curioso sono
andato a verificare quante volte nel corso di questa legislatura è
stata posta all'ordine del giorno l'iscrizione in via d'urgenza di
un disegno o di una proposta di legge. Risultato: sei volte, due
nel 2009, tre nel 2010 ed una nel 2011; il voto è stato espresso
sempre in modo palese e cinque volte su sei ad unanimità di voti
favorevoli. Un solo disegno di legge è stato votato a maggioranza
con 28 favorevoli e 5 contrari. Giusta osservazione quindi quella
del giornalista e questo unico precedente, per il momento, credo
meriti una spiegazione. Il voto di quindici giorni fa, per la
inutile iscrizione in via d'urgenza - spiegherò perché "inutile" -
è essenzialmente frutto di un iter incerto e confuso in sede di
commissione consiliare, per la verità un confuso navigar anche
prima di arrivare in commissione. Ma procediamo con ordine e provo
ad elencarne i motivi.
"La Regione autonoma Valle d'Aosta, stante l'importanza
rivestita dal settore dell'allevamento bovino, aveva deciso già dal
2005 di attuare un piano di monitoraggio e controllo della
rinotracheite infettiva del bovino, più semplicemente nota con la
sigla IBR"
. Così è scritto in un articolo-relazione su
L'Informatore Agricolo
di inizio 2011.
"Per valutare
l'andamento del piano
- leggo -
sono stati analizzati i
controlli sanitari effettuati dal 1° gennaio 2005 al 30 giugno
2010...
In conclusione possiamo affermare che i numeri del
piano sono incoraggianti, siamo partiti nel 2005 con il 45 percento
di aziende positive e nel 2010 queste sono scese al 23 percento; i
capi positivi erano il 17,5 nel 2010 e sono il 4,5. Il trend
discendente della quantità di aziende con almeno un capo positivo è
frutto dell'efficacia delle misure di prevenzione e controllo del
rischio di contagio e diffusione del virus, messo in atto dal piano
regionale di controllo e protezione dal virus tramite la campagna
di vaccinazione".
Questi dati sono stati ricordati in
commissione, lunedì 16 gennaio, dall'Assessore Lanièce per spiegare
la "naturale evoluzione" - sono parole, queste, del dottor Ruffier
- di una serie di piani di controllo e monitoraggio che hanno
determinato una situazione ottimale, in grado di cogliere
l'obiettivo dell'eradicazione della malattia.
Prima questione: se non ho capito male, già nel 2010 c'erano
tutte le condizioni per definire modi e tempi per attivare, con
un'opportuna legge, una specifica campagna di eradicazione.
Infatti, i riferimenti normativi nazionali ed europei partono dal
1964 e l'ultimo atto amministrativo citato dai tecnici
dell'Assessorato della sanità è del 2007; Trento, Bolzano, il
Veneto, il Friuli, il Piemonte, la Lombardia hanno già attuato - è
stato detto - dei processi che vanno nella direzione
dell'eradicazione dell'IBR. Così come lo stesso processo è in atto
in Svizzera ed in Francia. Anche alla luce di tutto ciò l'Assessore
Lanièce ha motivato il senso del disegno di legge: evitare
l'accerchiamento e quindi il rischio di isolamento dalle Regioni
confinanti riconosciute indenni. Anche perché le normative
comunitarie sono precise e stabiliscono quali sono le misure da
intraprendere quando vi è la presenza di una malattia infettiva,
cosa si intende per "azienda indenne", quali i tempi di
eradicazione, quelli per l'attribuzione della qualifica, per
l'abbattimento di un capo bovino, eccetera. Il nostro disegno di
legge applica le decisioni comunitarie, che sono rigide nei tempi
di esecuzione e dei quali occorre tener conto perché la legge andrà
comunicata alla Commissione europea. Per forza di cose, come si
suol dire, abbiamo le mani legate: la nostra legge deve rispondere
alle normative comunitarie, altrimenti il rischio è quello di
incorrere nella valutazione negativa, vanificando così il lavoro
che ci apprestiamo a fare. Tutto ciò che ho detto, riassumendolo
ovviamente, è stato relazionato con determinazione e certezze, non
c'erano dubbi, nell'audizione del 16 gennaio dall'Assessore
Lanièce, coadiuvato dai funzionari e dai tecnici.
Seconda questione: come mai lunedì le decisioni comunitarie
erano tassative mentre venerdì 20 gennaio le normative europee non
erano più così rigide tanto da permettere la presentazione di
emendamenti che modificano la norma transitoria in maniera più
elastica, meno rigida rispetto al testo illustrato dall'Assessore
qualche giorno prima? Anche il calendario dei lavori della
commissione consiliare merita una riflessione. Venerdì 13 gennaio
il Presidente della commissione, Maquignaz, informò i commissari
che l'Assessore Lanièce aveva manifestato l'urgente necessità di
portare il disegno di legge all'attenzione del Consiglio regionale
già convocato per il 25 e il 26 del mese. I Consiglieri di
maggioranza proponevano di convocare Assessore ed associazioni,
insieme, il 20 gennaio per l'illustrazione del provvedimento, le
audizioni ed il relativo parere. Tutto in mezza giornata e tutto
ciò per inserire, entro i termini del regolamento, il disegno di
legge nell'ordine del giorno suppletivo. Questo iter snello e
veloce è possibile, come abbiamo visto questa mattina con il
disegno di legge n. 174, quando il provvedimento è semplice e non
comporta particolari approfondimenti. Il disegno di legge sulla
rinotracheite bovina non presentava certamente queste
caratteristiche. Per fortuna, possiamo dire così, è stata accolta
dalla commissione la proposta della minoranza di sentire prima
l'illustrazione dell'Assessore e poi, in un'altra seduta, audire le
associazioni interessate; è stato così possibile aprire quel
confronto positivo a cui si richiamava prima la collega Rini.
Terza questione: se la proposta della minoranza non veniva
accolta e si decideva di risolvere la questione in tutta fretta, in
un solo pomeriggio, forse non ci sarebbero stati il tempo e la
possibilità di riflettere e quindi di richiedere, con unanime
parere dei commissari, all'Assessore Lanièce di valutare nel merito
le preoccupazioni poste dagli allevatori. Si arrivava così in
Consiglio regionale con il testo approvato dalla Giunta regionale?
Presidente, il disegno di legge oggi in aula è diverso nella
disposizione transitoria rispetto al precedente, lo ha richiamato
la collega Rini. L'approvazione in Giunta, l'urgenza di arrivare in
Consiglio con un "testo blindato", che sarebbe stato poi, forse,
emendato in aula, a cosa ci devono far pensare?
Quarta questione: come si spiega il balletto a cui abbiamo
assistito in V Commissione? ci sono dietro giochetti politici o -
peggio ancora - forse incapacità di coordinare e di gestire meglio
la cosa? Perché chiedo non è stato possibile arrivare a settembre
2011 con il disegno di legge che è stato approvato dalla Giunta
regionale invece solo a dicembre? Il testo - ci ha detto
l'Assessore Lanièce - era pronto a settembre, ma si è voluta
aspettare la definizione del protocollo allegato. Credo di essere
corretto e di raccontare i fatti come si sono svolti in
commissione. Ma non c'era prima il tempo necessario per fare tutto
ciò, quando abbiamo visto che il processo ormai è avviato da tempo?
Alcune questioni erano chiare ormai da tempo: già a luglio 2010
erano sul tavolo tutti gli elementi per concordare un testo, e
poterlo presentare a settembre, nel periodo più opportuno, a detta
di tutti gli interlocutori, dai tecnici agli allevatori ed ai
politici. Voi, invece, siete riusciti ad iscriverlo in Consiglio a
febbraio, e così entrerà in vigore nel periodo più sfavorevole per
gli allevatori! È un articolato che, proprio in virtù di una
tempistica sbagliata, è stato rivisto e corretto. Ripeto: questo
difficile navigar è responsabilità di giochetti politici o di
scarsa capacità amministrativa? Questa confusione è forse dovuta
alla mancanza di confronto politico? Non in Giunta, non lo può
essere per i tempi; non in maggioranza, non c'è tempo neanche lì!
Non si può fare in commissione e tanto meno in Consiglio regionale.
Allora mi chiedo: quando si possono analizzare politicamente le
ricadute dei nostri provvedimenti sul territorio, sulla comunità?
Un conto sono gli aspetti tecnici, i nostri obiettivi, un conto
l'impatto delle leggi che approviamo sulla vita quotidiana delle
persone, delle famiglie e, in questo caso, delle aziende. La
politica del fare, se non è preceduta dal pensare, dal discutere e
dall'ascoltare rischia di diventare fallimentare! Qual è oggi il
senso, l'opportunità di approvare un provvedimento che, a detta dei
tecnici e degli allevatori, non modificherà di molto la situazione
attuale?
Sono d'accordo, come tutti in commissione, con l'obiettivo della
completa eradicazione dell'IBR. La certificazione di "territorio
ufficialmente indenne" è importante per gli allevatori e per la
comunità. Il problema quindi non è nel programma regionale definito
nel disegno di legge, ma nella sua tempistica. Iniziare a febbraio
vuol dire non essere in sintonia con la natura, con la scansione
delle stagioni che determinano il programma lavorativo degli
allevatori.
L'Assessore Lanièce ci ha detto in commissione, in maniera
convinta, che l'eradicazione necessita di decisioni che devono
essere irrevocabili per quanto riguarda una serie di aspetti di
gestione degli allevamenti risultati positivi. Sono d'accordo con
lei, Assessore, la campagna deve essere scandita da misure che fra
loro non si contraddicono. Con gli emendamenti, che raccolgono le
preoccupazioni degli allevatori, una per tutte il blocco della
movimentazione degli allevamenti, abbiamo cercato in commissione,
con la disponibilità dell'Assessore, di limitare i danni di una
campagna che nasce a febbraio, ma queste norme transitorie -
certamente di buon senso - hanno come contraltare il fatto che
quest'anno la quasi totalità delle aziende non saranno riconosciute
indenni. Certo, la macellazione obbligatoria è un passo importante
nella direzione dell'eradicazione, ma se non è accompagnata da
norme che vietano la promiscuità fra animali anche l'abbattimento
non potrà produrre quei benefici indispensabili per un corretto
programma di eradicazione.
Sicuramente, sarà per le mie scarse conoscenze e per la
confusione creata da un nervoso confronto in commissione, viziato
forse da pregiudizi non solo di una parte, ma non capisco perché
non si voglia, a questo punto, programmare una campagna con la
tempistica da tutti considerata ottimale: partire ad ottobre con
quelle decisioni irrevocabili, senza norme transitorie, a cui
faceva cenno l'Assessore in commissione, per riuscire, partendo con
il piede giusto, in pochi anni, ad avere un patrimonio bovino
assolutamente sano in un territorio indenne dal virus in cui sono
presenti il 99,8 percento di allevamenti indenni. Ecco perché,
anche se il lavoro in commissione è stato proficuo e difficile,
resto convinto che un confronto più aperto e più laico avrebbe
potuto spazzare via, prima di arrivare in quest'aula e con quel
voto l'altra volta sull'iscrizione in via d'urgenza, tutte le
perplessità e le preoccupazioni che ancora rimangono.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Il collega Rigo mi sembra troppo modesto quando afferma di non
essere competente in materia, perché credo che abbia svolto una
relazione assolutamente competente e dettagliata.
La rinotracheite bovina, questa malattia che era sconosciuta
alla gran parte di noi, sembra essere diventata la grande sfida
della sanità valdostana, sfida che l'Assessore Lanièce, con molta
determinazione, ha raccolto dopo il passaggio di competenze su
questo argomento dall'agricoltura alla sanità. L'esame della norma
ha richiesto un grosso impegno da parte della commissione in
ragione dei molti e complessi tecnicismi di cui la legge è
espressione, e sicuramente avrebbe necessitato di un tempo di
analisi più lungo e di un clima di confronto più sereno, meno
"nervoso", come diceva giustamente il collega Rigo. Da subito,
invece, sono emerse contraddizioni e forzature che non hanno
favorito l'ottimale svolgimento dei lavori.
In un primo momento la necessità di procedere all'eradicazione
della rinotracheite bovina ci è stata presentata quasi come un
passaggio obbligato, stabilito dalla Commissione europea.
L'Assessore, in V Commissione, ci ha detto come la Commissione
europea abbia dato ai governi nazionali e poi alle Regioni di
approvare dei programmi di eradicazione negli Stati membri, facendo
apparire la norma come un atto di una perentorietà ineludibile, che
andava assolutamente applicato in tempi e modi ben definiti. Man
mano che l'iter in commissione procedeva, si è però assistito ad un
ammorbidimento di questa posizione, infatti la realtà della
normativa è assai meno perentoria, la decisione della Commissione
europea del 2004 - consultabile su Internet - si limita ad
approvare i programmi presentati dagli Stati membri, elencati in un
allegato, che sono esattamente cinque: Germania, Danimarca,
Austria, Finlandia e Svezia, e da una Provincia italiana, Bolzano,
per l'eradicazione e la lotta alla BHV-1 ed a stabilire le garanzie
per gli scambi comunitari. Niente di più, nessun obbligo di
eradicazione. Ben diverso - e a mio parere più corretto - è invece
dire, come è stato fatto dal veterinario regionale e dai veterinari
responsabili a vario titolo intervenuti, a cui va l'apprezzamento
del nostro gruppo per lo sforzo fatto di rendere comprensibile un
argomento così complesso, che questa legge è la naturale evoluzione
di una serie di piani di controllo e monitoraggio che decorrono in
Valle d'Aosta fin dal 2003, diventati effettivi dal 2005, e
proseguiti negli anni con risultati significativi che già sono
stati ricordati, che hanno visto diminuire l'incidenza dal 17,5
percento del 2005 al 4,5 percento del 2010. Certo, il passaggio dai
piani di monitoraggio e controllo ad un piano di eradicazione vero
e proprio non è né facile, né indolore, perché l'eradicazione
prevede misure severe, come la macellazione degli animali positivi
e la sospensione dei vaccini, ed interviene drasticamente sulla
movimentazione dei capi. Questo non avveniva con i piani di
monitoraggio e controllo degli scorsi anni, sicuramente rigorosi,
ma meno impattanti, condizione che ha favorito l'adesione positiva
degli allevatori ai piani di anno in anno attuati.
Ora, se sotto l'aspetto puramente sanitario l'eradicazione di
una malattia contagiosa e subdola, che è causa di perdita di
produttività per gli allevamenti, anche se non pericolosa per
l'uomo, è da considerarsi un fatto positivo e condivisibile, anche
in considerazione di un contesto geografico circostante che tende
all'eradicazione, è anche vero che questo programma per la sua
riuscita non può prescindere dall'adesione convinta e totale degli
allevatori. Ed è proprio questa condizione che ci pare si sia
affievolita per ragioni che ci sono state spiegate in modo chiaro
ed argomentato in commissione dal rappresentante degli allevatori,
ragioni che riguardano l'applicazione della legge in questo periodo
dell'anno, che comporterebbe l'eliminazione coatta dei soggetti
positivi nel mezzo della campagna di produzione invernale, e che
determinerebbe notevoli complicazioni legate alla movimentazione
degli animali ed alla programmazione ormai definita della campagna
di alpeggio 2012.
Situazione di grande disagio, dunque, che comporta danni
economici importanti, situazione di disagio tutta da imputare alla
politica; è la politica che ha fatto sì che una legge - il cui
testo è pronto dall'estate scorsa - sia stata assegnata in
commissione a dicembre, con un grande ritardo, andando a
sconvolgere la tempistica di attuazione e non tenendo conto che le
conseguenze dell'applicazione pratica immediata andrà ad
ingenerare. Ma è sempre la politica che non ha saputo valutare
appieno la portata di questa legge e non ha svolto il ruolo che le
compete, di interfaccia fra il mondo sanitario ed il mondo degli
allevatori. Non solo, nel tentativo maldestro di porre rimedio ad
una situazione che si stava rivelando molto delicata, si è voluto
caricare la commissione di una pretesa urgenza e di responsabilità
che non sono sicuramente ad essa attribuibili. Un atteggiamento
disdicevole e molto scorretto nei confronti di tutti i commissari,
in particolare di quelli di opposizione: nel giro di una settimana,
otto giorni, da lunedì a lunedì, con un
tour de force
di
riunioni ed audizioni, facendo leva sul senso di responsabilità dei
commissari, si è preteso di votare un disegno di legge complesso su
una materia poco conosciuta, nel quale non venivano
sufficientemente prese in conto le applicazioni pratiche e le
ripercussioni sull'organizzazione del lavoro, sulla produttività
degli allevamenti e sulla stagionalità per il primo anno, con il
risultato che all'ultimo giorno utile, in un clima sempre più
affannato, raccogliendo
in extremis
le osservazioni di una
commissione che si è impegnata a fondo in un lavoro di comprensione
dei problemi e di miglioramento del testo, e soprattutto di
contenimento degli aspetti negativi, ci sono stati presentati
dall'Assessore ben 10 emendamenti, poi ridimensionati a 4, con cui
si introducevano delle norme transitorie che in precedenza non
erano state prese in considerazione.
Ma non è ancora tutto. In sintesi, una legge che, se è chiara e
condivisibile sotto l'aspetto sanitario, poiché tende
all'eradicazione in tempi brevi di una malattia che è causa di
perdita di produttività per gli allevamenti e dai dati a nostra
disposizione appare evidente che la Valle d'Aosta è nelle
condizioni di fare il passo, non lo è altrettanto per quanto
concerne i tempi ed i modi di applicazione. Per quanto mi riguarda,
con rincrescimento segna anche l'ultima volta in cui mi rendo
disponibile ad accogliere motivazioni di urgenza ed a dover
decidere in tempi non adeguati, sotto la spinta della fretta che,
come dimostra il percorso di questa legge, è sempre una pessima
consigliera.
Presidente
- La parola al Consigliere Donzel.
Donzel (PD)
- Egregio Presidente, cari colleghi, sono un
po' imbarazzato perché mi sono state attribuite delle competenze in
materia che non ho. L'unica competenza che mi attribuisco è quella
di occuparmi talvolta delle parti marginali, delle voci che non
trovano rappresentanza all'interno di quelle che sono generalmente
considerate le associazioni di maggioranza.
Come cultura, come Partito Democratico, ci interessa moltissimo
tutelare il lavoro in senso lato, non solo il lavoro dipendente, e
lo abbiamo dimostrato occupandoci del settore turistico, del
settore industriale, cioè più che mai - lo dimostra il dibattito
stamani in aula su questioni che riguardano l'industria - è
indispensabile che si creino condizioni per la produzione e per il
lavoro. Proprio partendo da questo, voglio fare la mia riflessione
che è stata preceduta da due pregevoli interventi e anche per la
prima parte molto interessante del relatore di questa legge.
Siamo di fronte ad una tensione che era già stata espressa in
un'assemblea di agricoltori, circa tre anni fa, dove in un
confronto pubblico mi ricordo che l'Assessore Lanièce perse le
staffe e si allontanò. È chiaro che l'argomento era diverso, non
c'entra nulla con quello di oggi, ma il senso della questione è:
riusciamo noi ad avere la capacità di mettere insieme le competenze
scientifiche di qualità che sono espresse dai nostri Assessorati
dell'agricoltura e della sanità, con le esigenze culturali e del
mondo del lavoro espresso dalla zootecnica? Secondo me questa
Regione lo ha fatto egregiamente fino ad oggi. Abbiamo visto
migliorare le aziende zootecniche, in particolare facendo fare loro
un salto enorme di qualità, però i dati di questi ultimi anni ci
dicono che il numero di queste aziende è in fortissimo calo. Quindi
ogni azienda diventa un patrimonio di lavoro collettivo, che va
tutelato, e questa cosa la troviamo espressa non dal PD, ma da
qualsiasi forza politica presente qui dentro, quindi è una
prerogativa che condividiamo con gli amici dell'ALPE e con tutte le
altre forze politiche, anche con il PdL.
Si tratta però di capire se questa legge va in questa direzione
che tutti sosteniamo. Allora, quanto alla procedura, non aggiungo
altro rispetto a quanto è stato ben espresso dai colleghi che mi
hanno preceduto, ci sono stati dei problemi oggettivi
nell'approcciarsi a questa normativa, non c'è stata una sufficiente
chiarezza. Ci sono state delle affermazioni che vorrei riprendere
qui dal dibattito della commissione, in cui l'Assessore Lanièce ha
detto, naturalmente assolutamente convinto del lavoro positivo
fatto fino a oggi: "Siamo arrivati al punto dove, prendendo atto
della decisione di Regioni e governi dell'Unione europea di andare
verso l'eradicazione - e, ricordo, lo abbiamo messo anche in
premessa -, le Province autonome di Trento, Bolzano, il Veneto, il
Friuli, il Piemonte e la Lombardia hanno già attuato dei processi
che portano ad un'eradicazione dell'IBR".È una affermazione che ci
sta, ma sono andato a vedermi come si sono mosse queste Regioni. La
"famosa" Provincia di Bolzano, che ha fatto l'eradicazione, ha
iniziato il programma di eradicazione volontario alla fine del
1990, che è diventato obbligatorio nel 1994...cioè: qui ci sono 15
anni prima di noi di lavoro; è chiaro che oggi questi vanno dicendo
che hanno fatto l'eradicazione, ma 15 anni prima! Provincia di
Trento: programma di eradicazione volontario dal 1997 diventato
obbligatorio nel 1998; anche qui, quasi 10 anni prima di noi. Voi
direte: ma a Trento sono a due passi dall'eradicazione...allora
leggo da un'interpellanza presentata da un collega della Lega Nord
in Consiglio provinciale di Trento:
"I casi di allevamento con
capi di bestiame colpito da rinotracheite infettiva bovina IBR sono
in continua crescita anche in Trentino"
...questo cosa vuol
dire? Che non si può venire in commissione a dire: ragazzi, hanno
eradicato in Svizzera, di qua e di là, programmi iniziati 10 anni
prima che da noi, e noi, adesso, in due anni, con un colpo così, di
bacchetta magica, raggiungiamo dei livelli che neanche loro hanno
raggiunto...perché l'IBR sta ripartendo in Provincia di Trento!
Quali sono i problemi?
"Il problema che si trovano ad affrontare
gli allevatori
- si dice nell'interpellanza -
non va
sottovalutato, considerato che se non portano gli animali in malga
perché si impongono dei vincoli per il periodo estivo, perdono il
contributo previsto"
, e da qui tutti i problemi legati al
meccanismo dell'alpeggio. Questi sono i problemi che non solo
alcuni, pochi, come è stato definito, quattro gatti di allevatori
valdostani devono affrontare, ma è l'enorme problema
dell'eradicazione dell'IBR di tutto il nord Italia...cioè Regioni
che hanno iniziato molto prima di noi sono indietro! Il Friuli,
piano simile a quello del Veneto, a partire dal 2000: hanno tutti
iniziato prima di noi e non sono arrivati a conclusione!
Noi adesso abbiamo deciso, come dei carri armati, secondo una
linea dell'Assessore Lanièce, che dobbiamo fare in fretta e furia,
e spesso la fretta è una cattiva consigliera. Intanto ho
rappresentato la mia perplessità perché questa questione è sempre
stata gestita di comune accordo fra l'Assessorato dell'agricoltura
e quello della sanità...di colpo, senza che fossimo informati...ma
non è che nella maggioranza ci fosse maggiore chiarezza, questo
argomento diventa di materia sanitaria. Io, ripeto, sono ignorante
di questa materia, vado a verificare, e lo ribadisco ancora una
volta, visto che ero intervenuto già nel 2010 su questa materia,
l'IBR non è una zoonosi, cioè non procura alcun danno all'uomo; si
può utilizzare la carne, bere il latte in assoluta serenità...mi
rivolgo agli organi di stampa, qui non stiamo parlando di TBC, né
di brucellosi, stiamo parlando di una malattia che può colpire gli
animali.
Altra piccola questione: si parla di positività e di negatività,
ma la positività non vuol dire che l'animale è malato, vuol dire
che reagisce ad un test e questa non è una cosa banale, perché
sembra che siano tutti animali malati, che ci sia una malattia che
devasta le stalle! Allora vedete gli allevatori valdostani che
vanno al pascolo di animali tutti con la bava che cola, che non
producono più latte...assolutamente non è così! Per gli allevatori
è molto difficile capire che quell'animale reagisce positivamente,
perché sono animali positivi alla reazione, ma non affetti dalla
malattia, quindi si presentano in condizioni di efficacia. Bisogna
fare il test per riuscire ad individuare che c'è questa malattia;
l'allevatore, nonostante la sua grande esperienza, non riesce a
capire che questo animale è affetto dalla malattia. Per gli
allevatori questo è un problema, quindi bisogna costruire un
percorso di avvicinamento e di conoscenza; visto che il piano è
sempre stato volontario, che tutti i documenti che abbiamo
acquisito dicono che sono gli allevatori che hanno chiesto di
iniziare questo piano qui, si potrà andare a capire con loro perché
alcuni, forse pochi esprimono delle resistenze?
La mia domanda è: si è fatto un gran parlare di IMU perché c'era
da attaccare il Governo Monti, l'IMU distruggerà tutta
l'agricoltura valdostana, è un problema, e...cosa ha votato il PD?
Ha votato a sostegno della risoluzione della maggioranza, ci siamo
resi conto che è un grosso problema l'IMU per le aziende
agricole...
(interruzione del Presidente della Regione, fuori
microfono)
...c'entra quello che sto dicendo, c'entra, perché se
noi...quando si tratta di dire che il Governo Monti distrugge la
zootecnia valdostana...partiamo in quattro, allora dico: siamo così
sicuri che questa legge, nonostante le modifiche apportate
dall'Assessore
in extremis
sotto pressione di tutta la
commissione, compreso i colleghi di maggioranza, non possa
determinare in alcune aziende un tracollo, un danno peggiore
dell'IMU? Io, che non sono nessuno, ho fatto una verifica...ci
possono essere delle aziende che arrivano ad una perdita pari a
100.000 euro. Sapete cosa mi dicono? Che non è una questione di
denaro, è una questione di anni di lavoro che rischiano di essere
buttati al macero! Partendo dal principio condiviso da tutti,
agricoltori, forze di maggioranza e di minoranza, che bisogna
arrivare all'eradicazione di questa malattia, quello che abbiamo
cercato di rappresentare è che, siccome anche in altre Regioni si
procede passo a passo, forse era il caso di non fare il triplo
salto carpiato e dire "abbattimento totale", tanto più che i test
hanno un'attendibilità scientifica pari al 96 percento, cioè non
hanno il 100 percento, e siamo di nuovo al problema che alcuni
esemplari risultati positivi, in una riprova, sono risultati
negativi. Questi sono dati oggettivi.
Seconda cosa, assolutamente grave dal nostro punto di
vista...l'ordine dei veterinari, per bocca del dottor Dal Monte,
che è venuto in commissione ed ha detto: "Avremmo parlato se
fossimo stati contattati"...quindi l'ordine dei veterinari è stato
contattato dalla commissione, ma non c'è stato l'interesse di
conoscere anche il parere di questi signori, dice una cosa
interessante: "Certo, l'IBR è una malattia che dal punto di vista
della commerciabilità dell'animale con Paesi vicini, che hanno
messo in piedi dei piani di eradicazione dell'IBR, può
rappresentare sul medio-lungo periodo dei problemi"...non
domattina, ma sul medio-lungo periodo! Noi abbiamo un allevamento
che non è che viva di commercializzazione a tutto spiano, è un
allevamento in grossa difficoltà, che ha bisogno di grande
attenzione alle problematiche che affronta...e allora vengo al tema
più delicato.
La prima proposta di legge imponeva una serie di vincoli
stringenti, che sono molto dannosi se applicati
tout court
al nostro sistema di allevamento...
(nuova interruzione del Presidente della Regione, fuori
microfono)
...Presidente, non si arrabbi, è stato modificato per
quest'anno, ma dall'anno prossimo siamo di nuovo punto a capo con i
vincoli, e siccome quest'anno sono spuntati dei casi nuovi, un
altro anno un'azienda X può essere colpita dal vincolo, e sappiamo
che il vincolo è la cosa che più mette in difficoltà le aziende,
non perché l'ho detto io, ma perché lo sostengono i vostri stessi
documenti, altrimenti non ci sarebbe stata la necessità di
modificare all'ultimo minuto!
Dicevo - parlando rispetto all'ordine dei veterinari - che
l'agricoltore, quello più emancipato, che vuole informarsi, chiama
il proprio veterinario di fiducia, lo fa venire nel suo allevamento
e gli chiede dei consigli su cosa può fare con i suoi animali. C'è
una malattia terribile, molto pericolosa, si chiama IBR...ma perché
non li vaccini questi animali? E l'allevatore, che quegli animali
li vedeva bene, decide di vaccinarli...ma è un vaccino che oggi non
è più possibile riscontrare. Purtroppo ci sono animali vaccinati
nell'intenzione di andare dietro all'indirizzo scientifico, quindi
di seguire la scienza, di fare quello che la scienza diceva; adesso
la scienza ha cambiato linea, non si deve più vaccinare, ma non
solo, anche gli animali vaccinati con il vaccino non deleto, non
riconoscibile, vanno abbattuti. Mi permetterà che questo
allevatore, che ha pure pagato il vaccino per farlo iniettare nella
sua mucca, adesso se lo ritrova come un boomerang: questa mucca che
voleva salvare, la deve abbattere!
Questa legge francamente, poi lo dimostreranno gli emendamenti
presentati dal nostro gruppo insieme all'ALPE, dimostrerà che ci
sono molti problemi che non vanno bene, soprattutto il concetto del
vincolo ed il fatto che, anche se volessimo attuare un piano di
eradicazione, abbiamo per forza, in una realtà come la Valle
d'Aosta, necessità di tempi più lunghi. Lo dimostrano i tempi delle
altre Regioni che hanno raggiunto questi obiettivi, sono tutti
partiti prima di noi...perché noi dobbiamo fare questa cosa
dall'oggi al domani? Francamente questa cosa non riesco a capirla,
oltretutto l'iter di discussione di questo disegno di legge è
assolutamente incomprensibile, perché dagli atti della commissione
risulta che si sia partiti con le consultazioni già nella primavera
dell'anno scorso. Nella primavera dell'anno scorso si arriva con un
blitz in commissione, con una legge che poi viene stravolta dagli
emendamenti dell'Assessore e che, a mio avviso, ancora non risponde
all'esigenza della nostra realtà regionale. Ci saranno poi altre
questioni nel merito, che illustrerò insieme agli emendamenti, non
voglio dirle prima, perché sarebbe una ripetizione inutile.
Dal mio punto di vista questa legge, su di noi, ha suscitato
molte perplessità e, siccome sono tante le leggi che votiamo anche
se non facciamo parte della maggioranza, questo sta a significare
che ci sono delle volte che noi rappresentiamo pure delle esigenze
che non è detto che la maggioranza abbia colto! Però invitiamo a
riflettere su questo.
Presidente
- Se non ci sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente. Ringrazio per gli
interventi che mi hanno preceduto, meno quello del collega Donzel
che ha confuso le idee abbondantemente alla stampa ed ai colleghi
presenti.
Quando abbiamo deciso - diciamo che l'iter è partito nella tarda
primavera - di ragionare sul piano IBR, si sono presi in
considerazione gli elementi che sono stati citati dalla collega
Rini, e degli altri due interventi dei Consiglieri Morelli e
Donzel...questa malattia è stata banalizzata, ma è una malattia
insidiosa che può causare rinotracheite, congiuntivite,
balanopostite pustolosa, vulvovaginite pustolosa, aborto al terzo
mese, infertilità, metriti, infezione neonatale sistemica,
encefalite, mastite, dermatite e gravi danni agli allevamenti
bovini. È quindi una malattia che, negli anni, era stata
considerata dalla Commissione europea particolarmente importante e
su cui occorre porre un'attenzione particolare. Quindi il
ragionamento era stato fatto partendo dalla considerazione che
ormai le campagne precedenti avevano portato, seppure con i difetti
che c'erano, ad una riduzione dei capi positivi. A questo punto si
era deciso di dare il colpo definitivo ed arrivare a prendere una
decisione che fosse quella di arrivare ad un'eradicazione che
portasse, in breve tempo, ad un territorio ufficialmente indenne,
come suggerito dalla Commissione europea.
Non credo di aver detto - lo vorrò verificare sui verbali - che
la Commissione ha dato mandato alle Regioni ma ho detto che la
Commissione ha dato delle indicazioni agli Stati ed alle Regioni;
di conseguenza, avevo accennato ai territori nazionali ed
internazionali che hanno già portato ad una decisione di arrivare
all'eradicazione e quindi a fare delle normative in questo
senso.
C'è stato un confronto fin dall'inizio con l'Associazione
allevatori, e l'aspetto che preoccupava di più e su cui abbiamo
posto un'attenzione particolare era il fatto che nella campagna
scorsa c'erano stati alcuni casi di positività, che poi si erano
trasformati in negatività ad un secondo controllo. Quindi abbiamo
voluto approfondire con l'Istituto zooprofilattico Piemonte, Valle
d'Aosta e Liguria - dove ringrazio il Direttore generale, che è
venuto un paio di volte in Valle e che si è messo a disposizione
con tutto lo staff per stilare con tutta l'esperienza acquisita
anche in Piemonte un protocollo il più possibile serio e preciso,
anche se in questo caso, ma anche sugli esami di laboratorio ai
quali ogni tanto ci sottoponiamo, noi non si arriva mai alla
certezza totale - con una base scientifica importante. Questo
protocollo prevede, a differenza degli altri anni, che i prelievi
siano sottoposti, qualora ci sia una positività, ad un'ulteriore
valutazione alla sede di Torino. Questo esame di
sieroneutralizzazione permette, nello specifico, di andare a vedere
se la positività, che in una prima istanza è emersa nella sede di
Aosta, sia confermata. Non solo, si è voluto anche tenere in
considerazione quelle deboli positività che a volte emergono con
test sofisticati, che poi possono ad un secondo prelievo risultare
negative, ed in questo caso addirittura in modo precauzionale si è
previsto di sospendere il controllo, rifare un controllo dopo un
mese - senza procedere all'abbattimento - e, qualora ci sia ancora
una debole positività, c'è una valutazione della commissione
veterinaria se è il caso di abbattere il capo oppure no. Quindi
abbiamo posto un'estrema attenzione, e questo allegato - che è uno
degli elementi che ha fatto slittare in avanti la presentazione
della legge - ha dato un valore aggiunto alla legge, perché
permette di dare una certezza maggiore qualora vi siano dei
dubbi.
Sul fatto dei vaccini, prima del 2005 si usava il vaccino
intero, ovvero una vaccinazione che non permetteva di fare una
discriminazione qualora ci fosse la prova fra positivo ammalato e
positivo vaccinato. Ormai sono capi vecchi ed abbiamo appurato che
sono veramente pochi i capi in questa situazione; invece, dalla
campagna 2005, è stato usato il vaccino deleto, che permette di
discriminare i capi che sono positivi ammalati o positivi
vaccinati. Si tratta di un elemento importante, perché con
l'allegato predisposto con l'istituto zooprofilattico è possibile
discriminare questo aspetto, quindi i capi vaccinati dal 2005 se
sono solo positivi al vaccino sono considerati sani e non ammalati.
Questo è un elemento importante, che abbiamo spiegato anche
all'Associazione allevatori, la quale ha perfettamente capito
questo passaggio. Il fatto che si dica che se un capo è positivo
non è ammalato, - credo che Donzel si riferisse a questo aspetto -
avvero che l'animale è risultato positivo perché è stato vaccinato,
ma noi lo possiamo discriminare con il vaccino deleto e questo può
essere discriminato con i test di cui ho parlato prima. Per quanto
riguarda i tempi, il servizio veterinario dell'USL ha già iniziato
dal primo gennaio a fare i prelievi dei capi, ci sono già più di
2.000 capi che sono stati oggetto di prelievo e, appena approvata
la legge, ci potrà essere la comunicazione sulla positività e sulla
negatività.
Qualcuno prima diceva che la quasi totalità delle aziende non
sarà indenne; ricordo che invece più dell'80% sono indenni e che
abbiamo circa 600 capi che sono risultati positivi su 30.000
effettivi, ed è quello che volevo affermare, cioè che siamo
arrivati ad una situazione dove manca poco per arrivare
all'ufficialmente indenne. Quindi credo che dobbiamo tutelare con
questa legge le aziende, più dell'80%, forse addirittura il 90%,
che sono sempre risultate negative, che hanno sempre fatto tutto
quello che si doveva fare; pertanto dal punto di vista sanitario è
importante dare una tutela a chi è sempre stato negativo.
Per quanto riguarda il fatto di iniziare...non ho capito il
discorso di Donzel, ci accusa che abbiamo deciso di iniziare una
campagna di eradicazione mentre gli altri nel 1994 avevano già
iniziato... Io, nel 1994, facevo il sottotenente medico, avevo la
stelletta degli Alpini ecc. arrivo adesso come Assessore alla
sanità, abbiamo preso questa competenza, abbiamo fatto un
ragionamento di tipo sanitario che porterà ad un ulteriore
miglioramento dal punto di vista sanitario dei nostri allevamenti.
Come ho detto in commissione, siamo arrivati allo 0,7 sulla
tubercolosi che nel 2008 era il 3,4...scusate se è poco, con tutto
quello che c'è stato! Siamo ufficialmente indenni su altre malattie
(brucellosi ovicaprina) siamo molto messi bene sulla brucellosi
bovina, quindi è un quadro generale che sta via via
migliorando.
Con questa norma crediamo di dare un valore aggiunto a tutto
l'effettivo del patrimonio bovino valdostano, perché vuol dire che
fra poco ci sarà un ulteriore miglioramento e, se riusciremo ad
arrivare ufficialmente indenni, avremo un valore aggiunto,
soprattutto gli allevatori potranno dimostrare di avere un
patrimonio zootecnico assolutamente sano. Questo non può che fare
una buona pubblicità al nostro mondo dell'agricoltura. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le osservazioni fatte dall'Assessore credo abbiano già chiarito
alcuni punti importanti di questa discussione, ma vorrei
sottolineare che soprattutto l'intervento del collega Rigo ha
evidenziato un aspetto non secondario: che la discussione partita
mesi fa è arrivata ad essere coinvolta nella fretta di approvare
questo documento, altrimenti la campagna slittava di nuovo di un
anno. Questo è vero, poteva essere accelerata la discussione prima,
condividiamo che si poteva fare meglio. Forse è dipeso anche dal
modo con cui le discussioni a volte avvengono...uno chiede il tempo
per riflettere su alcune cose, il tempo passa, quindi su questo
condivido. Come credo che ci sia da chiarire quale delle due
interpretazioni è corretta, se quella della collega Morelli o
quella di Donzel, perché la collega Morelli ha detto: prendo atto
che dalle altre parti, dove si è iniziato questo processo, le cose
sono andate avanti in un certo modo, che ci sono dei risultati, qui
siamo a buon punto, quindi il discorso dell'eradicazione ha un
senso, anche se l'accelerazione può portare a determinati
risultati.
Ora, tre cose vanno sicuramente chiarite. Nessuno ha intenzione,
con questo intervento, di peggiorare le condizioni di chi lavora
nel settore. Penso che, come il collega Donzel, molti fra di noi
conoscono, seguono, sentono le lagnanze, le difficoltà...abbiamo
fatto nostre una serie di difficoltà legate a finanziamenti,
eccetera. Nessuno in quest'aula ha detto che questa è una zoonosi
che comporta l'obbligo di intervenire, nessuno ha barato; noi
abbiamo semplicemente un ragionamento lineare: se si impegnano
somme per cercare di arrivare a risolvere il problema, si deve
avere il coraggio di dire quali sono le soluzioni realistiche.
Infatti, qual era l'unico punto debole delle campagne precedenti?
Che quando si individuavano i bovini ammalati, questi rimanevano
nella stalla, questi andavano in alpeggio ed erano a contatto
continuo con gli animali sani.
Voi dovete solo dirmi questo...credo che non ci sia bisogno di
essere esperti, tutti noi abbiamo conoscenza di cosa significa,
quando c'è un capo, in questo caso animale...ma dall'altra parte ci
sono gli altri animali, che saremmo noi...che quando uno è ammalato
sicuramente è infettante, e quante volte succede di entrare a
contatto con persone ammalate, non per malattie infettive, ma dove
ci sono malattie infettive mi sembra che ci sia un reparto per
malattie infettive che ha determinate regole! Per fortuna lì si
curano, e qui, tenuto conto della possibilità di attivare dei
meccanismi preventivi che sono quelli che stiamo dicendo, si attua
una politica che è quella di dire: se non elimino entro un certo
tempo i soggetti che sono oggettivamente in grado di infettare gli
altri, difficilmente arriverò in tempi ragionevoli a ridurre al
minimo, non diciamo ad eliminare la malattia, ma almeno ridurre al
minimo, in modo che i capi infetti siano talmente ridotti da non
costituire più un problema... Quindi noi abbiamo solo cercato di
portare con un periodo di transizione...allora l'altra accusa è
quella che il periodo di transizione è troppo breve...finito
quest'anno, cosa succede?
La nostra prima considerazione è che quest'anno serve da
transizione per vedere quanti ce ne sono ancora di realmente
ammalati, e ripeto, "realmente ammalati", perché l'altro punto
essenziale è che i dubbi che c'erano prima, ma che non erano così
importanti, perché tanto il capo non si eliminava, questa volta
diventano determinanti perché il capo lo elimino. Da qui l'esigenza
di fare questa grande ripartizione seria, con l'esame fatto a
Torino come secondo passaggio, altrimenti non si riesce a capire.
Allora, cosa si fa: si fa una prova giusto per farla, tanto poi non
si evidenzia il discorso del vaccino o meno? Ecco le ragioni per
cui l'anno di transizione è sufficiente per farci capire in che
modo dobbiamo operare ed a che livello siamo, altrimenti...avevo
sentito in quest'aula, quando abbiamo portato le delibere l'anno
scorso sull'IBR, che proprio Donzel aveva obiettato che non si
parlava più di eradicazione...
(interruzione del Consigliere Donzel, fuori
microfono)
...prendiamo i verbali? Hai detto: non si parla più di
eradicazione! Non c'era più il termine nella delibera, nelle
delibere precedenti c'era, poi ad un certo punto è stata fatta una
delibera...ma portiamo gli atti, non c'è problema, su questo non
c'è da discutere, perché sono gli atti che parlano.
Il discorso molto semplice è che, dopo quest'anno di prova, noi
avremo la possibilità di evidenziare cosa succede e quali sono le
condizioni in Valle, e questo credo sia sufficiente per capire da
che parte si sta andando. Queste sono le questioni vere, quindi
abbiamo chiarito le reazioni che sono discriminanti e possono
chiarire che non c'è più il dubbio di eliminare soggetti che siano
non positivi, ma di quelli vaccinati abbiamo la possibilità di fare
una controprova e di avere le misure adeguate per eliminare in un
tempo utile il rischio di contagio. Questa è la base del
ragionamento. Troppo presto? Qual è la critica? Che si vuole
accelerare il processo? Ma dall'altra parte è stato detto che in
questi anni comunque un risultato si è ottenuto, sono stati ridotti
i numeri. Il dato adesso discriminante è che non si può più
mantenere l'animale che è positivo oltre un certo limite. È vero
che quest'anno c'è stata questa modifica, proprio per evitare le
situazioni di cui parlava la collega Morelli che si sono verificate
in Trentino e nel Sud Tirolo, legate a possibili disagi nei
confronti dell'allevatore, che aveva impegni sia nei confronti
della Comunità, che altro.
Abbiamo cercato di individuare questi percorsi, sono stati
previsti per l'anno di transizione; alla fine di quest'anno credo
che tutti noi saremo lì a vedere cosa succede, e pronti a
discuterne, proprio sui risultati. In questo momento sarà
importante vedere cosa è successo e qual è la differenza.
Presidente
- Passiamo ora all'esame del testo.
La parola al Consigliere Donzel.
Donzel (PD)
- Visto che c'è un po' di fretta, chiederei
su questo articolo il voto segreto.
Presidente
- Pongo in votazione l'articolo 1 per
scrutinio segreto come richiesto dai gruppi PD e ALPE:
Consiglieri presenti: 34
Votanti: 33
Favorevoli: 19
Contrari: 14
Astenuti: 1
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- All'articolo 4 vi è l'emendamento n. 1 dei
gruppi ALPE e PD.
La parola al Consigliere Donzel.
Donzel (PD)
- Nonostante l'amarezza perché questo disegno
di legge è andato avanti, il mio dovere mi chiama a segnalare
alcune questioni che potrebbero migliorarlo, nonostante rimanga una
legge profondamente sbagliata nelle forme applicative, non
nell'ispirazione. Al comma 3 dell'articolo 4 sono aggiunte le
seguenti parole:
"previo parere della Commissione consiliare
competente"
. La commissione consiliare competente, della quale
non faccio parte, ha dimostrato passione ed interesse per questo
argomento ed ha cercato di migliorare il testo, pertanto sono
convinto che può fornire un contributo positivo quando verranno
apportati dei correttivi; quindi chiedo che sia introdotto questo
concetto. Ripeto: non faccio parte di questa commissione, ma
ritengo che sia una commissione che possa dare un contributo da
quel punto di vista.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Questo protocollo è un protocollo altamente
tecnico e scientifico, quindi credo che, con tutto il rispetto
della commissione, non possa portare un valore aggiunto. Noi ci
asteniamo su questo.
Presidente
- Pongo in votazione l'emendamento n. 1 dei
gruppi ALPE e PD, che recita:
Emendamento
Articolo 4
Al comma 3 dell'art. 4 sono aggiunte le seguenti parole:
"previo parere della Commissione consiliare competente".
Consiglieri presenti: 34
Votanti e favorevoli: 8
Astenuti: 26 (Agostino, Benin, Bieler, Caveri, Alberto Cerise,
Comé, Crétaz, Empereur, Hélène Impérial, Isabellon, La Torre, André
Lanièce, Lattanzi, Lavoyer, Maquignaz, Marguerettaz, Pastoret,
Prola, Emily Rini, Rollandin, Rosset, Salzone, Tibaldi, Laurent
Viérin, Manuela Zublena, Zucchi)
Il Consiglio non approva.
Presidente
- Pongo in votazione l'articolo 4:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 5: stesso risultato. Articolo 6:
stesso risultato. Articolo 7: stesso risultato.
All'articolo 8 vi sono gli emendamenti n. 2 e 3 dei gruppi ALPE
e PD.
La parola al Consigliere Donzel.
Donzel (PD)
-Sono assolutamente consapevole che questi
emendamenti creano dei problemi applicativi, ma vogliono lanciare
un messaggio chiaro: noi abbiamo riscontrato che una delle
difficoltà maggiori che hanno le aziende in questo momento è quella
di essere sottoposte a continui controlli ed ispezioni. Allora io
dico: adesso avete deciso di massacrare tutti gli animali malati,
ormai è andata, è passato l'articolo 1, avete deciso di portare al
macello secondo alcune stime 600 capi di bestiame (fra cui alcuni
di pregio), però il problema è che questa legge ripartirà l'anno
prossimo con una serie di costanti controlli. È proprio questo che
non funziona! Qui gli allevatori non riescono più a svolgere in
modo sereno la loro attività, per cui emendare queste parti vuol
dire "no" a controlli costanti, continui, pervasivi dell'attività
aziendale.
Stamani avete fatto blocco compatto a dire che non bisogna
entrare nella privacy, invece adesso votate serenamente per dire
andiamo tutti i giorni nelle stalle degli allevatori a far loro dei
prelievi, tenuti come se fossero delle persone che commettono
chissà quale illecito e quindi sempre sottoposti a controllo.
Il nostro spirito è profondamente diverso, il piano volontario
fatto fino ad oggi era un piano che ha portato da 6.000 a 600 capi,
quindi vuol dire che, senza andare a misure radicali, ci si era
fortemente avvicinati ad una soglia positiva. Si poteva
naturalmente fare qualche forzatura, ma non dire "completamente
abbattuti", tutti, quest'anno! Non si è voluti andare in quella
direzione...almeno negli anni a venire basta con i controlli e con
il veterinario sempre nella stalla!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Su questi due emendamenti voteremo contro,
perché la tempistica prevista a regime è quella stabilita dalla
decisione europea. Noi abbiamo dovuto sentire il Ministero nel
momento in cui abbiamo proposto la norma transitoria, e in quel
momento ci è stato detto che nella norma transitoria era possibile
decidere fra 60 e 90 giorni e noi abbiamo optato per 90 giorni. A
regime la tempistica prevista per la sospensione e la revoca è
questa. Ricordo che il comma 3 prevede che al di sotto del 10%,
macellando in 8 giorni, si può liberare già la stalla dopo il 21°
giorno, quindi questi due emendamenti hanno il nostro voto
contrario.
Presidente
- Pongo in votazione l'emendamento n. 2 dei
gruppi ALPE e PD, che recita:
Emendamento
Articolo 8
La lettera d) del comma 2 dell'art. 8 è soppressa.
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'emendamento n. 3 dei
gruppi ALPE e PD, che recita:
Emendamento
Articolo 8
Il comma 3 dell'art. 8 è soppresso.
Stesso risultato.
Presidente
- Pongo in votazione l'articolo 8:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 9: stesso risultato. Articolo 10:
stesso risultato. Articolo 11: stesso risultato.
All'articolo 12 vi sono gli emendamenti n. 4 e 5 dei gruppi ALPE
e PD.
La parola al Consigliere Donzel.
Donzel (PD)
- Al comma 1 dell'articolo 12 sono aggiunte
le seguenti parole:
"nel caso di aziende che abbiano già
acquistato in passato capi risultati positivi al virus BHV-1 e fino
a un massimo di 15 animali nel caso di aziende che non abbiano
acquistato negli ultimi cinque anni capi risultati positivi al
virus BHV-1".
Questo significa che ci sono delle aziende che
non hanno fatto commercializzazione, cioè non hanno introdotto nel
loro allevamento animali che provenivano dall'esterno già ammalati,
facendo una speculazione, cioè, siccome questi animali ammalati sul
mercato costavano meno, qualcuno faceva un'operazione commerciale,
pertanto sono allevamenti che hanno gestito il loro patrimonio
zootecnico e si trovano oggi a fare un abbattimento totale di
questi capi. Siccome non è vero che nella stalla ce ne sono solo
uno o due, ma possono risultarne più di 10, non capisco perché non
si vada all'indennizzo di questi capi; non è gente che faceva
commercio, ma è gente che si è trovata la sfortuna che oggi, con il
test, si trova l'animale malato, lo deve abbattere, è un disastro
economico. Preciso che questa è una mia idea, perché gli allevatori
mi hanno detto: noi non vogliamo che passi la legge, non ce ne
frega niente dei contributi, vogliamo i nostri animali. Così non è
l'intendimento dell'Assessorato, né della Giunta...almeno pagate
quelli che abbattete e venite incontro alle aziende che non
facevano commerci strani, ma allevavano i loro animali con passione
e con cura. Sono quindi perché si innalzi quella soglia per chi non
faceva attività commerciale.
Al comma 3 ribadisco che, come ha dimostrato il testo che la
maggioranza intende votare, la commissione ha svolto un ruolo
importante in questa legge, i componenti di maggioranza e minoranza
sono intervenuti nel merito di questa legge, perché senza
l'intervento della commissione l'Assessore non la emendava. Allora
non capisco perché non si possa accogliere il parere della
commissione su queste cose; è una commissione competente, e questo
le deve essere riconosciuto!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Sul primo emendamento restiamo dell'idea che
sia corretto indennizzare fino a 6 capi per riconoscere la
stragrande maggioranza delle aziende che sono state negative
finora.
Sul secondo emendamento all'articolo 12 siamo d'accordo;
accettiamo di fare il passaggio anche in commissione, qualora la
Giunta decida di ridefinire il numero massimo degli animali
indennizzabili.
Presidente
- Pongo in votazione l'emendamento n. 4 dei
gruppi ALPE e PD, che recita:
Emendamento
Articolo 12
Al comma 1 dell'art. 12 sono aggiunte le seguenti
parole:
"nel caso di aziende che abbiano già acquistato in passato
capi risultati positivi al virus BHV-1 e fino a un massimo di 15
animali nel caso di aziende che non abbiano acquistato negli ultimi
cinque anni capi risultati positivi al virus BHV-1".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Do lettura dell'emendamento n. 5 dei gruppi
ALPE e PD:
Emendamento
Articolo 12
Al comma 3 dell'art. 12 sono aggiunte le seguenti parole:
"previo parere della Commissione consiliare competente".
Pongo in votazione l'articolo 12 nel testo così emendato:
Articolo 12
(Contributi per sostituzione di capi positivi)
1. Gli allevatori possono beneficiare dei contributi di cui
all'articolo 2, comma 1, lettera a), della legge regionale 22
aprile 2002, n. 3 (Incentivi regionali per l'attuazione degli
interventi sanitari a favore del bestiame di interesse zootecnico),
per l'acquisto di animali in sostituzione di quelli risultati
positivi al virus BHV-1, di cui abbiano la proprietà da almeno un
anno, fino ad un massimo di sei animali.
2. I contributi di cui al comma 1 possono essere concessi
anche per la sostituzione di animali risultati positivi al virus
BHV-1 tramite rimonta interna.
3. Il numero massimo di animali ammessi a contributo è
ridefinito annualmente con deliberazione dalla Giunta regionale
sulla base della percentuale di incidenza della malattia rilevata
l'anno precedente, previo parere della Commissione consiliare
competente.
4. Possono beneficiare dei contributi di cui ai commi 1 e 2
gli allevatori iscritti all'anagrafe regionale del bestiame e delle
aziende di allevamento di cui alla l.r. 17/1993.
5. Nelle aziende in cui vi sono più detentori o proprietari
di animali, questi sono considerati come singoli allevatori, ai
fini di cui al comma 4, nel caso in cui siano iscritti alla
pertinente sezione del registro delle imprese e, in qualità di
titolari di azienda, negli elenchi dei coltivatori diretti detenuti
presso l'Istituto nazionale della previdenza sociale (INPS), nonché
siano in possesso dei requisiti necessari per la corresponsione
dell'indennità compensativa di cui al programma di sviluppo rurale
regionale (PSR).
6. Gli animali acquistati con i contributi di cui al comma 1
non possono essere ceduti se non sono decorsi otto mesi dalla data
di introduzione nell'allevamento.
7. I contributi di cui al comma 1 possono essere concessi
esclusivamente per l'acquisto di animali di sesso femminile di età
compresa fra ventiquattro mesi e sei anni, accertata al momento
della data di introduzione nell'azienda dai dati contenuti
nell'anagrafe regionale del bestiame e delle aziende di allevamento
di cui alla l.r. 17/1993.
8. I contributi di cui al comma 2 possono essere concessi per
la sostituzione di animali di sesso femminile di età compresa fra
ventiquattro e trentasei mesi, accertata al momento della
macellazione dell'animale risultato positivo al virus BHV-1, a
condizione che l'azienda non aumenti il capitale bovino calcolato
in UBA (Unità Bestiame Adulto) risultante all'anagrafe regionale
del bestiame e delle aziende di allevamento di cui alla l.r.
17/1993 alla data della prova sierologica.
Consiglieri presenti: 34
Votanti: 29
Favorevoli: 26
Contrari: 3
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Pongo in votazione l'articolo 13:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 14: stesso risultato.
All'articolo 15 vi è l'emendamento n. 6 dei gruppi ALPE e
PD.
La parola al Consigliere Donzel.
Donzel (PD)
- All'articolo 15, comma 4 sono soppresse le
parole iniziali:
"I contributi di cui all'articolo 12 e"
;
l'aggettivo
"concessi"
è sostituito dall'aggettivo
"concesse"
. Il significato di questo sta a dire che coloro
che hanno gli animali abbattuti si vedono indennizzati 6 animali
per intero, che è una miseria rispetto al valore reale
dell'animale, e torno a dire che non è qui il nocciolo della
questione, ma visto che ne devo abbattere alle volte 10 e me ne
indennizzano solo 6, almeno che quei 6 me li indennizzino! Invece,
votando questa cosa, la maggioranza cosa fa? Qualora il budget
complessivo dell'operazione non sia corrispondente al numero degli
animali abbattuti, si va a ridurre anche il premio, quindi non è
vero che indennizziamo tutti e 6 gli animali abbattuti. Quindi sono
perché tutti e 6 gli animali abbattuti, almeno questi nel disastro
totale siano indennizzati, altrimenti votando questo articolo,
votate che neanche quei 6 li indennizzate loro. Ripeto:
"indennizzate", non che riconoscete il valore, cioè l'indennizzo è
già una miseria!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Su questo articolo mi sento di dire che noi
garantiamo che ci sono i fondi necessari, tant'è vero che
l'emendamento finanziario che abbiamo messo dà una copertura a
questa campagna. Quindi a questo emendamento siamo contrari.
Presidente
- Pongo in votazione l'emendamento n. 6 dei
gruppi ALPE e PD, che recita:
Emendamento
Articolo 15
Al comma 4 sono soppresse le parole iniziali: "I contributi
di cui all'articolo 12 e"; l'aggettivo "concessi" è sostituito
dall'aggettivo "concesse".
Consiglieri presenti: 34
Votanti: 33
Favorevoli: 8
Contrari: 25
Astenuti: 1 (Lavoyer)
Il Consiglio non approva.
Presidente
- Pongo in votazione l'articolo 15:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 16: stesso risultato. Articolo 17:
stesso risultato. Articolo 18: stesso risultato. Articolo 19:
stesso risultato. Articolo 20: stesso risultato.
All'articolo 21 vi è l'emendamento dell'Assessore Lanièce, che
recita:
Emendamento
L'articolo 21 è sostituito dal seguente:
"Art. 21
(Disposizioni finanziarie)
1. L'onere derivante dall'applicazione degli articoli 3, 4,
12, 14 e 18 è determinato complessivamente in annui euro 1.400.000
a decorrere dall'anno 2012.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2012/2014:
a) nell'U.P.B. 01.10.02.10 (Interventi per la promozione e la
tutela della zootecnia) per annui euro 300.000;
b) nell'U.P.B 01.10.02.20 (Interventi d'investimento e
sviluppo nel settore dell'allevamento zootecnico) per annui euro
1.100.000.
3. Al finanziamento dell'onere di cui al comma 1 si provvede
mediante l'utilizzo degli stanziamenti iscritti nello stesso
bilancio:
a) nell'UPB 01.10.02.10 per annui euro 1.200.000;
b) nell'UPB 01.10.02.20 per annui euro 200.000.
4. Le somme derivanti dall'applicazione delle revoche dei
contributi di cui all'articolo 17 e dalle sanzioni di cui
all'articolo 20 sono introitate nello stato di previsione delle
entrate del bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio".
Lo pongo in votazione: stesso risultato.
All'articolo 22 vi sono gli emendamenti n. 7, 8 e 9 dei gruppi
ALPE e PD.
La parola al Consigliere Donzel.
Donzel (PD)
- Lo scopo del primo emendamento al comma 1
ha la funzione di riprendere il concetto che è stato portato nella
seconda tornata in commissione, perché nella prima legge non era
prevista la possibilità di mantenere gli animali in stalla di
sosta, nella seconda impostazione si consente il mantenimento in
stalla di sosta dell'animale, però viene introdotto un vincolo per
cui comunque...
(interruzione dell'Assessore Albert Lanièce, fuori
microfono)
...no, la legge dice "stalla di sosta", poi abbiamo parlato con
i veterinari e sappiamo che si intende l'animale spostato in fondo
alla fila, però la legge dice "stalla di sosta". Speriamo che i
veterinari non facciano il disastro finale di chiedere
l'applicazione di questa cosa! Comunque facciamo finta di niente,
tanto nessuno capisce, quindi si può andare avanti.
Quello che chiediamo è che si esenti dalla macellazione il
capo...la norma funziona così: tu puoi tenere 90 giorni il capo, ma
se devi andare al
mayen
che risulta già alpeggio, non puoi
fare questa movimentazione se non hai abbattuto il capo, quindi in
realtà non è vero che si applica fino in fondo quella norma. Allora
io dico: se l'animale è nelle condizioni di isolamento dagli altri,
gli altri possono tranquillamente partire e questi rimangono in
stalla di sosta. L'ho capito che voi non lo volete fare, altrimenti
non scrivevo l'emendamento, Assessore...
(nuova interruzione dell'Assessore Albert Lanièce, fuori
microfono)
...però lo scrivo: io dico che l'animale che viene messo nella
condizione...cioè gli altri vanno in alpeggio, questo rimane
lì...lo so che non lo volete, ma io sto illustrando l'emendamento!
Al comma 2 le parole
"novanta giorni"
sono sostituite con le
parole
"duecentodieci giorni"
, perché se il principio è che
si è allungato a 90 giorni per difendere la quota latte, esiste
anche una quota latte in alpeggio ed una lattazione che deve essere
portata a termine dall'animale. Se l'animale rimane in una stalla
per conto suo, ha la possibilità di essere tenuto 210 giorni,
perché se si può allungare a 90, vale il principio che posso
allungare anche a 210, permettendogli così di completare il
percorso di lattazione fino in fondo: chiedo questo, in
sostanza.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Non siamo d'accordo, perché questo stravolge
la disposizione transitoria che è stata peraltro concordata con il
Ministero che indicava che i capi venissero abbattuti, che i capi
risultati positivi venissero separati nella stalla e non in stalla
di sosta, perché gli stessi allevatori avevano...
(interruzione del Consigliere Donzel, fuori
microfono)
...sono 90 giorni, entro 90 giorni devono essere abbattuti.
Comunque siamo contrari a questi due emendamenti che stravolgono
l'impianto di questa norma transitoria.
Presidente
- Pongo in votazione l'emendamento n. 7 dei
gruppi ALPE e PD, che recita:
Emendamento
Articolo 22
Al comma 1 sono aggiunte in fine le parole: "Sono comunque
esentati dalla macellazione, ai sensi del successivo comma 2, gli
animali che siano posti in isolamento in adeguata stalla di sosta,
a seguito di verifica e certificazione del servizio veterinario
competente dell'Azienda USL".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'emendamento n. 8 dei
gruppi ALPE e PD, che recita:
Emendamento
Articolo 22
Al comma 2 le parole "novanta giorni" sono sostituite con le
parole "duecentodieci giorni".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'emendamento n. 9 dei
gruppi ALPE e PD, che recita:
Emendamento
Articolo 22
Il comma 3 è soppresso.
Stesso risultato.
Presidente
- Pongo in votazione l'articolo 22:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 23: stesso risultato.
All'articolo 24 vi è l'emendamento n. 10 dei gruppi ALPE e
PD.
La parola al Consigliere Donzel.
Donzel (PD)
- Questo emendamento ha un carattere forse un
po' provocatorio, perché l'urgenza di questa legge è l'ennesimo
procurato allarme, procurata urgenza da parte della maggioranza,
che non ha seguito i tempi per presentare una legge, che accelera i
tempi e che fa delle forzature in un momento in cui il mondo del
lavoro è con l'acqua alla gola. Quindi noi siamo dell'avviso che
rinviare tutto ad ottobre sarebbe la vera urgenza, non quella di
applicarla subito!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Per dire che siamo contrari a questo
emendamento.
Presidente
- Pongo in votazione l'emendamento n. 10 dei
gruppi ALPE e PD, che recita:
Emendamento
Articolo 24
L'articolo 24 è sostituito dal seguente: "Art. 24 (Entrata in
vigore) 1. La presente legge entra in vigore a partire dal 1°
ottobre 2012".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'articolo 24:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Allegato A: stesso risultato.
Pongo in votazione la legge nel suo complesso:
Consiglieri presenti e votanti: 34
Favorevoli: 26
Contrari: 8
Il Consiglio approva.
