Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 1798 del 24 gennaio 1996 - Resoconto
SEDUTA POMERIDIANA DEL 24 GENNAIO 1996
OGGETTO N. 1798/X Subconcessione, per la durata di anni trenta
alla ditta Favre Marino di derivazione d'acqua dal torrente Savara,
in Comune di Valsavarenche, per produzione di energia
elettrica.
Deliberazione Il Consiglio
Premesso che con domanda in data 19 gennaio 1993 la ditta Favre
Marino ha chiesto all'Amministrazione regionale la subconcessione
di derivare dal torrente Savara, in Comune di Valsavarenche, moduli
massimi 8,00 e medi 4,26 di acqua per produrre, sul salto di metri
34,60, la potenza nominale media di Kw 144,50;
Precisato che la domanda, corredata dal relativo progetto a
firma ing. Berzieri, p.i. Meneghini e ing. Péaquin prevede la
costruzione di un impianto del tipo ad acqua fluente costituito da
canale di derivazione, vasca dissabbiatrice e di carico, condotta
forzata, edificio di produzione e canale di restituzione;
Tenuto presente che:
- il Magistrato per il Po, di Parma, con nota n. 5959 in data 30
aprile 1993 ha rilasciato il nulla-osta nei riguardi idraulici per
l'ammissione ad istruttoria della domanda di cui si tratta;
- l'ENEL, Compartimento di Torino, con nota prot. 1203 in data
10 agosto 1993 ha fatto presente di non avere alcuna osservazione
da formulare, ai sensi dell'articolo 18 del DPR 18 marzo 1965 n.
342 circa la domanda sopraddistinta;
- l'Ente Parco Nazionale del Grand Paradiso, con deliberazione
n. 133 in data 24 settembre 1993 ha autorizzato l'esecuzione delle
opere relative alla costruzione della centrale idroelettrica;
- l'avviso di presentazione della domanda 19 gennaio 1993 della
Ditta Favre Marino è stato pubblicato sul Foglio Annunzi Legali
della Valle d'Aosta n. 29 in data 27 ottobre 1993 e riprodotto nel
n. 284 della Gazzetta Ufficiale della Repubblica Italiana (foglio
inserzioni) in data 3 dicembre 1993, senza dar luogo alla
presentazione di domande incompatibili e concorrenti;
- con Ordinanza dell'Assessore regionale ai Lavori Pubblici n.
182 in data 1° marzo 1994 è stato disposto il deposito della
domanda 19 gennaio 1993 e del relativo progetto presso
l'Assessorato dei Lavori Pubblici della Regione per 15 giorni
consecutivi, decorrenti dal 14 marzo 1994 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune Valsavarenche e copia
della medesima è stata inviata al Ministero dei Lavori Pubblici, al
Magistrato per il Po di Parma, alla Sezione Idrografica per il Po
di Torino, all'Associazione d'Irrigazione Est-Sesia di Novara,
all'Associazione d'Irrigazione Ovest-Sesia di Vercelli, all'ENEL
Compartimento di Torino, alla prima direzione del Genio Militare di
Torino, al Consorzio regionale Pesca della Valle d'Aosta,
all'Assessorato dell'Agricoltura e Forestazione, Servizio S.I.D.S.,
all'Assessorato dell'Ambiente, Servizio Tutela dell'Ambiente,
all'Assessorato dell'Industria e Commercio, Servizio Energia;
all'Assessorato del Turismo, Ufficio Sovrintendenza; all'Autorità
di Bacino del Fiume Po di Parma; alla Comunità montana
"Grand-Paradis", all'Ente Parco Nazionale del Grand Paradiso ed
alla ditta Favre Marino;
- la pubblicazione presso il Comune di Valsavarenche, come
risulta dal referto in calce all'ordinanza, è regolarmente avvenuta
e non ha dato luogo alla presentazione di alcun esposto od
osservazione in merito;
Precisato altresì che la visita locale d'istruttoria, come
stabilito nell'Ordinanza, è regolarmente avvenuta il 29 aprile 1994
ed alla medesima sono intervenuti i funzionari dell'Ufficio
Concessioni Acque della Regione, il sig. Loche Mario dell'Ufficio
Tutela Paesaggio della Sovraintendenza ai Beni Culturali ed il sig.
Favre Marino, titolare della domanda di subconcessione, i quali
hanno effettuato il sopralluogo alle località interessate dalla
futura derivazione ed hanno accertato che, in seguito all'alluvione
del settembre 1993, i siti hanno subito notevoli mutazioni, per cui
è stato chiesto al sig. Favre di presentare, previ contatti con
l'Ufficio Sistemazioni Idrauliche dell'Assessorato dei Lavori
Pubblici, il progetto dell'adeguamento dell'opera di presa alla
nuova condizione dei luoghi interessati, nel termine di 60 giorni
decorrenti dal ricevimento della copia del verbale di visita
d'istruttoria;
Rilevato che il sig. Favre Marino ha fatto pervenire, entro il
termine fissato in sede di visita d'istruttoria, gli elaborati
richiesti, opportunamente adeguati alla nuova situazione dei
siti;
Considerato inoltre che:
- la presa avverrà attraverso un cunettone realizzato in alveo
della larghezza di mt. 3,00, in cls e pietrame che convoglierà
l'acqua verso un pozzetto di raccolta, con griglia sub-orizzontale,
con leggera pendenza verso valle;
- il pozzetto immetterà acqua direttamente nel canale
sghiaiatore, il cui afflusso può essere interrotto mediante due
paratoie;
- le dimensioni della griglia di presa sono tali da permettere
la captazione della portata max. di moduli 8,00 ed impedisce che
ghiaia e ciottoli troppo grandi vengano trascinati nella presa
stessa;
- il canale di adduzione sarà realizzato in modo da poter
convogliare nel torrente l'acqua di captazione in eccesso
attraverso uno sfioratore principale modulatore;
- la vasca di sedimentazione, completamente interrata, avrà una
lunghezza di mt. 16,80 ed una larghezza di mt. 8,50. Il canale di
scarico, situato a lato della vasca di sedimentazione, sarà
costituito da una tubazione in cemento del diametro di cm. 100 e
raccoglierà le acque di sfioro per convogliarle verso il torrente
Savara;
- la vasca di carico, delle dimensioni di mt. 3,00 X 4,00 e
volume pari a mc. 50 circa, ha lo scopo di costituire un modesto
polmone di oscillazione e di impedire la formazione di vortici e
quindi l'ingresso di aria nella condotta forzata di adduzione;
- le paratoie, poste a monte della vasca di sedimentazione,
consentiranno l'eventuale messa fuori esercizio dell'impianto per
la manutenzione della vasca e della condotta forzata;
- l'adduzione dell'acqua alle turbine avverrà mediante una
condotta forzata avente uno sviluppo complessivo di 922 mt. ed un
diametro nominale di 600 mm., costituita da tubi saldati in
acciaio, completamente interrata;
- la centrale verrà realizzata mediante la costruzione di un
fabbricato in stile tipico valdostano e sarà ubicata sulla sponda
dx. orografica del torrente Savara, in prossimità dell'abitazione
del richiedente ed al suo interno verranno installate le
apparecchiature di generazione e di controllo;
- in uscita dalla turbina, un dissipatore tronco-conico
immetterà l'acqua nel canale di scarico che convoglierà la stessa
all'esterno, per restituirla, al termine del canale, nuovamente nel
torrente Savara a quota 1527 m.s.m.;
- il dislivello fra il pelo morto dell'acqua, nello sfioratore
della vasca di carico a quota 1564,90 m.s.m. e quello del canale di
restituzione, a valle dei meccanismi motore, a quota 1530,30
m.s.m., è di metri 34,60. In conseguenza la potenza nominale media
annua dell'impianto, per la portata di moduli medi 4,26, risulta
426 x 34,60: 102 = Kw. 144,50;
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare in misura di moduli max. 8,00
e medi 4,26, si può subconcedere avendo riguardo delle condizioni
locali, delle utenze preesistenti e della specie di derivazione
realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) la derivazione corrisponde alla razionale utilizzazione del
torrente Savara ed è compatibile con il buon regime idraulico senza
che occorrano, oltre a quelle inserite nel disciplinare di
subconcessione, speciali garanzie a tutela di detto regime;
6) per l'uso della derivazione non sono temibili inquinamenti
delle acque e quindi non occorrono particolari cautele al
riguardo;
Visto infine che, il Magistrato per il Po di Parma, con nota n.
11177 in data 7 novembre 1994 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Tenuto presente che con nota prot. 5650/5 LL.PP. in data 12
giugno 1995 si invitava la ditta a ritirare la documentazione
presentata presso l'Ufficio Concessioni Acque dell'Assessorato dei
Lavori Pubblici, al fine di adeguare gli elaborati ai nuovi criteri
fissati dalla deliberazione di Consiglio n. 1193/X in data 22
febbraio 1995 e che il progetto, opportunamente adeguato, veniva
restituito, sempre all'Ufficio Concessioni Acque, in data 5
settembre 1995, con la specificazione che il M.D.V. calcolato in
base alle indicazioni dell'allegato 1a della deliberazione di cui
sopra, risulta inferiore al deflusso minimo residuale previsto dai
progettisti sulla relazione di studio di impatto ambientale,
rimanendo pertanto invariata la richiesta del quantitativo d'acqua
da prelevare e le caratteristiche dell'impianto da realizzare;
Visto lo Statuto speciale per la Valle d'Aosta, promulgato con
legge costituzionale n. 4 del 26 febbraio 1948 e successive norme
di attuazione;
Vista la legge regionale n. 4 dell'8 novembre 1956;
Visto il parere favorevole di legittimità rilasciato
dall'Ingegnere vice-dirigente reggente del posto di Ingegnere Capo
Dirigente il Servizio Assetto e Tutela del Territorio
dell'Assessorato dei LL.PP., ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13 comma l - lett. e) e 59 - comma 2 -
della legge regionale n. 45/1995, sulla presente deliberazione;
Visto il parere delle Commissioni consiliari permanenti III e
IV;
Delibera
1) di subconcedere, per la durata di anni trenta decorrenti
dalla data del decreto di subconcessione, alla ditta Favre Marino,
con sede in Valsavarenche, giusta la domanda presentata in data 19
gennaio 1993, di derivare dal torrente Savara, in Comune di
Valsavarenche, moduli max. 8,00 e medi 4,26 di acqua per produrre,
sul salto di mt. 34,60, la potenza nominale media annua di Kw.
144,50, che inizialmente verrà venduta per intero all'ENEL,
consegnata alla tensione di 15 kv, nel locale ricavato all'interno
del fabbricato di centrale;
2) di approvare l'allegato schema al disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della ditta
Favre Marino;
4) di ordinare ed accertare l'introito delle seguenti somme da
versare presso la Tesoreria dell'Amministrazione regionale:
a) lire 1.478.740
(unmilionequattrocentosettantottomilasettecentoquaranta), pari a
mezza annualità del canone, a titolo di cauzione, ai sensi
dell'articolo 11 del T.U. 11 dicembre 1933 n. 1775, somma che verrà
restituita, ove nulla-osti, al termine della subconcessione;
b) lire 56.875 (cinquantaseimilaottocentosettantacinque) pari ad
un quarantesimo del canone ai sensi dell'articolo 7 del T.U. 11
dicembre 1933 n. 1775, somma da introitare al capitolo 08800 della
parte Entrate del bilancio preventivo della Regione per il corrente
esercizio finanziario (provento delle concessioni e subconcessioni
di acque pubbliche e miniere);
c) lire 2.000.000 (duemilioni) quale somma a disposizione
dell'Amministrazione regionale (Ufficio Concessioni Acque
dell'Assessorato LL.PP.) per spese di sorveglianza, esperimenti di
portata, collaudo, registrazione di atti, eccetera, somma da
introitare al capitolo 13500 della parte Entrate del bilancio
preventivo della Regione per il corrente anno finanziario (gestione
di fondi per conto terzi per istruttoria domande e pratiche
varie);
5) di stabilire, come specificato nell'articolo 11 del
disciplinare di subconcessione, in lire 2.957.480
(duemilioninovecentocinquantasettemilaquattrocentoottanta) il
canone annuo da versare anticipatamente alla Regione, anno per
anno, a decorrere dalla data del decreto di subconcessione, somma
da introitare al Capitolo 08800 della parte Entrate del bilancio
preventivo della Regione per il corrente anno finanziario (Provento
di concessioni e subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
Disciplinare di subconcessione
(...omissis...)
Presidente Ha chiesto la parola il Consigliere Chiarello.
Chiarello (RC) Mi sono già astenuto in commissione su questa
delibera. Vorrei solo ricordarvi i buoni principi di quando è stata
approvata quella famosa delibera sui criteri provvisori di
distribuzione delle acque valdostane: si diceva che i primi
utilizzatori sarebbero stati i comuni e i consorzi. Io ho detto che
con la burocrazia dei comuni e dei consorzi si andava ad aprire ai
privati. Non ho niente contro i privati, però mi piacerebbe che le
acque valdostane fossero sfruttate di più da tutti i Valdostani, e
non che facciano la ricchezza di pochi.
Presidente Si passa alla votazione dell'oggetto n. 34:
Presenti: 29
Votanti: e favorevoli: 25
Astenuti: 4 (Chiarello, Lanièce, Linty e Tibaldi)
Il Consiglio approva
