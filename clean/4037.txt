Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 356 del 8 luglio 1981 - Resoconto
OGGETTO N. 356/81 - SITUAZIONE CONSEGUENTE ALLE RESTRIZIONI
CREDITIZIE NEL SETTORE DELLA COOPERAZIONE. (Interpellanza) -
SITUAZIONE FINANZIARIA CREDITIZIA NEI SETTORI EDILIZIO, DI
PRODUZIONE E LAVORO, ARTIGIANALE ED AGRICOLO. (Interpellanza)
Presidente
- Do lettura dell'interpellanza iscritta al
punto n. 8 presentata dai Consiglieri Lustrissy, Lanivi, Martin e
Maquignaz:
INTERPELLANZA
I Consiglieri regionali Lustrissy, Lanivi, Martin e
Maquignaz, interpellano:
l'Assessore alle Finanze per conoscere:
a) qual è la situazione reale creditizia nel settore della
cooperazione;
b) quale iniziativa intende intraprendere la Giunta regionale
per ovviare agli inconvenienti lamentati.
Presidente
- La parola al Consigliere Martin per
l'illustrazione.
Martin
(UVP)
- Questa interpellanza nasce
dall'emissione di un ordine del giorno da parte della Fédération
Régionale des Coopératives Valdôtaines che è stata inviata a tutti
i Capi Gruppo e in cui vi è una viva protesta per il blocco di
tutti i mutui di Edilizia, Produzione e Lavoro fatto dalle banche,
in conseguenza della stretta creditizia e del tasso di riferimento
fissato dal Tesoro e non accettato dalle banche stesse. Tale
decisione, è detto in questo ordine del giorno, pone notevoli
difficoltà a migliaia di cooperative, che hanno iniziative in corso
per circa 2000 miliardi per la realizzazione di circa 30.000
alloggi, di cui 2 miliardi per 81 alloggi in Valle d'Aosta, e si fa
presente che se non viene sbloccata immediatamente la situazione
denunciata nell'ordine del giorno, le cooperative saranno costrette
a chiudere i cantieri, mettendo così a repentaglio i risparmi
familiari dei loro soci che hanno drammatiche situazioni
occupazionali.
Con questa interpellanza volevamo conoscere esattamente la
situazione reale creditizia nel settore della cooperazione e le
iniziative che intende intraprendere la Giunta per ovviare agli
inconvenienti che ho testé elencato.
Presidente
- Do lettura dell'interpellanza iscritta al
punto n. 9 dei Consiglieri Tonino, Nebbia, Viberti, Minuzzo,
Mafrica e De Grandis:
INTERPELLANZA
I Consiglieri regionali Tonino, Nebbia, Viberti, Minuzzo,
Mafrica e De Grandis, interpellano:
l'Assessore alle Finanze per conoscere:
1) l'effettiva situazione circa la corresponsione di mutui in
Valle d'Aosta nel settore edilizio, di produzione e lavoro,
artigianale ed agricolo;
2) quali sono le difficoltà di ordine tecnico o finanziario
che ostacolano una celere concessione delle somme mutuate;
3) quali iniziative intende assumere la Regione per
migliorare la situazione finanziaria e creditizia nei settori
sopraesposti.
Presidente
- Per l'illustrazione della seconda
interpellanza la parola al Consigliere Nebbia.
Nebbia
(PSI)
- Vorrei aggiungere pochissime cose a
quelle già dette dal Consigliere Martin e accentrare l'attenzione
sui problemi finanziari in genere della Valle d'Aosta e sulla
necessità di individuare altre forme di finanziamento in tutti i
settori che sono maggiormente vincolati dalle limitazioni di
carattere creditizio e monetario che, invece, vincolano fondi e
finanziamenti che provengono dallo Stato o da sue emanazioni.
Sulla possibilità, quindi di creare o di individuare forme di
finanziamento più rapide, più efficienti e meno costose per tutte
le nostre attività, vorrei sentire il parere del Presidente della
Giunta.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Vorrei chiedere - ed è presente
nell'interpellanza - se la Giunta ha preso qualche iniziativa anche
per una questione legata ai ritardi dei mutui, mi riferisco alle
procedure, che sono richieste, soprattutto nel campo dell'edilizia,
perché i cittadini accedano ai mutui.
Emblematico è l'esempio della legge n. 25 che ha curato
l'Assessore ai Lavori Pubblici. È passato, dal momento in cui sono
stati assegnati i mutui, un anno e mezzo, sono stati richiesti alle
persone che hanno diritto al mutuo, in alcuni casi, 30 documenti, e
nessuno di loro è ancora riuscito ad accedere al mutuo agevolato
dei 30 milioni. Nella stessa situazione si trovano anche alcune
cooperative, le quali...
(Interruzione dalla sala)
... No, fino a ieri in Valle d'Aosta nessuno era ancora riuscito
ad avere questi mutui e la stessa situazione si riscontra anche in
alcune cooperative, che hanno ultimato i lavori da alcuni mesi e
non sono ancora riuscite ad avere il finanziamento del primo stato
di avanzamento dei lavori.
La Cooperativa Evançon di Verrès ha ultimato da circa due mesi i
lavori ed il primo stato di avanzamento dei lavori non è ancora
arrivato. Qui non si tratta tanto di responsabilità della Giunta -
anche se un pochino più di interessamento sarebbe utile - ma di
procedure che vanno condannate.
In questo senso chiedevo se la Giunta ha fatto i necessari passi
affinché le leggi n. 457 e n. 25, che nelle dichiarazioni fatte
ieri in Parlamento si parla di finanziare, siano cambiate o
modificate nelle procedure. Lo Stato deve dare indirizzi e fissare,
se vogliamo, i requisiti necessari per accedere ai mutui, dopo di
che le procedure dovranno essere snelle, decise e attuate dalla
Regione, perché questi ritardi stanno provocando, in alcuni casi,
una nuova emergenza. La legge 25 era nata infatti per far fronte ad
una emergenza, oggi ci sono dei casi di famiglie che hanno firmato
il compromesso per l'acquisto, dopo di che è passato un anno e
mezzo e il proprietario o non vende più o chiede 10 milioni in più
per l'alloggio per cui si ritirano e si ritrovano in una nuova
emergenza.
Sono situazioni che anche i giornali hanno, in questi ultimi
tempi, denunciato. Credo che sia necessario un passo deciso della
Giunta, forse anche del Consiglio nel suo complesso, per rimuovere
questi ostacoli di impostazione.
Presidente
- Ha chiesto di parlare il Consigliere
Minuzzo. Ne ha facoltà.
Ricordo che ci sono ancora 4 minuti per gli interpellanti.
Minuzzo
(PSDI)
- Volevo aggiungere qualcosa a
questa interpellanza: il grosso problema del plafond degli Istituti
di Credito che ritengo molto importante e fondamentale per
l'economia valdostana, in particolare dopo un articolo che ho letto
a firma dell'Assessore all'Industria, Commercio, Artigianato e
Trasporti Guido Chabod, mi dispiace che non ci sia, comunque mi
riserbo di leggerlo nella replica, visto che non ho il tempo di
farlo nell'illustrazione per questo intervento.
Il Presidente certamente sa che gli Istituti di Credito, molte
volte, creano delle difficoltà all'atto della concessione di nuovi
crediti perché chiaramente sono plafonati per imposizione della
Banca d'Italia, per cui si mettono in difficoltà soprattutto i
piccoli imprenditori nel prosieguo della loro attività.
Partendo da questa interpellanza, molto brevemente, volevo
chiedere al Presidente della Giunta se non ritenga opportuno
avviare uno studio o iniziare a esaminare il problema concernente
la creazione di un Ente autonomo che possa, in un certo senso,
sopperire alle attuali restrizioni creditizie degli Istituti di
Credito dovute a ordine superiore. Per essere più chiari: se non
intende avviare il discorso di una finanziaria regionale o un
qualcosa in questo senso, di modo che, da come ha detto
l'Assessore, vi sia la possibilità di dare maggior respiro ai
piccoli e medi imprenditori i quali, bene o male, sono quelli che
aiutano a superare i momenti di crisi.
Presidente
- La parola al Presidente della Giunta per la
risposta.
Andrione
(UV)
- Se mi permettete, comincio con
l'intervento del Consigliere Tonino.
Concordo pienamente con quanto ha detto perché sia la 457 che la
25 sembrerebbero fatte perché la gente non riesca ad avere una
casa, non perché l'abbia.
In due riunioni della Presidenza del Consiglio con il Presidente
della Giunta e tutti i Presidenti delle Giunte presenti - una volta
eravamo in 18, credo, quindi la maggioranza - hanno insistito sulla
necessità di mutare profondamente queste leggi e di dare, cosa che
Tonino diceva, più ampio spazio a un'autonoma, libera decisione
della Regione.
Anche quando infatti la Regione interviene, come nel caso delle
Porte Pretoriane, facendo tutto o quasi da sola, ci sono delle
pastoie provocate, assolutamente incredibili, con dei ritardi che
pesano gravemente sui costi di costruzione, per la ben nota vicenda
della revisione dei prezzi, come è successo anche ad Aosta.
In un convegno che si è tenuto a Saint-Vincent a cui erano
presenti tutte le forze politiche, c'era il Ministro Reviglio per
il Partito Socialista, il Senatore Colajanni per il Partito
Comunista, è passato l'allora Ministro Sarti per la Democrazia
Cristiana, tutti hanno concordato sulla necessità di cambiare la
457, l'accenno dell'attuale Presidenza del Consiglio dei Ministri -
non so se ha già ricevuto la pronuncia del Senato o meno - va in
quella direzione, però finora nessuna decisione concreta è stata
presa. È vero: le pratiche della 25 giacciono in banca, sono
arrivate per la verità, alla banca con qualche ritardo, per la nota
vicenda che il Consigliere Tonino conosce bene delle case
Ilssa-Viola di Pont-Saint-Martin, ma le banche esigono una quantità
di documenti, anche se prevista dalla legge, tale da essere
defatigante.
Riprendendo il corso del discorso si è soprattutto parlato delle
cooperative edilizie. Finora una sola ha avuto i finanziamenti ed è
la Cooperativa denominata la "Vetta" dove la Regione ha messo il
terreno a Saint-Martin de Corléans.
Le altre due che erano presenti ad Aosta si sono addirittura
sciolte, e questo non perché teoricamente non ci fossero i fondi,
ma per i meccanismi perversi che giustamente spiegava il
Consigliere Tonino. Infatti, c'è chi rinuncia; addirittura si dice
che si vendano i diritti di essere cooperativa e cose di questo
genere, evidentemente vi è una enorme lentezza nell'iter necessario
per arrivare, effettivamente, al finanziamento.
L'occasione sollevata da quell'ordine del giorno delle
cooperative serve per parlare delle cooperative, oggi, ma in realtà
è stata un'emergenza limitata ad una delle sortite di Andreatta
alla chiusura totale del credito della Banca d'Italia, che, però,
dopo una decina di giorni è ritornata alla normalità di prima,
normalità che non ci piace per i vari motivi spiegati adesso.
L'intento della Giunta regionale è sempre il solito: appoggiare la
richiesta concreta presso la banca, sovente anche prendendo delle
iniziative di garantire certe questioni e certe possibilità
finanziarie da parte di queste cooperative. Bisogna dire che il
grosso problema è quel tale meccanismo per cui, irrigidendosi
successivamente e progressivamente il credito, continuando a
chiedere dei documenti, i tempi diventano talmente lunghi per cui o
ci si scoraggia o, addirittura, ci si trova in uno stato di
emergenza per cui si può obiettivamente continuare il lavoro della
cooperativa.
In questi casi, per riprendere l'ultimo discorso, non è
possibile che la Regione possa intervenire direttamente sulla legge
dello Stato, è possibile intervenire con leggi parallele, e cioè
finanziando la casa in modo totalmente autonomo e al di fuori degli
schemi, perché se non facciamo che aggiungere dei fondi a queste
procedure, evidentemente, ricadremo in questa eccessiva
burocratizzazione, serie di documenti e in questi tassi di
interesse piuttosto alti.
Manteniamo in vita quel piccolo prestito regionale che facciamo,
mi sembra fino a 16 milioni, che va per la sua strada, viene
utilizzato tutto sempre entro l'anno, e lì non vi sono dei grossi
problemi.
Per quanto riguarda, invece, altre nuove, differenti iniziative
- e qui si ritorna al discorso della finanziaria che comprenderebbe
però tutte le cooperative - i problemi sono di due ordini: uno è un
problema di soldi, perché le finanziarie si fanno in presenza di
notevoli quantità di denaro; l'altro è un problema di
funzionamento, perché la finanziaria o è esclusivamente regionale
e, allora, evidentemente, si tratta di quantità di denaro notevoli
e vuol dire la creazione, sotto differente nome, di un istituto di
credito, oppure è a partecipazione bancaria e, come dimostrano le
esperienze della Finanziaria piemontese e altri, si è di nuovo
strozzati dalle banche, nel senso letterale, perché le finanziarie,
in questo momento, non riescono a muoversi.
Per quanto riguarda lo studio credevo che Minuzzo avesse già una
copia di quello fatto predisporre dall'Assessore Fillietroz e che è
reperibile negli uffici regionali, in materia di queste
possibilità, dallo stesso Istituto specializzato che ha fatto lo
studio per la Finanziaria del Friuli, una di quelle Finanziarie che
funziona ancora abbastanza bene, perché riesce a drenare dei
capitali attraverso il credito agrario, che era sviluppato per
motivi di appartenenza all'Impero Austro-Ungarico.
Questa è un po' la situazione attuale, io non prendo posizioni
oggi: finanziaria sì, finanziaria no, sia ben chiaro, però viste le
dimensioni della Valle d'Aosta, visti il numero e la possibilità di
raccolta di denaro bisogna fare molta attenzione a non creare
qualcosa che abbia una struttura e non abbia i mezzi per
giustificare una struttura di questo genere che, comunque, sarebbe
sempre costosa.
Per quanto riguarda le altre cooperative, so che i Consiglieri
ne sono informati, ma voglio solo ripetere: vi sono i mutui, per
quanto riguarda l'agricoltura, che vanno avanti normalmente, spese
di conduzione di un anno a 800.000 lire con il tasso per i
beneficiari dell'8% - il tasso di riferimento del 21,5% è follia
pura - i prezzi di dotazione di circa un milione, 900.000 lire
della durata di cinque anni e poi i mutui di miglioramento, durata
vent'anni, con un tasso beneficiario di 7,50% e il 17,50% come
tasso di riferimento. Ultimamente, una legge regionale recentissima
prevede nel settore delle cooperative agricole la concessione di un
mutuo integrativo oltre al contributo del 50% per le opere agricole
e le strutture fatte da cooperative.
Per quanto riguarda, invece, l'industria e commercio, ho qui la
lista, che naturalmente gli interroganti possono avere. In questo
momento sono soddisfatte tutte le richieste precedenti la fine di
quest'anno e rimangono da finanziare, in base agli artt. 3 e 4
della legge, per 37 milioni la "Grolla di Saint-Pierre", per 36
milioni e 900 mila la COFACO, a Cogne e l'Edicolcoop di Aosta per
98 milioni nel totale. Speriamo, anche se c'è la grossa difficoltà
dell'ostacolo bancario, di riuscire attraverso delle telefonate,
delle pressioni bancarie, a finanziarle tutte.
A conclusione di questa disordinata, se volete, panoramica sulle
cooperative, dobbiamo renderci conto che c'è un inficio di fondo
grave ed è che le restrizioni al credito gravissime colpiscono
tutte le società e tutti i privati, non colpiscono le aziende di
Stato che continuano a spendere allegramente.
Questa è la verità, per cui io mi chiedo fino a che punto si può
tenere con questo sistema dei due regimi per cui certe industrie,
perché fanno parte dell'IRI, possono continuare ad avere dei
crediti da parte di banche di interesse nazionale, mentre altre non
possono.
Presidente
- Per la replica chi si iscrive? Io ho solo il
problema dei 10 minuti di tempo.
Ha chiesto di parlare il Consigliere Nebbia. Ne ha facoltà.
Nebbia
(PSI)
- Volevo solamente tornare
rapidamente sui problemi della finanziaria, per ricordare che
l'Assessore Fillietroz aveva commissionato uno studio sulla
finanziaria. Era stata formata una Commissione, della quale facevo
parte insieme a altri Consiglieri, che aveva fatto una visita alla
sede della Friulia per valutarne le caratteristiche. Dopo questa
iniziativa, però, tutto è caduto, anche perché di forme di
finanziaria se ne erano già individuate diverse: la finanziaria
vera e propria come la Friulia, modello che è stato esportato in
alcune Regioni meridionali; altri tipi quali gli Enti di sviluppo
che principalmente sono stati localizzati nelle Regioni del nord,
oppure tipo la Finanziaria lombarda, che è promotrice di
iniziative, cioè un organismo che, in parallelo con la Regione,
promuove certe iniziative quali ad esempio, il piano regionale dei
trasporti della Regione Lombardia e altri piani di settore. Penso
che sarebbe opportuno che il Consiglio discutesse su questi
argomenti ed i risultati di questo studio venissero portati a
conoscenza di tutti i Consiglieri perché almeno il nostro Partito
ritiene che una che una finanziaria in Valle d'Aosta sia
indispensabile, che non sia, evidentemente, strozzata dalle banche,
come aveva accennato in precedenza il Presidente della Giunta, che,
però, utilizzi e promuova la raccolta di capitale locale che
coaguli attorno ad una serie di progetti - uno potrebbe essere il
progetto edilizio, un altro il progetto di recupero dei fabbricati
rurali o altri - i capitali che in Valle d'Aosta ci sono e che non
sono, oggi, sufficientemente utilizzati e drenati anche per altri
usi. Suggerirei quindi alla Giunta, se possibile, di portare a
conoscenza del Consiglio per settembre i risultati degli studi
fatti, delle iniziative previste e prese e promuovere una
discussione su questi argomenti.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- Ha già risposto il collega Nebbia
per quanto concerne la parte della finanziaria per cui non starò a
ripetermi, condividendo in pieno la sua risposta.
Volevo invece riprendere il discorso sulla questione del credito
e sui plafond a cui gli istituti di credito sono vincolati,
prendendo spunto da quanto scritto dall'Assessore al Commercio,
Artigianato e Trasporti Chabod, che ritengo importante leggere
perché mi sembra che non collimi esattamente con le dichiarazioni
che fa in Consiglio, cosa di cui ritengo i colleghi Consiglieri
debbano essere messi a conoscenza.
Parlando di tutta una grossa crisi che investe il mondo
economico e dicendo che è sull'orlo di una voragine senza fondo,
soprattutto il mondo occidentale, continua dicendo: la grande
industria segna il passo e ci vengono propinati come eroi coloro
che hanno dovuto patire concorrenze impietose, cioè i piccoli
imprenditori e gli artigiani. Da un giorno all'altro costoro si
trovano in mano la responsabilità di arginare le paurose falle
create da un sistema industriale assistito quasi vergognosamente da
gigantesche multinazionali logorate dal loro stesso gigantismo.
Fino alla grande crisi di Governo i piccoli imprenditori e gli
artigiani c'erano e - non bisogna tacerlo - rappresentavano la
parte attiva, vivace della società. Ora, con un probabile spiraglio
nella crisi industriale, in un clima economico un po' fiducioso,
quella enorme responsabilità sembra ridimensionarsi ricacciando di
nuovo nell'oblio i piccoli insediamenti industriali e artigianali.
In realtà, però, siano essi considerati possibili salvatori
dell'economia o dimenticati imprenditori artigiani, proseguono la
loro strada senza badare molto ai "si dice", senza voler emulare le
comode lodi di questi tempi voglio sottolineare - scrive
l'Assessore - l'importanza che il settore dell'artigianato ha
sempre rivestito nella microeconomia valdostana; non si tratta di
un revival, ma di una tradizione economica che va al passo con i
tempi, anche in Valle l'artigianato ha passato momenti
particolarmente critici, ma ha sempre saputo difendersi
egregiamente.
Ora, ha di fronte pesanti problemi da risolvere, ma
l'Amministrazione regionale tenta di aiutarlo, si tratta di una
incentivazione che passa attraverso contributi finanziari,
indirizzi, normative e qualificazioni professionali. Penso che si
possa dire che il settore sta andando a piccoli passi verso
quell'ordine mancante in altri e di cui lamentavo la carenza, un
piccolo tassello della nostra economia che sta prendendo il suo
posto e che potrà riservare grosse soddisfazioni.
Ritengo che l'unica cosa giusta che l'Assessore abbia detto in
questo articolo sia che la Regione, indubbiamente, interviene con
dei contributi finanziari. Oggi come oggi, questi contributi non
bastano e non sono sufficienti, soprattutto perché ci sono questi
vincoli di plafonatura posti agli Istituti di credito dalla Banca
d'Italia, per cui bisogna andare ad una riqualificazione, bisogna
dare dei nuovi indirizzi che mi sembra, oggi come oggi,
l'Amministrazione, cioè l'attuale Giunta regionale, non stia
assolutamente dando, si limita esclusivamente a dare dei contributi
che, per altro, qualche volta risultano essere contributi senza
finalità, perché non è con un semplice contributo che si riesce a
risolvere certe crisi, come ha detto anche l'Assessore parlando
delle industrie vergognosamente assistite.
Ritengo quindi, che l'Assessore, visto che scrive certe cose,
possa effettivamente prendere una posizione e delle iniziative
concrete nel tentativo di risolvere la crisi che sta investendo la
nostra Regione.
Presidente
- Considerando chiusa la discussione delle
interpellanze n. 8 e 9. Passiamo all'oggetto n. 11.
