Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2838 del 21 giugno 2017 - Resoconto
OGGETTO N. 2838/XIV - Approvazione di risoluzione:
"Quotazione in Borsa della società CVA S.p.A. prevista con legge
regionale n. 24/2016, art. 27".
Rosset (Presidente) -
Punto n. 35.03 dell'ordine del
giorno. Per l'illustrazione, ha chiesto la parola il collega
Gerandin, ne ha facoltà.
Gerandin (GM) -
Del discorso della quotazione in Borsa di
CVA ne abbiamo già parlato, per cui, vista anche l'ora, cercherò di
illustrare nel più breve tempo possibile.
È chiaro, abbiamo già ripercorso l'iter, la modifica della legge
Madia ci permette a questo punto di non avere più l'obbligo di
procedere alla quotazione in Borsa di CVA e pertanto, proprio in
linea con le motivazioni per cui abbiamo di fatto respinto la
richiesta del collega Cinque Stelle: di modificare la legge che
prevedeva l'obbligo di quotazione, tenuto conto che comunque ci
sono stati tutta una serie già di impegni presi da parte della CVA,
soprattutto perché siamo nella fase in cui dovremmo ricevere al più
presto il piano strategico e il piano industriale, noi crediamo che
sia giunto il momento di avere una pausa di riflessione. Non deve
essere solo una pausa di riflessione, ma deve essere un fermo, una
sospensione del processo di quotazione fino al termine del percorso
di valutazione e di confronto con i cittadini. L'abbiamo scritto in
questi termini perché...nel passato in quest'aula ci sono state
parecchie risoluzioni, ordini del giorno e mozioni che hanno avuto
comunque magari una condivisione, ma è successo tante volte che poi
non si è passati dagli atti approvati ai fatti.
Noi abbiamo scritto questa risoluzione perché speriamo che ci
sia il più largo consenso possibile su questo testo, perché,
proprio nell'interesse dei valdostani, questa società, che -
ricordo ancora - fattura dai 50 ai 60 milioni all'anno di utili,
deve avere un occhio di riguardo, anche perché nessuno vuole
svendere CVA, il significato più che simbolico del valore delle
acque per i valdostani va ben al di là del valore meramente
economico di questa operazione. Per essere molto chiari, ci
prenderemo il tempo necessario per valutare, per informare e
soprattutto ci prenderemo il tempo necessario per capire qual è
l'utilità di questa operazione, se utilità ci sarà.
Ci sono alcuni passaggi molto importanti che abbiamo voluto
sottolineare. Oltre all'acquisizione di questo piano, noi crediamo
che ci sia la necessità di avere un'informazione oggettiva e
soggettiva da soggetti terzi che non siano soggetti influenzati da
parte eventualmente di chi ha interesse a questa quotazione.
Vorremmo capire anche se c'è l'interesse da parte dei valdostani,
eventualmente se l'operazione dovrà essere fatta, per riservare una
quota dell'azionariato a quelli che possono essere i piccoli
risparmiatori valdostani.
Ci siamo presi l'impegno di verificare questo percorso di
trasparenza intrapreso sinora e su questo noi vigileremo, come
abbiamo vigilato fino ad oggi, e sarà nostra cura verificare
puntualmente il rispetto dell'impegno previsto nella risoluzione,
che per noi, seppur magari non è così implicito, significa stop a
questo processo: non l'abbiamo scritto perché non abbiamo
intenzione di danneggiare nessuno in questo tipo di percorso, ma
per noi - che sia chiaro - significa stop. Noi su questo vigileremo
e chiederemo di pensarci il tempo necessario per capire, per
valutare, per informare, per decidere nell'interesse dei
valdostani.
Ci tenevo a dire questo perché, tenuto conto che si è parlato
per tanto tempo di moratoria e quant'altro, non vedendo il termine
magari così inciso su questa risoluzione, qualcuno può aver pensato
che avessimo cambiato idea, non è così. Noi quindi chiediamo e
vigileremo affinché i contenuti di questa risoluzione, in cui si
dice espressamente che bisogna stoppare gli atti che portano al
processo di quotazione...per noi saranno una pietra miliare proprio
perché crediamo che ci sia il tempo e la necessità di fare questo
processo di informazione e di trasparenza perché alla fine si
prenda la decisione più opportuna nell'interesse dei valdostani.
Non ci interessa avere eventualmente a breve delle risorse in
disponibilità perché pensiamo che le risorse debbano essere, se ci
saranno, nella disponibilità per la crescita della Valle
d'Aosta.
C'è un altro aspetto che non è stato scritto in questa
risoluzione che tengo a sottolineare. Personalmente penso che ci
sia un altro passaggio che rende inopportuno questo processo di
quotazione in questo momento. Io sono convinto che si debba
procedere alla definizione dei rapporti con lo Stato prima di
questa operazione, perché semmai noi non riuscissimo a definire
vista la triste sorpresa che abbiamo avuto per quello che concerne
il discorso della richiesta di questo importante contributo
relativamente al risanamento alla finanza pubblica, noi crediamo -
io almeno ne sono convinto - che non ci sia momento più sbagliato
nel non definire prima i rapporti con lo Stato, perché ci
mancherebbe ancora che un'entrata straordinaria magari di
200-300-400 milioni ci faccia passare per ricchi e a questo punto
veramente non porteremo mai a casa una modifica, oppure un
allentamento di questo contributo che lo Stato regolarmente ci
chiede...
Presidente -
Mi scusi, collega Guichardaz.
Gerandin (GM) -
...per cui ho concluso, il significato
era questo. Sono convinto che avremo la possibilità di fare una
scelta che sia nell'interesse dei valdostani e solo dei
valdostani.
Presidente -
Ha chiesto la parola il collega Nogara, ne
ha facoltà.
Nogara (UVP) -
Noi, come gruppo, abbiamo letto
attentamente questa risoluzione presentata dai tre Consiglieri
Gerandin, Padovani e Bertin e devo dire che da parte del nostro
gruppo, come abbiamo già dichiarato quando abbiamo già parlato
della quotazione di CVA, siamo perfettamente in linea e d'accordo
con quanto scritto su questa risoluzione, sull'impegno soprattutto.
L'impegno è quello di acquisire nel più breve tempo possibile il
piano industriale, il piano strategico, porlo all'attenzione di
questo Consiglio, porlo all'attenzione delle commissioni e
spiegarlo ai valdostani, perché è giusto che sia così. Io penso che
questo era già nell'idea di quando si è votato in finanziaria il
fatto di dover quotare CVA: questa era l'intenzione. Poi c'era la
Madia che ci obbligava a correre e adesso non c'è più questa
necessità e proprio per questo adesso, con i dovuti tempi, la
dovuta calma, possiamo valutare la documentazione.
Io rimango un po' basito quando in quest'aula si sente parlare
che non bisogna quotare CVA in Borsa perché vendiamo le nostre
acque, tutte cose che non c'entrano assolutamente niente con la
quotazione in Borsa. Consultando i documenti che stiamo aspettando
- perché sennò io non so come si possono dire certe cose -,
dobbiamo capire però se per la comunità valdostana il fatto di
quotare la CVA in Borsa è positivo o negativo, non è che dobbiamo
fare tanti altri discorsi filosofici, è solo questo, non vedo altre
iniziative che dovremmo fare.
Un'iniziativa importante che c'è scritta di nuovo nell'impegno
di questa risoluzione...e non vedo altre cose scritte, è che, anche
se abbiamo dei dubbi su qualcosa, dobbiamo cercare di chiedere a
dei professionisti del settore, che vengano a spiegare in
commissione, che vengano a spiegarci politicamente a che cosa
andiamo incontro e come dobbiamo rapportare queste conoscenze alla
popolazione valdostana.
Io vorrei fare un altro accenno di cui nessuno ha parlato.
Adesso che per la legge Madia noi non siamo più tenuti a vendere o
a quotare in Borsa la CVA non è che abbiamo finito e stiamo bene.
Io ho sempre sentito parlare - mi dispiace che non ci sono i
colleghi in questo momento del Movimento Cinque Stelle - del fatto
che la politica gestisce i soldi, gestisce queste società in modo
non corretto; ricordatevi bene che se non si dovesse quotare CVA in
Borsa, tutto quello che poi fa CVA deve passare qui in quest'aula,
deve passare in commissione e deve passare in Giunta. Se si quota
CVA in Borsa, c'è una trasparenza e un controllo che nessuno potrà
poi dire che c'è qualcuno che ci mette le mani dentro, fa delle
cose o le assunzioni, o gli appalti. È molto più controllata e,
sempre per la legge Madia, sicuramente la CVA non avrà più
l'elasticità di poter concorrere sul mercato come adesso, oppure
come...se si quoterà un domani in Borsa. E badate bene, io continuo
a dire: "se", perché io voglio capire bene, come penso che tutti
qui in quest'aula vogliono capire, se per la Valle d'Aosta è
conveniente quotare in Borsa CVA.
Io penso che altre cose non ci siano da dire. Le altre cose sono
degli
spot
, secondo me, per accattivarsi la simpatia di
qualcuno o di qualcosa, ma qui l'unica cosa che dobbiamo fare per
una buona politica è valutare bene queste cose, farci consigliare
nel modo giusto, sentire tutti quelli che dobbiamo sentire e
portare quello che abbiamo sentito e quello che ci hanno trasmesso
alla popolazione valdostana: questo è ciò che dobbiamo fare e
questo era quello che era previsto.
Presidente -
Ha chiesto la parola il collega Padovani, ne
ha facoltà.
Padovani (GM) -
Per una dichiarazione brevissima data
anche l'ora ormai tarda. Io concordo su tutto quello che ha detto
il collega Gerandin, con il quale, insieme al collega Bertin,
abbiamo presentato questa risoluzione. Vorrei soltanto aggiungere e
rimarcare che la scelta di quotare o meno CVA in Borsa dovrà ancora
essere fatta da questo Consiglio. Questa risoluzione va nel senso
di acquisire più informazioni possibili anche in vista di questo
possibile voto di conferma o meno della quotazione. Scelta che deve
essere fatta - diceva prima il collega Gerandin - sentendo e
parlando con i cittadini valdostani per informarli, per renderli
partecipi di questo percorso, di quello che comporta e di quello
che produrrà come risultati.
La nostra risoluzione va nel senso di rendere il più trasparente
possibile tutto ciò che sta avvenendo, sapendo anche benissimo che,
grazie alla modifica della legge Madia, adesso abbiamo più o meno
tutto il tempo che vogliamo, possiamo decidere con molta calma e
prendere una decisione ponderata, che è sempre un buon modo per
prendere una decisione giusta.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Io ho la sensazione che ci sia un
equivoco di fondo, perché quanto è scritto non è quello che ha
detto Gerandin, se fosse stato così, avremmo votato la mozione di
questa mattina dei Cinque Stelle, non c'è ombra di dubbio. Noi non
l'abbiamo votata quella mozione, che diceva con l'emendamento che
andava sospesa la quotazione in Borsa.
Qui si dice: "stop, stop, stop", non c'è nessuno stop, qui di
stop non c'è nemmeno il segno, non ci sono nemmeno le strisce, non
lo stop. Io voglio solo dirlo. Poi noi su un approfondimento non
abbiamo nulla in contrario, ma che non ci sia l'idea, che adesso è
stata ribadita dal Consigliere Padovani, di dire: io sono d'accordo
anche con questo, quindi non c'è ancora nessuna quotazione in Borsa
autorizzata, vedremo quando c'è tutto questo, se è il caso di
farlo. No, Signori, la quotazione in Borsa sta andando avanti, le
procedure stanno andando avanti. Un conto è chiedere, come state
chiedendo qui, un piano di quello...ma è inutile che mi diciate:
"affinché la società non provveda nel frattempo all'assegnazione di
ulteriori incarichi a...
advisor
,
coordinator
o a
società...", e così via, questo è tutto fatto, non c'è più bisogno,
è già tutto andato avanti. Voglio quindi solo specificare che
questa com'è scritta...io leggo quello che è scritto e chi riceverà
questo foglietto giustamente dirà: "mi hanno chiesto di far vedere
com'è il piano", io lo farò vedere. Nel frattempo sta andando
avanti, sono stati nominati gli
advisor
, Equita, tutti i
soggetti che stanno lavorando a pieno ritmo, perché correttamente
si doveva arrivare a suo tempo per settembre. Oggi non c'è più
quella scadenza e questo è corretto, ma quello che c'è scritto qui
non è quello che avete detto, giusto per essere chiari, dopodiché
questo noi lo possiamo votare perché non dice niente. Noi quindi su
questo vogliamo essere sicuri che non ci siano per noi degli
equivoci, solo per chiarire che quello che è stato affermato qui
non è quello che è scritto. Possiamo rileggerlo venti volte, non
c'è uno stop.
"Attivarsi affinché dopo l'acquisizione del piano sia data ampia
informazione - noi condividiamo questo, per carità - e
illustrazione ai valdostani..." l'abbiamo detto questa mattina. "A
dare le necessarie indicazioni...che portino al processo di
quotazione, in attesa delle valutazioni economiche, di opportunità
e politiche...", e questo è tutto già fatto. "Attivarsi nel più
breve tempo possibile affinché si acquisiscano il piano
strategico..." è quello che stanno confezionando. Sarò breve
quindi, perché annoiamo, ma solo per dire che ho capito benissimo
quello che ha detto il collega Nogara e io non voglio fare
confusione con quello che è successo stamattina, che è stato un
"no" allo stop, "no" a ritornare indietro, ma andare avanti con
giudizio, facendo determinate operazioni che, secondo noi, sono
corrette. È per questo che, com'è scritta, votiamo la risoluzione
presentata dai colleghi.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Stamattina abbiamo già avuto modo di
intervenire su questo argomento e dare una spiegazione sul processo
di quotazione in Borsa. Effettivamente gli interventi che si sono
susseguiti hanno denotato un po' di contraddizione. Io vorrei solo
chiarire come stanno le cose. C'è un iter che sta procedendo di
quotazione, un iter che prevede la predisposizione del piano
strategico industriale, che dovrà essere consegnato all'azionista.
L'azionista lo dovrà valutare e dare "l'okay", o negare il percorso
di quotazione. Credo che, in quel momento, ci saranno tutte le
condizioni per esprimere con cognizione di causa le posizioni
politiche, che vanno nell'interesse della salvaguardia e dello
sviluppo di questa società. Ritengo che, nelle more della
predisposizione di questo piano, del conoscere questo piano, ogni
posizione politica che viene presa sull'argomento sia una posizione
politica che non va nell'interesse dello sviluppo della società, ma
viene presa sulla base di pregiudizi di carattere ideologico,
questo credo che possa andare bene su tanti argomenti, ma non su un
tema così importante per la comunità valdostana. Stiamo parlando
dell'azienda più grossa della Valle d'Aosta, che ha dato grosse
soddisfazioni e che può continuare a darle, quindi credo che
dobbiamo fare molta attenzione nel giudicare il percorso che questa
società dovrà fare nei prossimi anni per garantire l'entrata e
garantire lo sviluppo dell'azienda, ma anche lo sviluppo economico
della comunità valdostana. Pertanto credo che sia corretto - com'è
stato rappresentato già da altri che sono intervenuti - che non
solo all'interno di quest'aula si discuta, ma che si possa anche
rappresentare in modo corretto alla comunità valdostana quali sono
i vantaggi e gli svantaggi da un intendimento di questo tipo.
Presidente -
Non ci sono altri interventi, possiamo
mettere in votazione. Dichiaro aperta la votazione. La votazione è
chiusa.
Esito della votazione:
Favorevoli: 33
Votanti           
: 33
Favorevoli: 33
Il Consiglio approva all'unanimità.
Con questo punto si chiudono i lavori. Buona serata a tutti. La
seduta è chiusa.
---
L'adunanza termina alle ore 22:05.
