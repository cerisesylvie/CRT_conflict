Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1616 del 9 febbraio 2011 - Resoconto
OGGETTO N. 1616/XIII - Interpellanza: "Progetto di
ammodernamento dell'impianto idroelettrico di Chavonne nel comune
di Villeneuve".
Interpellanza
Vista la documentazione pubblicata on line in relazione
all'integrale rifacimento e ammodernamento dell'impianto
idroelettrico di Chavonne nel Comune di Villeneuve, di proprietà di
CVA S.p.A.;
Rilevato che l'attuale impianto produce circa 148 GWh annui,
mentre l'opera in studio - secondo quanto si evince dalla
documentazione citata - ipotizza una produzione di ben 371 GWh
annui;
Appreso che la procedura VIA risulta sospesa;
ciò premesso, il sottoscritto Consigliere regionale
Interpella
il Presidente della Regione per sapere:
1) quali sarebbero i fattori e le valutazioni che stanno alla
base di un così elevato incremento produttivo;
2) quali sono i tempi e l'impegno di spesa complessivi
previsti per la progettazione e per la realizzazione
dell'opera;
3) se sussistono obiezioni di carattere ambientale,
naturalistico e paesaggistico da parte degli organi competenti: in
caso affermativo, quali sarebbero;
4) se ritiene che la quasi triplicazione della produzione
idroelettrica della centrale di cui in premessa costituisca, sulla
base dei presupposti indicati, un'ipotesi realistica.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- Per rimanere in tema elettrico, senza
diventare troppo elettrici però, l'interpellanza che ho presentato
fa riferimento alla centrale di Chavonne, argomento che è stato
trattato anche da altri colleghi in precedenti sedute, ed è un
argomento interessante per l'entità del progetto che si intende
realizzare.
Parto subito dal fatto che sono stato colpito da una serie di
criticità che sono apparse sui giornali, dove il progetto della
nuova centrale di Chavonne è stato accolto dalle comunità locali
con più di una perplessità, direi con una buona dose di
scetticismo, non tanto per la centrale in sé, che sta a valle e che
avrà una sua strutturazione tecnica meccanica e idraulica, quanto
per le opere a monte che devono essere realizzate e che comportano
inevitabilmente un intervento sul territorio. Leggo che da Cogne la
CVA deve rifare il progetto, Cogne chiede di cambiare le opere per
la maxicentrale di Chavonne, maggioranza e opposizione si sono
compattate su delle osservazioni in merito e c'è da dire che hanno
fatto alcuni rilievi che sembrano anche circostanziati: la
documentazione che ci è stata presentata è carente, i metodi di
calcolo discutibili e qui penso all'interpellanza che ho fatto
prima sulle professionalità che fanno i calcoli, deflusso minimo
vitale inadeguato, effetti devastanti sull'ambiente e sulla fauna
ittica, assenza di un piano di rinaturalizzazione fluviale ed
indicazione su uso delle acque, inquinamento acustico, polveri,
eccetera. Poi qualche giorno dopo da Valsavarenche un altro stop a
CVA, anche qui l'ultimo Consiglio comunale, Pierino Jocollé spiega
le preoccupazioni: la dislocazione di una presa, le ripercussioni
sulle sorgenti, le modifiche della viabilità. Anche Villeneuve
avverte la CVA: sì unanime a 16 osservazioni sul progetto della
centrale di Chavonne, un progetto del peso di 200.000.000 di euro,
ovviamente perché ci sarebbero delle criticità in merito
all'impatto ambientale.
Mi chiedo: CVA, prima di fare questo progetto, ha in qualche
maniera interloquito con le comunità locali, ha avuto un approccio,
non dico ha chiesto il permesso, perché il territorio non è di
proprietà esclusiva, ma ha avuto una formula di avvicinamento con i
Comuni, gli amministratori e coloro che vivono e si occupano di
territorio, prima di ipotizzare questo maxi intervento sulle due
vallate oppure no? Perché sono progetti che sono costati, che hanno
un valore tecnico, sono progetti che sono preordinati a fare una
supercentrale, forse diventerà la prima centrale della Valle come
produzione, come potenza prodotta. È possibile che tutto questo
movimento non sia stato preceduto da un minimo di interlocuzione
diplomatica con chi sta sul territorio? Queste sono le cronache di
stampa, ma che riportano dei disagi, e così via.
Dicevo che l'interpellanza si fonda soprattutto su quello che è
l'incremento produttivo di questo impianto, che attualmente si
aggira sui 150 GWh annui; leggendo una tabella pubblicata sul sito,
quindi di dominio pubblico, la produzione ipotizzata sarebbe di ben
371 GWh annui, due volte e mezzo la produzione attuale. La prima
domanda è quali sarebbero i fattori e le valutazioni che stanno
alla base di un così elevato incremento produttivo, lo chiedo anche
in funzione di un parametro che è molto importante e che deve
essere rispettato, il deflusso minimo vitale che salvaguarda
l'ambiente e soprattutto i corpi idrici e l'ecosistema che risiede
in essi.
Con un'interpellanza che proponemmo il 5 marzo 2008 all'allora
Assessore Marguerettaz, chiedevamo qual era il piano di
investimenti che CVA intendeva porre in essere fra il 2007 e il
2012 e la prima domanda chiedeva quali sono gli impianti esistenti
oggetto di interventi incrementativi e come si concilia la maggiore
produzione idroelettrica con l'applicazione delle nuove direttive
europee sul flusso minimo vitale, considerando anche la bassa
idraulicità degli ultimi anni, cioè piove di meno, di conseguenza
c'è un apporto idrico che va calcolato e sicuramente è stato
calcolato. Nella risposta si fece riferimento a Chavonne, a
Champagne II e a Hône II, e anche già si faceva riferimento al
fatto che si sarebbero costruite delle opere importanti. Sul
deflusso minimo vitale l'Assessore non ci diede delle risposte
plausibili, anche perché la direttiva UE esiste e comunque siamo
obbligati a rilasciare un minimo quantitativo nei corsi d'acqua,
nonostante la produzione energetica la si voglia maggiorare fino a
questo livello.
La domanda allora è quali sono i fattori e le valutazioni che
stanno alla base di un così elevato incremento produttivo; quali
sono i tempi e l'impegno di spesa complessivi previsti per la
progettazione e per la realizzazione dell'opera; se sussistono
obiezioni di carattere ambientale, naturalistico e paesaggistico da
parte degli organi competenti - in parte le ho già anticipate io
dando nota di quelle letture giornalistiche, e poi il Presidente
sarà più preciso e sapremo qualcosa in merito alla struttura che si
occupa dell'impatto ambientale, quali sono le considerazioni in
merito - e, infine, se si ritiene che la quasi triplicazione della
produzione idroelettrica della centrale di Chavonne costituisca,
sulla base dei presupposti indicati, un'ipotesi realistica.
La ascolto volentieri.
Presidente
- La parola al Presidente della Regione,
Rollandin.
Rollandin (UV)
- Grazie, anch'io le rispondo volentieri,
visto che mi ascolta volentieri, per dirle che innanzitutto su
questo tema, a proposito dei contatti con i Comuni interessati, in
particolare con il Comune di Cogne, che è quello più coinvolto in
quanto è previsto un invaso - seppure al di sotto dei termini per
le grandi derivazioni - che è stato oggetto di un'analisi fatta con
l'amministrazione precedente, positivamente, l'idea di avere questo
bacino era un'idea accoglibile, e naturalmente dovevano essere
fatti gli studi. Oggi la nuova amministrazione ha analizzato gli
studi guardando tutta una serie di aspetti.
Per quanto riguarda l'altro Comune interessato, Valsavarenche,
tengo a precisare che la differenza è nell'imbocco della struttura
che avviene un po' più in alto rispetto a quello esistente, quindi
l'impatto è estremamente ridotto; le osservazioni fatte da
Valsavarenche sono soprattutto nell'impostazione dei cantieri nel
momento in cui naturalmente ci dovrà essere una lavorazione
piuttosto delicata, perché - come il collega sa - sia da una parte
che dall'altra ci sono lavori per la gran parte in galleria, però
il materiale della galleria deve essere oggetto di una
movimentazione che non può che comportare dei disagi nel momento in
cui viene fatta. Lo dico in senso più generale per quanto riguarda
la parte relativa all'argomento di cui stiamo parlando.
Venendo alle domande nello specifico:
"quali sarebbero i
fattori e le valutazioni che stanno alla base di un così elevato
incremento produttivo"
che, ricordo, passa da 141,7 a 371,
quindi è più del doppio, ma la condizione giusta è questa, da 141,7
GWh a 371, 1 GWh...
(interruzione del Consigliere Segretario Tibaldi, fuori
microfono)
...ma ho dato le cifre giuste, in modo che non ci siano
equivoci.
I fattori alla base dell'incremento produttivo stimato da CVA
sono la variazione di salto che passa dagli attuali 582,7 metri a
798,36 metri e - come il collega sa - questo è alla base della
scelta di fare questo invaso che naturalmente allunga o alza la
disponibilità della caduta dell'acqua consentendo gli aumenti; la
variazione della portata massima che passa da 7 metri cubi al
secondo a 15 metri cubi al secondo; il miglioramento del valore del
rendimento complessivo dell'impianto che passa da 0,71 a 0,85
percento. Questi elementi consentono di aumentare l'attuale potenza
efficiente dell'impianto pari a 28,5 megaWatt ad una potenza
efficiente attesa di circa 117 megaWatt.
"Quali sono i tempi e l'impegno di spesa complessivi"
: i
tempi previsti per la progettazione e realizzazione dell'opera sono
stimati in sei anni e mezzo dal momento in cui si darà corso alla
progettazione esecutiva dell'impianto. La spesa prevista si può
stimare in circa 176 milioni di euro, in funzione degli eventuali
imprevisti geologici.
"Se sussistono obiezioni di carattere ambientale,
naturalistico e paesaggistico da parte degli organi competenti: in
caso affermativo, quali sarebbero
": ad oggi, sono pervenuti
all'Assessorato del territorio i pareri previsti per legge da parte
del Servizio opere idrauliche dell'Assessorato delle opere
pubbliche con riscontro positivo con condizioni; Direzione assetto
strategico dei bacini montani dell'Assessorato opere pubbliche:
positivo; Servizio aree protette dell'Assessorato all'agricoltura:
richiesta di integrazioni; ARPA: positivo con condizioni; Parco
nazionale del Gran Paradiso: negativo con richiesta di modifiche
rilevanti. Obiezioni di carattere ambientale, naturalistico e
paesaggistico sono formalmente pervenute all'Assessorato del
territorio da parte di Legambiente, LIPU-WWF e dall'Associazione
Wilderness. Inoltre sono pervenute osservazioni formali da parte
dei Comuni di Villeneuve, Valsavarenche, Aymavilles e Cogne. Per
quanto riguarda i contenuti dei pareri e delle osservazioni finora
pervenute, che ho ricordato, per esempio il parere del Gran
Paradiso è negativo in quanto, secondo il progetto, comporterebbe
elevate criticità e modificazioni degli habitat, pesanti
trasformazioni del paesaggio in un'area protetta ad elevato valore
paesaggistico, avrebbe delle conseguenze sull'immagine del parco e
sottostimerebbe l'effetto del maggior prelievo sull'ecosistema di
acqua. Le associazioni naturalistiche, riprendendo all'incirca le
stesse tematiche, ritengono fondamentalmente incompatibile la
realizzazione di un intervento produttivo in un'area di tutela e
questa è la posizione sempre assunta. Però, se fosse questa la
posizione, non ci sarebbe nemmeno la presa di Valsavarenche, perché
quella presa è esistente comunque, non è una cosa nuova. Questi, in
sintesi, i contenuti delle osservazioni ricevute fino ad oggi.
Infine,
"se si ritiene che la quasi..."
: adesso l'aumento
della produzione idroelettrica della centrale di cui in premessa
costituisce, sulla base dei presupposti indicati, un'ipotesi
realistica; sotto il profilo meramente tecnico questo è possibile,
perché alla base dell'analisi dei dati ricavati dagli
idrometrografi che sono stati posizionati nei rispettivi alvei dei
torrenti Grand Eyvia e Savara, nonché delle valutazioni dei
quantitativi d'acqua che deve essere rilasciata nel rispetto del
piano regionale di tutela delle acque, risulta che l'incremento del
volume d'acqua annuo utilizzabile a scopo idroelettrico passerebbe
dagli attuali 169 milioni di metri cubi a 212 milioni di metri
cubi, consentendo l'incremento di produzione che ho appena detto.
Quale sarebbe la sostanziale modifica che agevola l'utilizzo delle
fonti? È che avendo una riserva d'acqua, il bacino, a Cogne,
permetterebbe una modulazione nelle ore di punta e nella maggior
produzione regolata, invece se è ad acqua fluente quando c'è, c'è e
se manca l'acqua in quel momento, c'è una riduzione magari nel
momento di punta e quindi una riduzione della produzione.
Quello che vorrei sottolineare - il collega diceva dell'apporto
idrico, dobbiamo dire che negli ultimi anni l'apporto idrico è
stato notevolmente superiore a quello atteso - è che bisogna tener
conto che se le piogge sono regolate in più giorni o se viene una
pioggia molto intensa che crea un effetto simile alle alluvioni,
chiaramente quello è il momento cui non c'è produzione, perché
vengono alzate tutte le paratoie e non si produce nulla per evitare
che si intasino tutte le centrali, mentre se c'è - come c'è stata
nel 2009 - una produzione molto alta, è perché il regime di piogge
ha consentito di utilizzare al meglio gli stessi impianti. Lo dico
solo a chiarimento, che a stessa quantità di pioggia ci può essere
una produzione molto diversificata per le modalità con cui viene
utilizzata.
Spero di aver risposto almeno in parte alle attese del collega,
poi sono a disposizione per eventuali chiarimenti. Grazie.
Presidente
- La parola al Consigliere Segretario
Tibaldi.
Tibaldi (PdL)
- Sì Presidente, ha risposto, l'ho
ascoltata, mi sono annotato alcuni suoi passaggi sicuramente
interessanti. Anzitutto è auspicabile che riusciamo a conquistare,
come Valle d'Aosta, la presidenza e la maggioranza dell'ente parco,
perché se ha espresso una contrarietà piuttosto pesante è opportuno
che attraverso i canali politici l'ente parco possa andare a
ricondurre un parere differente.
Il discorso che lei ci ha fatto è plausibile sotto il profilo
numerico dei dati che sono stati forniti, ovviamente si vuole fare
di Chavonne una centrale molto importante con quelle variazioni di
salto e con quelle portate maggiorate che si intendono sfruttare.
Primo: non sottovalutiamo il fatto che oltre alle associazioni
ambientalistiche i Comuni e il parco hanno rimarcato una certa
diffidenza sull'impostazione. È vero che CVA si sente forte della
copertura di un governo regionale che è forte e solido, non è un
governo debole del quale si può approfittare o che va avanti a
fiducie risicate e si barcamena fra scandali, è un governo forte e
CVA si sente coperta e autorizzata a trattare con i Comuni da una
posizione di una certa supremazia... poi è naturale che le comunità
reagiscano per legittima difesa.
Lei dice: Cogne aveva un'altra amministrazione; sì, Cogne aveva
un'altra amministrazione che aveva preso certi impegni e aveva
espresso certi pareri, Cogne adesso ha un'altra amministrazione;
però, sia maggioranza che opposizione dicono che occorre mostrarsi
compatti e determinati per esigere risposte puntuali e tempestive
sulle compensazioni ambientali ed economiche, ci scanneremo in
seguito. Come dire: prima affrontiamo l'esterno, ovvero CVA e la
Regione, e poi ci scanniamo fra di noi. Anche perché queste
compensazioni richieste dagli enti territoriali, di cui non abbiamo
parlato prima, non sono di carattere economico, ma sembra
consistano in opere pubbliche e CVA abbia subito detto di no.
Evidentemente CVA gode di un forte mandato a trattare con i Comuni
e a dire di no con estrema facilità. Ripeto: CVA forte ha alle
spalle un Governo forte...buon per lei!
Tornando al deflusso minimo vitale, è vero quello che ha detto
che l'idraulicità cambia di periodo in periodo e non è sicuramente
schematizzabile secondo profili di crescita o di declino costanti,
però sta di fatto che l'aumento notevole del prelievo idrico dovuto
alla superproduzione che si vuole realizzare va a togliere
dell'acqua da queste vallate e, se ho letto bene in queste tabelle,
la portata media annua è di 7 metri cubi al secondo: è la portata
che aumenta sicuramente durante i mesi estivi dove c'è più acqua
con lo scioglimento dei ghiacciai, ma sono poi due i mesi estivi, e
si riduce notevolmente a pochi metri cubi durante quelli invernali,
perché l'acqua è imprigionata nei ghiacciai. La nuova concessione
di Chavonne prevede un prelievo di circa 19 metri cubi al secondo
nei mesi estivi. Allora, facendo i calcoli con l'aiuto anche di
alcune persone che hanno competenze superiori alle mie... mi hanno
detto che secondo l'impostazione data da CVA questa centrale futura
di Chavonne dovrebbe turbinare acqua per circa 320 giorni all'anno,
per 24 ore al giorno, ipotesi che non voglio dire sia impossibile,
lei ha parlato di possibilità, ma è sicuramente pompata, nel senso
che i fermi macchina per guasti, manutenzioni, sostituzioni sono
stati considerati estremamente opzionali o sembrano essere stati
considerati in maniera estremamente opzionale. Forse sono calcoli
che sono stati impostati per giustificare anche questo notevole
investimento, 176.000.000 di euro (salvo imprevisti), Torrent e
Faubourg sono l'esempio à La Thuile del raddoppio dei costi di un
impianto. Non vorremmo che si verificassero situazioni
analoghe.
Queste considerazioni mi sentivo di farle, ce ne sarebbero anche
altre, ma so che su CVA, visto che abbiamo un amore in comune, ci
torneremo e quanto prima ne riparleremo. Grazie.
