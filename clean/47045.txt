Classificazione
EDILIZIA
ISTRUZIONE PUBBLICA
OPERE PUBBLICHE



Oggetto del Consiglio n. 3376 del 7 marzo 2024 - Resoconto
OGGETTO N. 3376/XVI - Interrogazione: "Stato dell'arte dei
lavori di ristrutturazione della ex sede del Liceo Bérard".
Bertin (Presidente) -
Punto n. 19. Risponde l'assessore
Sapinet.
Sapinet (UV) -
La richiedente chiede lo stato dell'arte
in merito ai lavori di ristrutturazione del vecchio Liceo Bérard in
rue Conseil des Commis e la disponibilità dell'edificio da parte
dell'Istituzione scolastica che dovrebbe utilizzare tale sede.
I lavori di ristrutturazione, fin dalla progettazione
definitiva, erano stati suddivisi in due stralci, quelli relativi
al primo stralcio, sulle cui difficoltà esecutive aveva relazionato
anche il collega Caveri, in risposta all'interrogazione n. 1141
(era il 12 gennaio 2022), lavori che hanno interessato il piano
seminterrato dell'edificio.
Questi sono ultimati, così come sono stati ultimati tutti i
collaudi tecnici.
Attualmente, è in corso di perfezionamento il collaudo
amministrativo.
Per quanto attiene ai lavori relativi al secondo stralcio, si
segnala che la progettazione esecutiva è stata approvata, con il
provvedimento dirigenziale n. 7767, il 7 dicembre 2023, in seguito
al necessario adeguamento della stessa sopravvenuta normativa sui
contratti pubblici, nonché alla necessità di coordinare il progetto
con quanto eseguito nell'ambito del primo stralcio funzionale, i
cui lavori si sono conclusi nell'estate del 2023.
Attualmente, è stata perfezionata la procedura di concertazione
con la Stazione Unica Appaltante ed è pertanto possibile procedere
all'indizione della procedura di gara per l'affidamento dei lavori
relativi al secondo stralcio, che si prevede possano avere inizio
entro il corrente anno.
In base a quanto previsto nel capitolato speciale d'appalto,
allegato al progetto esecutivo approvato, i lavori avranno una
durata di 602 giorni, oltre ai tempi per i collaudi stimabili in
sei mesi.
È quindi ipotizzabile che, al termine di questo, l'Istituzione
scolastica potrà insediarsi nell'edificio nei prossimi anni
scolastici.
Presidente -
Consigliera Erika Guichardaz, ha facoltà di
replica.
Guichardaz E. (PCP) -
Direi che quello che doveva essere
riaperto nella primavera del 2023, così mi si diceva in risposta a
quell'interpellanza che lei ha anche citato, adesso in sostanza
deve ancora andare in procedura, sono 602 giorni, quindi ne vedremo
forse la luce nel 2028.
Sinceramente, credo che, anziché imbarcarsi in grandi strutture
nuove, quest'edificio, anche solo passandoci davanti - poi io c'ho
lavorato e lo conosco bene - è un edificio comunque relativamente
nuovo, che aveva degli spazi assolutamente adeguati, doveva essere
adeguato solo rispetto alla normativa sismica e adesso risulta
chiuso ormai da anni.
Io continuo a non comprendere la politica dell'edilizia
scolastica che sta facendo questa maggioranza.
