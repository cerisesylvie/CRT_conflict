Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2248 del 6 ottobre 1986 - Resoconto
OGGETTO N. 2248/VIII - INTERVENTO REGIONALE PER RISANARE LA
SITUAZIONE DELLA COOPERATIVA "LA GROLLA" DI SAINT-PIERRE. -
(Interpellanza).
PRESIDENTE
: Do lettura dell'interpellanza in oggetto
presentata dal Consigliere Viberti:
INTERPELLANZA
APPRESO
della grave situazione della Cooperativa "La
Grolla" di Saint-Pierre, azienda produttrice di oggetti tipici in
legno dell'artigianato valdostano;
RILEVATO
che tale azienda, che aveva raggiunto una
notevole espansione giungendo ad occupare fino a 30 lavoratori, tra
dipendenti e soci, è ormai vicina al tracollo con soltanto più 7
lavoratori;
EVIDENZIATO che tale grave situazione è derivata da una errata
conduzione amministrativa nel corso del 1982 che ha determinato un
dissesto che non è più stato risanato;
EVIDENZIATO ALTRESÌ che gli attuali 7 lavoratori sono in attesa
di percepire sette mesi di stipendi arretrati e che vi sono ancora
22 ex dipendenti creditori di somme arretrate di tredicesime e di
liquidazioni ammontanti a circa 63 milioni;
RILEVATO che l'azienda di Saint-Pierre se risanata
finanziariamente ed amministrata oculatamente potrebbe avere buone
prospettive di mercato;
il sottoscritto Consigliere regionale
INTERPELLA
la Giunta regionale per sapere quando e in che modo intende
intervenire per permettere alla Cooperativa "La Grolla" di risanare
la propria situazione e rilanciare questa azienda che può inserirsi
positivamente nel panorama produttivo regionale e svolgere un
interessante ruolo occupazionale nell'alta Valle.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Forse mi si dirà che noi arriviamo da
buoni ultimi ad affrontare il problema di questa Cooperativa, della
quale molti Colleghi, e senz'altro il Presidente della Giunta, sono
già al corrente. Questa azienda, costituitasi nel 1962, ha oltre 20
anni di esperienza in un settore produttivo collegato alle
tradizioni artigianali della nostra Regione; si era costruita anche
un ampio mercato nel settore ed era riuscita ad aumentare la
propria clientela in tutto il nord Italia; aveva dei rappresentanti
ed era riuscita ad entrare persino nel mercato del Trentino Alto
Adige che conosciamo per essere, in questo settore, un mercato
piuttosto difficile perché ha sul suo territorio numerose entità
produttive che si occupano di produzioni analoghe a quelle della
Grolla di St. Pierre.
Purtroppo nel 1980 il proprietario dell'azienda, il signor
Lanier, fu costretto a cessare l'attività ed i dipendenti pensarono
di rilevare l'azienda in cooperativa ed in essa investirono tutte
le loro liquidazioni ed altro di loro proprietà. Dei 24 dipendenti
del 1980 ben 17 costituirono la "Grolla Cooperativa des artisans en
bois", investendo, come dicevo, tutti i soldi della liquidazione e
versando anche quote societarie. C'era quindi buona volontà, c'era
il mercato e c'era professionalità. Purtroppo a questa Cooperativa
mancava, forse, la capacità di amministrarsi e nel giro di pochi
anni, anche in seguito ad una amministrazione poco chiara, tra il
dicembre del 1981 e la fine dell'82, quindi in un solo anno, le
vengono a mancare i soldi per gli stipendi e le tredicesime. Torno
a ripetere che nel giro di un anno questa cattiva amministrazione,
per quanto ne sappiamo noi (Ma ci sembra che i colloqui avuti e la
documentazione vista non possano non dimostrare che si è trattato
di una cattiva amministrazione), porta ad una crisi dell'azienda.
Naturalmente tra i soci c'è chi ha più coraggio e chi ne ha meno,
chi raggiunge anche una certa età, per cui alcuni pian piano
cominciano ad abbandonare l'attività produttiva. Ma ci sono anche
quelli che non vogliono mollare e che hanno voglia di portare
avanti l'iniziativa che sentono ormai come propria, hanno volontà
di cooperazione e non riescono a comprendere come mai in una
Regione tanto ricca non ci possa essere un intervento di aiuto e di
supporto da parte dell'Amministrazione regionale.
Tra l'altro, poi, non è che l'Amministrazione regionale non si
interessi di questa azienda, infatti il commissariamento
dell'azienda viene rinnovato di 6 mesi in 6 mesi. Vediamo vari
personaggi che si alternano nella sua conduzione, però nessuno,
benché siano tutti ben accreditati presso la Giunta regionale,
riesce (E non sappiamo il perché, ma forse perché nessuno
garantisce quella cifra indispensabile al ripianamento dei debiti e
alla ripresa dell'attività produttiva) a rimediare alle
situazione.
Il sottoscritto, nel terminare l'illustrazione di questa
interpellanza, non può esimersi dal porre le seguenti domande.
Come si possono trovare in 6 mesi 6 miliardi per una società
come la MULTI-BOX, che si occupa di una produzione che, a parte la
"rottura di scatole" della quale si occupa Nuova Sinistra, non ha
alcuna tradizione radicata nella nostra Regione? Come si possono
spendere 20 miliardi per un insediamento industriale come quello
della COINCA? Come si possono finanziare attività come quella della
PAR.VAL. che in pochi mesi trova un altro finanziamento da 6
miliardi, quando non si riescono a trovare poche centinaia di
milioni, trascinando per anni della gente da un ufficio ad un altro
ed illudendola con infinite promesse? Come non ci si possono porre
queste domande? Con che coraggio poi questa Giunta assume delle
iniziative che dovrebbero essere "al servizio della collettività,
al sostegno dell'occupazione" e che invece miseramente falliscono
oppure "pompano" centinaia e centinaia di milioni, ed anche
miliardi, dalle casse della Regione o della FINAOSTA (denaro
pubblico), mentre non riesce a mettere mano ad una situazione che
era grave da un punto di vista amministrativo e finanziario, ma che
non lo era dal punto di vista del mercato, delle capacità
professionali e sotto l'aspetto dell'aggancio alla realtà
tradizionale delle attività artigianali della nostra Regione?
Noi ci aspettiamo una risposta precisa da parte della Giunta su
questo problema.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Stupore per stupore in parte c'è da
stupirsi anche per questa interpellanza, nel senso che
all'Amministrazione regionale non è mai pervenuta alcuna richiesta
accompagnata da un progetto di risanamento di questa cooperativa.
Se è vero che la sua situazione è delicata e difficile, è
altrettanto vero che a tutt'oggi la cooperativa non ha avanzato una
proposta o un piano di risanamento. D'altra parte non bisogna poi
scendere in contraddizione dicendo che il mercato lo è. Un conto è
che il mercato ci sia e sottolineare questo aspetto, un altro conto
è invece riuscire a stare nel mercato offrendo dei prodotti che
abbiano mercato, non solo perché vengono venduti, ma perchè
riescono a tenere in piedi un'attività economica capace di una sua
autonomia. Direi quindi che sarebbe opportuno fare una piccola
considerazione sulla parte finale e cioè sul che cosa fa la Regione
per risanare la situazione di oggi di questa cooperativa. La
Regione prevede degli interventi a favore delle cooperative, ma sta
anche alla cooperativa presentare un piano di risanamento o un
progetto che possa garantire, come in questo caso, una economicità
di gestione alla stessa cooperativa, che, non dimentichiamolo, è
una delle forme in cui si esplica l'attività imprenditoriale.
Voglio fare alcune integrazioni a quanto è già stato detto dal
Consigliere Viberti.
La cooperativa "La Grolla" è stata costituita nel 1981 per
rilevare la precedente società per azioni "La Grolla", azienda
produttrice di oggetti tipici in legno dell'artigianato
valdostano.
La cooperativa (e questo è uno dei punti dolenti) si è accollata
tutti i debiti della S.p.A. precedente. Ciò ne ha condizionato
l'attività e, forse, è stato la causa principale dell'attuale
situazione di difficoltà. È vero che inizialmente, tra soci
lavoratori e lavoratori dipendenti, erano occupate 30 unità, però
la cooperativa non ha mai raggiunto una notevole espansione per
quello che riguarda la produzione, anche se il mercato
dell'artigianato degli oggetti tipici in legno risulta essere
ancora oggi attivo. Però è all'interno di questo mercato che
bisogna collocarsi in termini positivi.
Le cause sono da ricercarsi (questa è almeno una delle ipotesi)
nella conduzione della cooperativa, la cui responsabilità ricade
sia sugli amministratori che sui soci. Nel 1982, dei soci, che in
parte oggi rivendicano crediti di lavoro, hanno abbandonato la
cooperativa ed alcuni di loro hanno avviato proprie attività
lavorative dello stesso genere. Nel corso del 1983
l'Amministrazione regionale ha provveduto a nominare un commissario
per la riorganizzazione della cooperativa. L'operazione si è
conclusa con il rinnovo degli organi statutari e la
riorganizzazione dell'attività produttiva.
I risultati dell'operazione hanno prodotto effetti positivi
durante i primi mesi, con l'aumento della produzione, degli ordini
e delle vendite. Successivamente la situazione debitoria ereditata
dalla precedente S.p.A. ne ha condizionato la ripresa ed è stata
forse la causa principale dell'attuale situazione di
difficoltà.
È vero che gli attuali 7 soci lavoratori sono in attesa di
percepire 7 mesi di stipendi arretrati. Attualmente la cooperativa
è al numero minimo di soci per funzionare in quanto cooperativa e
cioè è costituita da 9 soci dei quali 7 sono soci lavoratori.
Per quanto riguarda gli ex dipendenti che si dichiarano
creditori di somme arretrate, per tredicesime e liquidazioni,
ammontanti a circa 63 milioni occorre precisare che questi erano
soci della cooperativa e che al momento della sua nascita nel 1982
l'hanno abbandonata nel corso dello stesso anno.
Nel merito dell'interpellanza del Consigliere Viberti posso dire
che, per quanto riguarda la cooperazione in genere,
l'Amministrazione regionale prevede una serie di interventi che
consentono il sostegno e la promozione dell'attività
cooperativistica, anche attraverso finanziamenti agevolati,
affinché le cooperative possano procedere autonomamente. Verso "La
Grolla" l'Amministrazione regionale interverrà in funzione delle
proposte che le verranno avanzate, tenendo conto in particolare del
fatto che la cooperativa si presenta sul mercato come un'impresa
che deve trovare il tipico modo di vivere e di essere delle aziende
ed inoltre che l'Amministrazione regionale, nei suoi possibili
interventi, non ha alcuna preclusione nei confronti delle ditte
locali in genere e tanto meno nei confronti di questa situazione
particolare. Probabilmente richiederemo alle cooperativa "La
Grolla" un piano per verificare se esistono le condizioni per un
intervento regionale che possa risanare questa situazione e, così
come è detto nell'interpellanza, rilanciare l'azienda.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Mi pare che l'Assessore, come sempre,
faccia riferimento da una parte alle cose che vengono dette da chi
presenta le iniziative e dall'altra legga quello che gli uffici gli
predispongono; ci fa il piano della situazione e ci dice
genericamente che si farà qualcosa.
Io comprendo le difficoltà in cui si dibatte l'Assessore
all'Industria e non posso, comunque, non avere stima per la
persona, che conosco come persona seria, preparata e culturalmente
valida, ma non posso certo dichiararmi soddisfatto delle volontà e
degli intendimenti della Giunta su questa iniziativa.
Perché? Perché proprio questo stesso Assessore fa impegnare, lo
ripeto, centinaia e centinaia di milioni per delle attività che
vengono impiantate da oscuri personaggi pescati al di fuori della
nostra Regione, mentre dei volenterosi artigiani che si sono
costituiti in cooperativa sono stati bellamente menati per il naso
per degli anni, senza che l'Amministrazione regionale riuscisse a
prendere per loro un provvedimento idoneo. Evidentemente queste
persone non hanno le "maniglie" adatte, non sono nelle grazie di
qualcuno e sono state a suo tempo prese per il naso da chi era
Assessore, e mi riferisco all'Assessore Pollicini, che aveva
assicurato loro che senz'altro sarebbe stata trovata una soluzione.
Questo è avvenuto nel 1983, e mi sembra di capire prima delle
elezioni regionali.
(...INTERRUZIONE...)
POLLICINI
(fuori microfono): "Non ero Assessore
all'Industria".
VIBERTI (N.S
.): Allora il collega Consigliere Pollicini
faceva promesse con minor titolo, perché non potrà smentire di aver
partecipato a delle riunioni con persone che si occupavano e si
occupano tuttora di questo problema. Non è comunque che io voglia
puntare il dito contro il Consigliere Pollicini. Io punto il dito
contro questa maggioranza, contro questa Giunta e contro quella che
l'ha preceduta, che hanno fatto degli interventi che con la Regione
Valle d'Aosta non hanno nulla a che fare, spendendo centinaia di
miliardi senza che si sappia a quale scopo, mentre un'attività che
forse da un punto di vista amministrativo era priva di capacità, ma
che aveva valide possibilità e capacità produttive, è stata
abbandonata a se stessa. Le promesse vengono fatte al momento delle
elezioni e voi siete bravi a farle, però poi nel concreto non
intervenite. Evidentemente rende di più "menare per il naso la
gente" e fare interventi molto più grossi. È una cosa vergognosa e
mi riprometto di ritornare in Consiglio con una mozione su questo
tema e poi vedremo se l'Amministrazione regionale avrà voglia di
intervenire, come dice di voler fare.
Con che coraggio poi si dice che questa azienda non ha
presentato un piano di risanamento, quando è chiaro che il problema
di quella cooperativa e di quelle persone è l'incapacità di agire a
livello amministrativo? Forse l'Amministrazione regionale o la
Federazione delle cooperative non potevano in qualche modo
sostituirsi per un certo periodo all'amministrazione di questa
azienda per consentirle di rimettersi in piedi, con molta minor
spesa e con la garanzia dei posti di lavoro? Del resto il mercato
c'è, come dice anche l'Assessore.
Allora cosa vogliamo fare? Vogliamo continuare in quell'altra
direzione, mettendo in piedi delle attività che fanno ridere i
polli, come andare a fare le rubinetterie a Cogne? Vogliamo
continuare in quella direzione? Continuiamo, tanto i soldi per il
momento ci sono! Ma quando verranno a mancare ci ritroveremo senza
quelli che ci gabellano e ci gabbano, e resteremo con i nostri
lavoratori che non avranno potuto impiantare niente! E tutto ciò
alla faccia, ovviamente, della mancanza di volontà e di capacità
imprenditoriale nella nostra Regione!
Queste cose bisogna favorirle, altrimenti non nascono da sole
come i funghi! Siamo stati per secoli un popolo di contadini, non
possiamo di certo diventare degli industriali da un giorno
all'altro, e questo lo vediamo anche nel settore turistico. Invece,
anziché favorire solo in certi momenti, come nei concorsi per i
quali pretendiamo la conoscenza del francese e la residenza in
Valle, perché non cerchiamo di favorire in modo corretto le ditte
che già operano in Valle, senza fare dell'assistenzialismo? Nel
nostro caso particolare non si tratta di una richiesta di
assistenzialismo. Noi crediamo che questa gente per anni non si sia
resa conto di quello che stava accadendo. Quando poi se ne è resa
conto, ha cercato di correre ai ripari ed ha chiesto una mano, ma
che mano le viene data? Le si sbattono sul naso i 20 miliardi alla
COINCA, i 6 miliardi alla PAR.VAL., i miliardi alla MULTIBOX, la
chiusura della MALUSA, e avanti di questo passo! È una cosa
inaccettabile!
Noi torneremo in Consiglio con un mozione chiedendo cose più
precise. Se l'Amministrazione regionale non ha la volontà di farlo,
e se sarà il caso, ci metteremo noi a studiare un piano di
risanamento! Porca miseria!
