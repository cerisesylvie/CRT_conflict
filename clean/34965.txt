Classificazione
TRASPORTI E VIABILITÀ
Trasporti



Oggetto del Consiglio n. 2591 del 19 settembre 2012 - Resoconto
OGGETTO N. 2591/XIII - Interpellanza: "Adozione di iniziative
per compensare il disagio determinato dalla soppressione del
servizio di autotrasporti sulla linea Aosta-Torino e del servizio
automobilistico Pont-Saint-Martin - Chambéry".
Interpellanza
Alla metà del mese di agosto, con un laconico comunicato, le
società di autotrasporto pubblico hanno comunicato la soppressione
della linea Aosta-Torino e del servizio automobilistico
Pont-Saint-Martin-Chambéry;
Quest'ultima soppressione, benché riguardi un numero
relativamente modesto di utenti, penalizza sensibilmente gli
studenti universitari valdostani in Francia e sorprende
particolarmente alla luce della recente attivazione di corsi di
laurea integrati fra le Università della Valle d'Aosta e di
Chambéry;
A questo proposito, i sottoscritti Consiglieri
Interpellano
la Giunta regionale per sapere:
1) quale risparmio consegua la Regione dalla soppressione
delle linee in questione;
2) quali alternative consentiranno agli studenti valdostani e
agli altri utenti interessati di raggiungere, e con quale aggravio
di tempo, la città della Savoia;
3) quali iniziative intenda mettere in campo la Regione per
compensare il disagio prodotto da questa soppressione;
4) come si concili questa ulteriore penalizzazione del
sistema di trasporto valdostano con la manifesta volontà della
Regione di mantenere aperti canali di comunicazione culturale e
educativa con le regioni francofone.
F.to: Louvin - Patrizia Morelli
Président -
La parole au Conseiller Louvin.
Louvin (ALPE)
- Merci Mme la Présidente.
Era pieno mese di agosto quando un breve e un po' laconico
comunicato delle società di autotrasporto pubblico ha informato
l'utenza della soppressione di due linee di pullman, quella
Aosta/Torino e quella del servizio automobilistico
Pont-Saint-Martin/Aosta/Chambéry.
Sulla prima credo che, al di là di conoscere quali siano i
riflessi economici della scelta, in ordine all'utenza il problema
si ponga in un modo meno significativo e meno impattante, essendoci
comunque altri sistemi di trasporto pubblico.
La nostra preoccupazione si rivolge invece prevalentemente alla
seconda, che sappiamo avere un numero molto debole di utenti, ma
che colpisce una categoria particolare di persone, i nostri
studenti universitari, che frequentano corsi di laurea in Francia.
Avevo conoscenza del servizio e delle sue caratteristiche ed ho
provato a fare un confronto, non dopo aver sentito le ragioni anche
delle concessionarie che indubbiamente sono messe nella condizione
di sopprimere dei trasporti non remunerativi dal loro punto di
vista; qui non è in discussione la scelta di due imprenditori,
trattandosi della SAVDA e della VITA S.p.A., ma l'impatto che ha la
decisone in ordine alla linea di collegamento con la cittadina
francese, con
l'ancienne capitale des Etats de Savoie,
per
la quale forse i colleghi non avranno avuto questa esperienza
diretta, un pullmino la mattina alle 5,55 del lunedì prendeva gli
studenti - sono 13 circa, ci siamo informati presso i servizi
universitari - e dopo tre ore e mezza di viaggio si trovavano nella
cittadina in questione, dalle 5,55 alle 9,25 per un totale di tre
ore e trenta (un servizio ragionevole in termini di tempo per i 192
chilometri che ci separano da Chambéry).
Dopo questa soppressione ho voluto confrontare gli orari e le
possibilità di collegamento e le possibilità che hanno questi
studenti, mi risulta i circa 20-25 studenti che da quest'anno
inizieranno il corso integrato fra Aosta e Chambéry, poi ci dirà il
Presidente precisamente i numeri...ma io farei, più che una
questione di numeri, una questione di principi...ma ne discutiamo
all'esito della risposta del Governo. Partendo alle 7,45 del
mattino del lunedì, questi ultimi avrebbero la fortuna di arrivare
a Chambéry - sempre che non ci siano perdite di coincidenza che non
vengono garantite - alle 15,35, cioè dopo sei ore e cinquanta di
viaggio. Sono quasi sette ore di viaggio, che nel viaggio di
ritorno - poi se il Presidente ha necessità della distinta gliela
posso fare avere - diventano sette ore e cinquantuno minuti il
venerdì. Sono cinque mezzi di trasporto diversi, quattro cambi, ci
può scappare qualche caffè in mezzo, ma non credo che sia
esattamente gradito un allungamento di questo genere per una
popolazione studentesca che - vorrei ricordare - ci siamo battuti
perché potesse andare a studiare in queste università; ci sono
stati impegni politici un tempo molto rilevanti, ci sono ancora
proclamati propositi di integrazione nell'ambito della
francofonia...ho il fondato sospetto che questa situazione non sia
particolarmente agevolante.
C'è un evidente disagio in questa situazione e quindi è
necessario individuare delle alternative, delle forme diverse di
risoluzione di questa questione, perché si mantengano aperti dei
canali di comunicazione e di lavoro. Nel momento in cui si fanno le
scelte di una facoltà universitaria o dell'altra, se si arriva in
poco più di due ore a Milano, che è a 186 chilometri da qui,
mettercene quasi otto per arrivare a Chambéry, che ne ha solo 192
di distanza, rappresenta un handicap difficilmente colmabile!
Questa è la questione che poniamo al Governo regionale, ribadisco
senza voler mettere in discussione, né quanto è stato fatto finora
dalle compagnie che - da quanto sappiamo, almeno per quanto
riguarda la tratta su Chambéry - non credo avessero delle
incentivazioni da parte dell'Amministrazione regionale, e che
presumo abbiano fatto delle scelte consapevoli di riduzione delle
linee non in equilibrio economico.
Qui rimane il problema di collegamento con una parte del mondo
che non dovrebbe rimanere estranea, troppo lontana, e soprattutto
crediamo debba rimanere a portata di mano di giovani che intendono
proseguire gli studi nell'alveo dell'alta formazione, dell'alta
cultura in ambito francofono. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci Président.
Sulla prima domanda:
"quale risparmio consegua la Regione
dalla soppressione delle linee in questione"
, nessun risparmio,
perché entrambe le linee non sono finanziate da soldi pubblici;
come hanno avuto modo di dire anche i concessionari non c'è nessun
sostegno da parte dell'Amministrazione.
Sulla seconda domanda:
"quali alternative"
...non ho idea
quali conti siano stati fatti, sicuramente sono giusti e non ho
motivo di dubitare, probabilmente ci sono delle alternative già
oggi realizzabili, ho qua degli orari: partenza 14,49 arrivo a
Chambéry alle 20,17 con un impiego di cinque ore e trenta, e così
per il ritorno. Possiamo partire alle 13,54 ed arrivare ad Aosta
alle 19,14 piuttosto che partire da Chambéry alle 17,34 ed arrivare
alle 23,12. Questo presuppone il trasferimento da Aosta a Torino in
treno, e poi da Torino a Chambéry con il TGV. Poi le lascio questo
promemoria che mi è stato preparato dagli uffici. Quindi già oggi
questo tipo di collegamento è fattibile non solo per gli studenti.
Ricordo che per la corsa di cui parliamo SAVDA prevedeva due coppie
di corse a settimana per gli studenti.
Ma al di là di quello che è possibile fare, l'Amministrazione
regionale, d'intesa con l'università, sta mettendo a punto una
soluzione dove, sempre utilizzando la legge regionale che ci
consente di contribuire con il 75 percento alle spese di viaggio,
si potrebbe riconoscere agli studenti di Chambéry il 75 percento
delle spese che sosterrebbero usando il mezzo proprio, cercando di
valorizzare ed incentivare le scelte riconducibili al concetto di
car pooling
, essendo che cinque ore e mezzo per l'utilizzo
del trasporto pubblico sono importanti, con questo tipo di
ragionamento è possibile, con una sostanziale identità di costi,
c'è qualcosa in più, ma in linea di principio con dei costi
assolutamente sostenibili, dare la possibilità agli studenti di
utilizzare questa soluzione. Per tutti gli altri come dico c'è
questa soluzione con cinque ore e mezzo, quindi rispetto ai dati
che ha dato lei ci sono due ore di differenza.
Come si concilia questa ulteriore penalizzazione? Credo che
anche la riposta che ho ricevuto per mail da parte dei
concessionari la dica lunga, nel senso che questo servizio era un
servizio che veniva usato quasi esclusivamente dagli studenti,
quindi non andrà a penalizzare nessuna relazione, perché era un
servizio ad hoc per gli studenti. Da questo punto di vista, avendo
messo in piedi, e fra un po' faremo gli atti necessari, gli
studenti avranno questo tipo di sostegno e così assicuriamo in modo
economico il raggiungimento di Chambéry.
Président -
La parole au Conseiller Louvin.
Louvin (ALPE)
- Sono sconcertato, semplicemente
sconcertato! In primo luogo perché evidentemente l'Assessore
dimentica le sue esperienze di viaggiatore al tempo
dell'università: partire il lunedì mattina alle 6,00 ed essere
nella cittadina universitaria alle 9,30 significa avere una
giornata di tempo davanti per frequentare le lezioni; partire come
suggerisce l'Assessore alle 14,49 da Aosta per essere alle 20,17
vuol dire perdere un giorno di lavoro! Idem ripartendo a metà
giornata per tornare indietro, senza tenere conto del fatto, ma
questo forse l'Assessore può anche non saperlo perché c'è un suo
collega all'istruzione che dovrebbe sapere che c'è Chambéry, ma c'è
anche Annecy, Grenoble e Lyon come sedi universitarie e noi abbiamo
in tutte queste sedi alcune persone che fruivano del trasporto
finora lungo questa linea... Non è per essere polemici, ma questo è
il dato reale! Mi risulta essere arrivati una dozzina di fax alle
società concessionarie per lamentarsi di questo fatto, non stiamo
parlando di grandi numeri, ma parliamo di un servizio fondamentale.
Se si crede in una università e nel rapporto con questa università,
nel 2012 non si può dire: ci metti otto ore per andare a Chambéry e
sette per tornare, e viceversa! Stiamo dicendo che siamo
assolutamente su delle soluzioni improponibili.
Quella del
car pooling
è una bella idea, poi anche ieri
abbiamo sentito di iniziative, di biciclette elettriche e altro,
sono tante belle cose, ma...la mette lei la macchina? Abbiamo degli
studenti che possono prendere una macchina di famiglia e portarla
via una settimana? Sono ragazzi di 19-20 anni e devono mettersi
d'accordo per andare neanche nella stessa località e fare del
car pooling
? E noi abbiamo dato soddisfazione ad un'utenza
che ritenevamo in passato e riteniamo tuttora privilegiata, deve
essere curata ed adeguatamente sostenuta? Dire: prenditi una
macchina e mettiti d'accordo con altri tre, tanto noi ti paghiamo
tre quarti del prezzo della benzina o del pedaggio del tunnel non è
dare una risposta a questo genere di utenza! Dite chiaramente che
non serve andare in Francia...
(interruzione del Presidente della Regione, fuori
microfono)
...non sono d'accordo, perché non sono neanche stati
interpellati, caro Presidente! Non c'è stato un comunicato, non c'è
stata una lettera ai ragazzi che stanno studiando in Francia, non
si è fatto niente! Non dico di più...conosco molto bene questa
questione e trovo che siamo alla frutta. Quando andremo a sostenere
dei vuoti per pieno in aereo fra Aosta e Roma e lasceremo a piedi i
nostri studenti universitari, avremo veramente fatto un
en
plein
.
Sono - ripeto - sconcertato...è vero che i numeri sono piccoli,
perché poi vengono dati in relazione alle corse, li si porta in là
e non ne torna nessuno quel giorno...per forza, viene dimezzato
automaticamente! C'è la settimana nella quale non ritorna il
ragazzo, c'è la settimana delle festività nelle quali il servizio
viene mantenuto; certamente che sono numeri bassi, comunque questo
è il livello di sostegno che dà la Regione ai suoi studenti!
Vive la
francophonie!
Andremo ancora a sostenerla in
tutte le circostanze internazionali con grande gioia di tanti
colleghi che sono stati molto critici, anche in passato; questo è
un passaggio estremamente negativo e mi sorprende che non ci sia la
volontà di attrezzare una piccola, modesta corsa bisettimanale come
era in passato con altri mezzi, ma per garantire questo servizio
minimo. La proposta di andare a Torino a prendersi il TGV la
considero personalmente offensiva.
