Classificazione
ENERGIA
FINANZA REGIONALE E LOCALE
Partecipazioni azionarie regionali
LAVORO
Infortunistica - Previdenza - Tutela della salute



Oggetto del Consiglio n. 1925 del 22 marzo 2016 - Resoconto
OGGETTO N. 1925/XIV - Interpellanza: "Interventi di bonifica
effettuati dalla società CVA a tutela del personale che ha operato
all'interno della centrale di Montjovet dal 1992".
Follien (Presidente)
- Punto n. 17 dell'ordine del
giorno. Per l'illustrazione, la parola al Consigliere Cognetta.
Cognetta (M5S) -
Grazie Presidente.
Questa interpellanza parte da una questione relativa alla
centrale CVA di Montjovet. È stato ritrovato dell'amianto
all'interno della centrale, più precisamente installato sui pattini
freno del gruppo di generazione. Permettetemi un passaggio tecnico,
solo per capire quali sono le domande puntuali. In questa centrale
i gruppi verticali hanno installato dei pattini di frenatura che
sono in ferodo e che agiscono su sedi particolari per frenare la
girante quando ci sono da fare le manutenzioni. In genere funziona
così: quando si interrompe il lavoro della centrale il 50 percento
della rotazione diminuisce in pochi minuti, mentre invece l'altro
50 percento fino al fermo definitivo è piuttosto lungo come tempo
e, in genere, ci mette anche 30 minuti. A questo punto c'è bisogno
di usare questi freni che sono installati all'interno del
macchinario. Questa procedura viene fatta all'incirca una ventina
di volte all'anno, e quando si va a fare la manutenzione e si apre
la calotta che copre questa girante chiaramente si viene a contatto
con delle particelle che sono all'interno del ferodo e che servono
per fare la frenatura. Questo problema è stato in qualche modo
risolto a dicembre di quest'anno da una ditta specializzata che ha
fatto la bonifica all'interno della centrale, dopodiché gli uffici
dell'USL sono passati per verificare che fosse stata fatta in
maniera corretta e successivamente per dare l'okay per proseguire i
lavori. Questa situazione è andata avanti per anni ed è stata
risolta solo a dicembre dell'anno scorso; da qui ne consegue
l'interpellanza che si sviluppa in quattro punti.
La prima domanda che faccio al Governo è per sapere se CVA
intende intraprendere un'azione di
screening
per vedere qual
è la situazione, soprattutto per tutte quelle persone che dal 1992
ad oggi hanno lavorato all'interno di quella centrale e che si sono
quindi esposte in qualche modo a questo tipo di pericolo. La
seconda domanda è relativa al fatto se si è verificato che i
dipendenti hanno già malattie intercorse, in particolare
l'asbestosi, che è una malattia polmonare riferita all'amianto. Le
ultime due domande sono: se CVA sapeva che a partire dal 1992 c'era
questo problema e perché non ha fatto nulla per risolverlo,
soprattutto non ha dato le corrette indicazioni ai dipendenti o i
dispositivi di prevenzione infortuni necessari in questi casi;
infine, se il Governo regionale ritiene che questo modo di operare
da parte dei dirigenti sia corretto e se meritano ancora la fiducia
del Governo.
Presidente -
Per la risposta, la parola al Presidente
Rollandin.
Rollandin (UV) -
Grazie Presidente.
Per quanto riguarda la prima domanda, CVA comunica di non avere
in programma delle azioni di
screening
per il personale che
opera o ha operato presso la centrale di Montjovet. Nello specifico
della centrale, durante le attività di manutenzione del gruppo 2, è
stato riscontrato un danneggiamento del sistema frenante e si è
proceduto con l'analisi dei pattini dei freni e la valutazione del
loro stato. Questo perché la dispersione di fibre contenenti
amianto, a cui fanno riferimento le premesse dell'interpellanza,
può avvenire in misura rilevante solo se i pattini di frenatura
sono danneggiati. Accertata la presenza di materiale contenente
fibre di amianto nei pattini danneggiati, si è provveduto ad
interdire l'accesso alla centrale e ad incaricare una ditta
specializzata che, in data 4 gennaio 2016, ha effettuato la messa
in sicurezza preventiva del macchinario e dell'intera sala
macchine, e in data 21 gennaio 2016 ha notificato "il piano di
lavoro con carattere d'urgenza" all'USL. La ditta incaricata ha
proceduto ad effettuare la bonifica. Al termine dell'intervento,
l'USL in data 25 febbraio 2016 ha rilasciato la "Certificazione per
la restituibilità del locale". CVA comunica di avere da tempo
predisposto una mappatura del materiale contenente amianto che
viene costantemente aggiornata sulla base delle segnalazioni di
potenziale rischio pervenute dai vari responsabili aziendali (Capi
funzione, Capireparto, Responsabile amianto CVA). A valle delle
segnalazioni vengono effettuate le verifiche del caso. Sulla base
dei risultati della suddetta mappatura, in via prudenziale e
cautelativa, CVA ha iniziato già da tempo a rimuovere i materiali
contenenti amianto, anche se non in stato di degrado, al fine di
eliminare le situazioni di potenziale rischio. Questa è la ragione
per cui non si pensa di fare uno screening.
Sulla seconda domanda, CVA ha comunicato che tra i dipendenti
che hanno lavorato presso la centrale di Montjovet non risultano
denunce per presunte malattie professionali per asbestosi.
Sulla terza domanda, premesso che gli impianti idroelettrici di
ENEL sono stati acquisiti il 1 giugno 2001, CVA dichiara di aver
sempre effettuato tempestivamente le comunicazioni in merito alla
presenza di materiale amiantifero a seguito dei campionamenti
effettuati, adottando conseguentemente tutte le azioni
precauzionali necessarie, per cui il personale di CVA non risulta
essere stato esposto nel tempo a fibre di amianto nei luoghi di
lavoro.
La risposta all'ultima domanda credo che conseguentemente sia
scontata, nel senso che rimane la fiducia piena.
Presidente -
Per la replica, la parola al Consigliere
Cognetta.
Cognetta (M5S) -
Grazie Presidente.
Presidente, quindi non è successo nulla sostanzialmente, è
successo semplicemente che c'è stato un guasto, ci siamo accorti
che c'era l'amianto ma lo sapevamo già prima, e quindi non è
successo nient'altro, non c'è nessun malato e non c'è nessun
problema.
Il fatto che non risultino denunce di per sé non è una garanzia,
perché sono malattie che possono anche incubare per diversi anni
prima di avere un'esplosione visibile. C'è però una cosa importante
che bisogna tenere presente, cioè il fatto che di questo problema
non si è inteso comunicare ai dipendenti qual era la reale natura.
Non è stato fatto nessun tipo di azione informativa specifica dal
2001 ad oggi (io direi dal 1992, ma prima era ENEL), non è stato
fatto nessun tipo di azione specifica. D'altro canto, il fatto che
sia stato un guasto a far emergere questa questione ne è la prova.
Questa cosa andava avanti già da tantissimi anni, non è stato fatto
nessun tipo di lavoro. Al di là della questione esclusivamente
tecnica, purtroppo da parte dei dirigenti CVA c'è sempre questo
atteggiamento di cercare di minimizzare e di escludere i problemi,
e questo è un altro caso, un caso nel quale non si vuole, neanche
da parte sua, dare la giusta rilevanza al problema. Fare uno
screening
rispetto ai lavoratori, che non sono poi
tantissimi, ci porrebbe al riparo da qualunque eventuale problema e
soprattutto eviterebbe che problemi più grandi in futuro espongano
la società a richieste di risarcimento danni che, come lei sa,
possono avvenire in questi casi.
