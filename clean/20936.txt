Classificazione
OPERE PUBBLICHE



Oggetto del Consiglio n. 920 del 3 novembre 2004 - Resoconto
OGGETTO N. 920/XII - Tempistica di realizzazione del progetto
del parcheggio pluripiano nell'area F8bis in Comune di Aosta.
(Interpellanza)
Interpellanza
Ricordato che con deliberazione di Giunta n. 5180 del 30
dicembre 2002 era stato avviato l'appalto per la progettazione del
parcheggio pluripiano nell'area F8 bis di Aosta;
Evidenziato che con provvedimento dirigenziale n. 4011 del 31
agosto 2004 si è infine affidato l'incarico di progettazione del
parcheggio;
Appreso tuttavia che non si può ora procedere alla
formalizzazione di tale incarico perché ogni intervento sull'area
F8 bis è subordinato all'esistenza di un Piano Urbanistico di
dettaglio che non è mai stato approvato;
Evidenziata l'assurdità delle procedure finora
seguite;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) quali sono le procedure urbanistiche che devono essere
espletate per poter avviare la progettazione del parcheggio
pluripiano nell'area F8 bis di Aosta;
2) per quale motivo tali procedure urbanistiche non sono
state tempestivamente espletate;
3) che cosa si intende fare per sbloccare l'attuale
situazione e dare finalmente il via alla progettazione di un'opera
importante per Aosta e l'intera regione.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Questa interpellanza riguarda il parcheggio
pluripiano nell'ex area Cogne, luogo dove parte attualmente la
funivia per Pila; sappiamo tutti che è un'opera di estrema
importanza per la nostra regione, in particolare per tutta la zona
di Aosta. Potrebbe essere la soluzione di tanti problemi veicolari
di Aosta e potrebbe essere una soluzione molto interessante anche
per tutti gli utenti dell'Envers, perché questo grosso parcheggio
pluripiano permetterebbe l'attestamento del traffico veicolare
diretto su Aosta e a ridosso della ferrovia; poi, con sottopasso
pedonale, si può sbucare direttamente in via Bramafam, al centro di
Aosta. È una struttura di grande utilità, da tempo ne è stata
prevista la realizzazione e il collegamento con il centro, è
un'opera inserita anche nel piano decennale per la città di
Aosta.
La situazione ci pare però drammatica dal punto di vista della
tempistica, perché in base alle informazioni da noi chieste anche
nei Consigli precedenti, rispetto alla progettazione è venuto fuori
un quadro che è a tinte fosche. Se abbiamo capito bene, la
situazione è questa: nel dicembre 2002, dopo anni che si parlava di
detta opera, finalmente viene avviato l'appalto per la
progettazione del parcheggio, quindi viene avviata la procedura per
individuare chi deve fare il progetto. Questa procedura ha degli
intoppi, deve essere rifatta, soltanto quasi 2 anni dopo, il 31
agosto 2004, si arriva finalmente ad individuare le società
aggiudicatarie, un gruppo di professionisti e di uffici, guidati
dall'ing. Giovanni Botta di Cuneo. A quel punto si scopre che la
progettazione per cui erano stati previsti dei tempi brevi non può
partire, perché il funzionario regionale coordinatore del ciclo di
progettazione non può prendere in carica la procedura, in quanto
manca la conformità urbanistica: questo è quanto ho capito dalle
risposte forniteci dall'Assessore.
In particolare cosa manca? Manca il piano urbanistico di
dettaglio previsto dal piano regolatore di Aosta per quanto
riguarda quella zona, piano urbanistico che non è stato approvato e
probabilmente non è stato ancora predisposto! D'altra parte, non è
stato neanche approvato il previsto accordo di programma fra
Regione, Comune di Aosta e probabilmente altri comuni e altri
soggetti, accordo che non è un atto obbligatorio, però sarebbe
utile per poter avviare proficuamente questa opera.
Le domande che ci poniamo sono due; la prima: perché mai si è
espletata la gara per la progettazione di questo parcheggio se non
esistevano i presupposti per iniziare la progettazione? Si è fatta
una gara complessa, lunga, durata quasi 2 anni, per dire chi faceva
un progetto, per poi scoprire che questo progetto non può essere
realizzato, in quanto non c'è la conformità urbanistica! Intanto la
logica, ma poi tutto quanto porta a dire che prima si verifica che
ci sia la conformità urbanistica o si fanno gli adempimenti
necessari, perché sia tutto a posto dal punto di vista urbanistico;
poi, si affida l'incarico di progettazione, mentre qui si è seguito
un percorso inverso! Ora vi è un gruppo di professionisti che ha
vinto una gara per progettare in determinati tempi un parcheggio
pluripiano, ma non può iniziare l'attività di progettazione, e non
sa se potrà farlo fra 6 giorni, fra 6 mesi, fra 1 anno, fra 2 anni,
fra 6 anni... è del tutto indeterminata! La stessa individuazione
del progettista rischia di franare, di non avere possibilità di
adempimento.
Il problema che ci preoccupa è soprattutto un altro; qui, è
tutto fermo, in alto mare: la progettazione non può partire perché
non c'è una conformità urbanistica, il PUD previsto dal piano
regolatore non c'è e deve essere fatto, deve essere approvato e non
so in che tempi questo possa avvenire, l'accordo di programma non
c'è, di conseguenza è tutto fermo! Non si capisce quando questa
importante opera verrà mai realizzata!
Con questa interpellanza chiediamo di sapere cosa sta
succedendo, come si vuole affrontare tale situazione e quali
procedure si intendono assumere per sbloccarla, altrimenti qui
rimarrà ferma questa progettazione non solo per qualche settimana o
per qualche mese, ma per degli anni! Se non si fanno delle scelte
in tempi brevi e delle scelte oculate, che tengano conto
dell'insieme dei problemi, non andremo da alcuna parte! Non ci
sembra che nei rapporti fra Regione e Comune di Aosta, nella
programmazione, nelle procedure che sono state seguite, ci sia
stato un modo di comportarsi che possa portare a un risultato
efficace. Vorremmo capire come stanno le cose e cosa intende fare
la Giunta regionale.
Si dà atto che dalle ore 11,38 riassume la presidenza il
Presidente Perron.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Le domande che vengono riportate
nell'interpellanza sono piuttosto complesse e, come tali,
richiedono risposte lunghe e complicate; quindi chiederò un po' di
pazienza ai colleghi.
La prima domanda dice:
"quali sono le procedure urbanistiche
che devono essere espletate per poter avviare la progettazione del
parcheggio pluripiano nell'area "F8 bis" di Aosta";
il
parcheggio rientra in una zona per la quale l'articolo 24 delle
norme tecniche di attuazione del piano regolatore generale comunale
di Aosta prevede la preventiva approvazione di un PUD. Nel caso
specifico si tratta di un PUD di iniziativa privata, promosso dalla
società "Vallée d'Aoste Structure". Per questo tipo di PUD le
procedure urbanistiche che devono essere espletate per poter
avviare la progettazione del parcheggio pluripiano nell'area
"F8bis" del comune di Aosta sono comprese nell'articolo 49 della
legge urbanistica della Valle d'Aosta, che riguarda i PUD di
iniziativa privata.
Primo punto. In particolare, il PUD può essere proposto dai
proprietari degli immobili, che in base al reddito catastale
rappresentino almeno i 2/3 del valore complessivo degli immobili
interessati; nei casi in cui il PUD di iniziativa privata non
interessi la totalità degli immobili - come era il caso - esso deve
comunque garantire una corretta attuazione dell'intera area con
riferimento sia agli insediamenti previsti, sia alle opere di
urbanizzazione o altre opere pubbliche o di interesse pubblico. A
tal fine, il PUD deve fornire indicazioni specifiche anche per
l'attuazione degli immobili comunque compresi nell'ambito
sottoposto a PUD, ma non interessati dal PUD medesimo. L'attuazione
delle aree non interessate dal PUD può avvenire mediante rilascio
di concessione singola, purché i relativi progetti rispettino tali
specifiche condizioni.
Secondo punto. Il PUD di iniziativa privata è costituito dai
seguenti elaborati:
- una relazione illustrativa, contenente la descrizione dei
luoghi con rappresentazione, tenuto conto della determinazione del
piano regolatore generale comunale, dei valori culturali che
caratterizzano gli immobili considerati e con l'elencazione degli
eventuali vincoli, anche in ordine alla tutela delle bellezze
naturali e delle cose di interesse artistico e storico che gravano
su tutti o parte degli immobili considerati;
- la descrizione del tipo e della dimensione degli interventi,
ivi comprese le opere infrastrutturali, con indicazione dei
presumibili tempi di realizzazione e gli interventi ritenuti
prioritari;
- la verifica delle determinazioni del PUD che risultano
conformi con il PRG e l'illustrazione di quelle eventuali che
costituiscono varianti al PRG medesimo;
- la stima degli investimenti occorrenti, evidenziando quelli
relativi alle opere infrastrutturali;
- il computo di massima dei contributi da versare al comune, in
relazione alla dimensione e al tipo degli interventi, tenuto conto
delle opere infrastrutturali che i proponenti sono disposti a
realizzare in proprio;
- gli elenchi catastali degli immobili compresi nel PUD e gli
atti comprovanti la disponibilità degli immobili stessi;
- gli elaborati grafici in numero e scala adeguati, contenenti
indicazioni di dettaglio in ordine alla rappresentazione e alle
determinazioni che risultano conformi con il PRG e di quelle
eventuali che costituiscono proposte di variante al PRG medesimo.
Tali rappresentazioni devono essere effettuate utilizzando le basi
cartografiche, le simbologie e le scale che sono proprie degli
strumenti di riferimento.
Gli elaborati devono poi essere ancora relativi alle
infrastrutture puntuali e a rete, sia di nuova concezione, sia di
potenziamento e modificazione di quelle esistenti; alla
configurazione spaziale degli insediamenti; alla destinazione d'uso
dei vari edifici e degli spazi liberi; infine, alla simulazione
fotografica dell'intervento.
È inoltre necessaria la bozza di convenzione volta a regolare i
rapporti fra i proponenti medesimi e i loro successori o aventi
causa e il Comune, in ordine all'attuazione del PUD e, in
particolare, alla realizzazione di opere infrastrutturali e al
conseguente scomputo parziale o totale della quota di contributo
afferente alla concessione relativa agli oneri di
urbanizzazione.
Sulle proposte di PUD di iniziativa privata si pronuncia,
relativamente ad ammissibilità, completezza di elaborati e
conformità al PRG, il sindaco, sentita la Commissione edilizia e
previa concertazione con le strutture regionali competenti in
materia di beni culturali e di tutela del paesaggio, ove esso
incida su beni tutelati ai sensi delle leggi n. 1089/1939 e n.
1497/1939 e della legge regionale n. 56/1983, anche attraverso
apposita conferenza di servizi. Il PUD ritenuto ammissibile è
depositato in pubblica visione presso la segreteria del comune per
15 giorni e del deposito è pubblicato avviso all'albo comunale;
entro 30 giorni dalla pubblicazione anzidetta chiunque può
presentare osservazioni e proposte scritte e il Consiglio comunale
decide in ordine alle osservazioni ed approva il PUD. Nel caso in
cui il Consiglio comunale ritenga di apportare modificazioni al PUD
adottato, la deliberazione contenente le modifiche viene comunicata
ai soggetti interessati perché possano far pervenire, nel termine
di 15 giorni, le proprie deduzioni. Il PUD acquista efficacia con
l'esecutività della deliberazione che lo ha approvato. Infine, il
comune trasmette alla struttura regionale competente in materia di
urbanistica copia del PUD di iniziativa privata approvato entro
sessanta giorni dalla data di esecutività della deliberazione di
approvazione.
La seconda domanda chiede per quale motivo tali procedure
urbanistiche non sono state preventivamente espletate. Ora, per
comprendere lo stato della procedura occorre ripercorrere le fasi e
le scelte che precedono la realizzazione del parcheggio.
L'Amministrazione comunale di Aosta, con l'obiettivo di promuovere
la riqualificazione di una vasta area a sud della città ritenuta
nodale per il futuro sviluppo urbano, ha individuato una zona da
sottoporre a interventi di grande trasformazione denominandola "F8"
ove si prevede di collocare, tra l'altro, importanti infrastrutture
pubbliche tra cui il parcheggio di interscambio tra città e
autostrada. La stessa zona è stata sottoposta a studi dettagliati
che hanno condotto all'adozione da parte del Consiglio comunale, in
data 24 marzo 1995 e con deliberazione n. 96, e di approvazione da
parte della Giunta regionale in data 29 novembre 1996 con
deliberazione n. 5391, di un apposito strumento urbanistico.
In data 23 maggio 1997 la Regione Valle d'Aosta ed il Comune di
Aosta sottoscrivevano uno specifico accordo di programma
"per la
realizzazione di interventi per la ristrutturazione urbanistica e
la riconversione produttiva dell'area industriale Cogne di
Aosta".
Il piano regolatore della città di Aosta, a seguito
della stipula del predetto accordo di programma è stato integrato
con apposita normativa per la nuova zona definita "F8-bis" che
comprende parte delle aree già inserite nella zona "F8" e parte di
quelle già appartenenti alla zona industriale ex Cogne.
Come ricordato, l'articolo 24 delle "Norme tecniche di
attuazione" del PRGC prescrive, per l'attuazione della zona
"F8bis", la preventiva approvazione di un PUD esteso all'intera
zona. Nell'ambito del progetto di PUD deve essere effettuato uno
studio in merito al soddisfacimento del fabbisogno dei parcheggi
della zona, sia come pertinenze dei costruendi complessi privati,
sia per soddisfare importanti esigenze pubbliche - Funivia
Aosta-Pila, attestamento di parcheggio per ingresso alla città
dall'Envers - ed è stata fissata una soglia minima di realizzazione
di almeno 12.500 metri quadrati a parcheggio pubblico. Richiamo
quanto già espresso, ossia che è stato presentato da parte della
Società "Vallée d'Aoste Structure" progetto di PUD per lo sviluppo
di detta zona.
Nell'ambito dello studio del fabbisogno dei parcheggi contenuto
nella proposta di PUD, di cui al punto precedente, è stato previsto
di estendere la realizzazione di parcheggi pubblici in aree ubicate
esternamente alla zona "F8bis", e specificatamente nella zona "5",
area CIDAC, per intendersi, al fine di dotare il comparto di una
sufficiente quantità di parcheggi per le funzioni che in esso sono
individuate. Tale localizzazione interessa anche aree ubicate nel
Comune di Charvensod e classificate come aree agricole nel PRGC
dello stesso comune.
Il piano urbanistico di dettaglio predisposto dalla Società
"Structure" non è conforme al PRGC vigente, in particolare
relativamente alla definizione planivolumetrica degli interventi e
alle caratteristiche dei manufatti edilizi; pertanto necessita di
essere approvato con adozione in variante al PRGC. Nel corso del
mese di novembre del 2003 la questione è stata approfondita in
un'apposita riunione e, su mandato della Giunta, si è optato per la
definizione di un accordo di programma in sostituzione della
variante al PRGC in quanto quest'ultima risultava essere
notevolmente più lunga. Ricordo come l'intesa di programma
costituisce variante al PRGC. Il comune risulta, in parallelo a
tutto questo, promotore del piano di riqualificazione urbana di
sviluppo sostenibile (PRUSST), che porta il nome "Interscambio
Aosta", che vede come altri attori del programma la Regione, con il
ruolo di proponente pubblico, e la Società "Vallée d'Aoste
Structure", con il ruolo di proponente privato.
Con decreto ministeriale 8 ottobre 1998, n. 1169, "Promozione di
programmi innovativi in ambito urbano denominati "Programmi di
riqualificazione urbana e di sviluppo sostenibile del territorio"",
pubblicato nella Gazzetta Ufficiale del 27 novembre 1998 n. 278, è
stato approvato uno specifico bando ed avviato il procedimento di
elaborazione dei programmi. Con nota del 20 agosto 1999 il comune,
quale soggetto promotore, ha trasmesso la proposta di programma di
riqualificazione urbana e di sviluppo sostenibile del territorio
denominata "Interscambio Aosta", protocollata in data 25 agosto
1999 al n. 992; con decreto ministeriale 25 ottobre 1999 è stato
istituito il Comitato di valutazione e selezione dei programmi ai
sensi dell'articolo 13 del succitato bando allegato al D.M. 8
ottobre 1998. In data 9 novembre 2000 è stato sottoscritto il
protocollo di intesa, come previsto dal succitato bando allegato al
D.M. 8 ottobre 1998.
In data 20 maggio 2002 è stato sottoscritto, presso il Ministero
delle infrastrutture e dei trasporti a Roma, l'accordo quadro ai
sensi dell'articolo 11 del bando allegato al citato D.M. 8 ottobre
1998. Nell'ambito di tale accordo quadro è stato stabilito che i
finanziamenti derivanti dal programma sopracitato sarebbero stati
utilizzati per la realizzazione di una parte del parcheggio
pluripiano previsto dal PUD della zona "F8bis" e individuato nel
PRUSST all'intervento 1, "Nuove infrastrutture per la mobilità
urbana". Durante gli incontri e le riunioni preliminari per la
stesura del PUD è stata congiuntamente decisa tra Regione e Comune
di Aosta la seguente ripartizione delle spese per la costruzione
dei primi 4 livelli del parcheggio pluripiano sulla base di un
costo stimato dell'opera di euro 6.944.090,00 per la costruzione di
10.456 metri quadrati di superficie di parcheggio, si è determinato
il costo unitario di euro 664,12 al metro quadrato. Il
finanziamento dell'operazione sarà reperito, ripartito e utilizzato
secondo il seguente ordine: contributo statale del PRUSST per euro
2.055.917,00, Regione Valle d'Aosta per euro 2.560.000,00, Comune
di Aosta euro 2.327.701,00. In data 10 luglio 2003 è stato
attribuito al Comune di Aosta, nell'ambito del programma PRUSST, un
ulteriore finanziamento di € 2.667.125,00 che, con deliberazione di
Giunta municipale n. 10 del 16 gennaio 2004, è stato destinato al
completamento della costruzione del parcheggio pluripiano
nell'ambito della zona "F8bis" con la realizzazione degli ulteriori
2 livelli.
Dal 26 novembre 2003 è in corso di definizione tra i soggetti
interessati - Comune di Aosta, Regione Autonoma Valle d'Aosta,
Comune di Charvensod - l'accordo di programma indispensabile
per:
- regolare gli impegni già assunti da Regione e Comune di Aosta
in sede di accordo quadro nell'ambito della procedura di PRUSST,
siglato in data 20 maggio 2002, specificando i ruoli e le funzioni
dei due soggetti nell'attuazione del programma di riqualificazione
urbana e di sviluppo sostenibile del territorio denominato
"Interscambio Aosta";
- approvare la bozza di PUD della zona "F8bis" predisposta dalla
Società "Vallée d'Aoste Structure", che verrà successivamente
approvato nelle dovute forme di legge;
- disciplinare le modalità di realizzazione del parcheggio
pluripiano pubblico da realizzarsi nella zona "F8bis" nell'ambito
del piano urbanistico di dettaglio;
- stabilire le modalità di finanziamento per la costruzione
dello stesso, sia in funzione dei fondi statali già reperiti, sia
in riferimento agli ulteriori finanziamenti che Regione e Comune di
Aosta debbono reperire per completare l'opera;
- stabilire i tempi e le modalità di trasferimento delle
proprietà immobiliari al fine di giungere alla realizzazione
dell'opera che, una volta ultimata, rimarrà di proprietà del Comune
di Aosta, il quale ne assumerà la gestione secondo i modi ritenuti
più opportuni per il soddisfacimento della dotazione di parcheggio
pubblico della città;
- individuare la localizzazione e le modalità di realizzazione
degli interventi che portino a soddisfare il fabbisogno dei
parcheggi relativi alla presenza della funivia Aosta-Pila;
- disciplinare le modalità e i tempi di realizzazione del
parcheggio pubblico a raso previsto dallo studio del fabbisogno dei
parcheggi, redatto nell'ambito del piano urbanistico di dettaglio
di attuazione della zona "F8bis", in zona "Z5" e in parte in zona
"E" del Comune di Charvensod per il raggiungimento degli obiettivi
di cui al precedente punto;
- adeguare, ove necessario, gli strumenti urbanistici dei Comuni
interessati - Aosta e Charvensod - alla realizzazione degli
interventi previsti ai punti precedenti;
- imprimere nuovo ulteriore impulso al perseguimento degli
obiettivi già contenuti nello specifico strumento urbanistico,
citato nelle premesse, relativo alla realizzazione della "Porta
Sud" di accesso alla città ed in particolare alla prevista
struttura di parcheggio di interscambio autostradale.
L'accordo di programma è pressoché ultimato e la sua bozza è già
stata visionata dalla Giunta regionale che ha espresso in merito un
parere favorevole, riscontrando al comune che ora deve approvarla
definitivamente. Come si può capire, la procedura in atto è
laboriosa ed ha visto confluire sinergie fra Comune di Aosta, Stato
e Regione, in un progetto che va a cambiare di non poco un angolo
di questa città. Non si può immaginare un percorso più celere,
tenuto conto che risponde ad una normativa che il Consigliere
Riccarand dovrebbe ben conoscere, in quanto, al tempo, membro della
Giunta regionale proponente del disegno di legge n. 283 in data 30
gennaio 1998, divenuto successivamente legge regionale 6 aprile
1998, n. 11, che prevede questo percorsi, che ha tempi lunghi e
laboriosi.
Che cosa si intende fare? Qui non c'è molto da fare: continuare
con la solerzia con cui abbiamo agito in questi ultimi tempi,
peraltro con l'intensificazione degli accordi con il Comune di
Aosta, perché appare riduttivo di fronte a questi sforzi parlare di
una "situazione di stallo" addossandone più o meno la colpa
all'Amministrazione regionale, quando poi il soggetto principale,
quello che detta i tempi, non è la Regione! D'altra parte, come è
stato sottoscritto l'accordo con il ministero per la realizzazione
del progetto, si è provveduto immediatamente ad espletare la gara
per l'affidamento dell'incarico; anche qui, al di là di
imperfezioni, di qualche incertezza che può avere manifestato il
Comune di Aosta, bisogna tenere conto che anche lo stesso è
vincolato dai contenuti e dalle procedure previste dalla legge n.
11/1998.
Président - La parole au Conseiller Riccarand.
Riccarand (Arc-VA) - Dalla complicata e complessa risposta
dell'Assessore non è che si vedano delle luci, delle prospettive a
breve tempo, e non perché non ci siano le normative che non lo
consentano, le normative ci sono, e proprio perché le conosco
glielo posso dire! Il problema è di sapere esattamente cosa si
vuole e mettere in atto i provvedimenti necessari per
raggiungerli.
Ora, qui, è tutto un intrecciarsi di progetti e di soggetti che
si accavallano fra di loro senza coordinarsi, perché, da una parte,
si dice che bisogna fare un certo tipo di PUD... poi però ho
sentito parlare di almeno due tipologie di accordo di programma...
poi si dice è un PUD di iniziativa privata perché lo deve fare
"Vallée d'Aoste Structure" che in realtà formalmente è privata, ma
è una struttura al 100% della Regione... ancora, si dice che c'è la
complicazione del PRUSST. Ho capito, però ci sono tutti gli
strumenti per ricondurre a semplicità queste cose e a decidere.
Non capisco perché non facciate la cosa più semplice di questo
mondo: l'accordo di programma fra Regione e Comune di Aosta! Se
fate l'accordo di programma per il parcheggio pluripiano, non c'è
più bisogno del PUD, sapete benissimo che con l'accordo di
programma potete prevedere di non fare più il PUD in quell'area, ma
la concessione singola...
(interruzione dell'Assessore Cerise, fuori microfono)
... ma certo! Ma allora, se voi aspettate di fare il parcheggio
pluripiano, di aver affrontato e risolto tutto il problema,
compreso l'accesso autostradale, allora i tempi sono forzatamente
lunghi! Non capisco per quale motivo - siccome il parcheggio
pluripiano lo vogliono fare tutti, non è una cosa complicata - non
si sceglie di fare un intervento "ad hoc" sul parcheggio pluripiano
e il sottopasso della ferrovia, intervento che sta per conto suo,
per il quale si può benissimo fare un accordo di programma su
quello, le modificazioni urbanistiche necessarie, si fa la
progettazione e si realizza quell'opera! Chiaramente il problema
dell'accesso autostradale e tutto quanto... noi siamo d'accordo a
farle, queste cose; ma, dato che sono 10 anni che si parla di
queste cose e, dal quadro da lei fornitoci, siamo nella confusione
più totale...bisognerà che mi dia il testo, ma mi sembra di aver
capito - da come lei ha esposto quel documento - che anche su
quest'ultima bozza di accordo di programma c'è stato un parere
sfavorevole... se ho capito bene...
(nuova interruzione dell'Assessore Cerise, fuori
microfono)
... ah, favorevole.
Se si vogliono affrontare tutti i problemi all'interno di questo
accordo di programma... è chiaro che ci sono i problemi dei
parcheggi per la CIDAC, ci sono i problemi per l'accesso
autostradale, c'è la problematica di tutta la vivibilità, la
questione è complessa! Se, invece, all'interno di questo disegno
complessivo si ritaglia il discorso del parcheggio pluripiano e del
sottopasso pedonale, questa cosa è molto più semplice. Pensavo
fosse stata questa la strada seguita; si poteva fare intanto un
accordo di programma su quello.
Adesso succede una cosa assurda: è stato individuato chi deve
progettare questo parcheggio pluripiano, ci sono delle risorse
disponibili, ma il quadro è tale per cui non sappiamo assolutamente
se tale progettazione potrà partire, perché in questo momento non
c'è alcun elemento di certezza e temo che, andando avanti di questo
passo, volendo realizzare un disegno complessivo e un accordo di
programma che riguarda tutta l'area, i tempi non siano
assolutamente brevi!
Dovete quindi fare una scelta. Noi riteniamo che - siccome le
priorità sono il parcheggio pluripiano e il sottopasso sotto la
ferrovia - si debba ritagliare, all'interno di questa zona vasta
con tutte le sue problematiche, una zona in cui si realizza detto
intervento, e questo lo si può fare in tempi brevi, perché la
normativa urbanistica che abbiamo prevede la possibilità di
utilizzare strumenti accelerati per importanti opere pubbliche.
Usiamole, queste cose!
