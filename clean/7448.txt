Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1951 del 16 aprile 1986 - Resoconto
OGGETTO N. 1951/VIII - NUOVE ATTIVITÀ ESTRATTIVE LUNGO LE
RIVE DELLA DORA BALTEA. (Interrogazione).
PRESIDENTE:
Do lettura dell'interrogazione presentata dal
Consigliere Viberti:
INTERROGAZIONE
VISTO che da diversi mesi si è potuto osservare uno strano
proliferare di attività estrattive lungo le rive della Dora
Baltea;
ACCERTATO CHE, quanto meno, sono interessati da tali nuove
attività i Comuni di Brissogne, Saint-Marcel, Châtillon;
VISTO CHE contemporaneamente sorgono qua e là nuovi impianti
di betonaggio;
CONSIDERATO che l'attività edilizia non è certo
fiorentissima;
PREOCCUPATO per l'impatto ambientale, in modo particolare nel
suo aspetto paesistico, che tali iniziative producono sul già
martoriato territorio di fondo valle si
INTERROGA
la Giunta regionale per conoscere:
1)
se e quante nuove attività estrattive siano
iniziate dal 1° gennaio 1984 e quali di quelle precedentemente
autorizzate sono tuttora operanti;
2)
quali risoluzioni ha preso o intende prendere nel
merito la Giunta regionale;
3)
quale sia l'iter burocratico da seguire per
ottenere le apposite autorizzazioni per iniziare tali attività
anche alla luce della legge 431/85.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
L'interrogazione del Consigliere Viberti
parte dalla constatazione della presenza, in prossimità della Dora
Baltea, fuori alveo, di un certo numero di attività estrattive, e a
questo proposito il Consigliere Viberti pone tre quesiti.
Prima di rispondere al primo quesito, devo fare una premessa che
consiste nel richiamare la deliberazione n. 4152 del 6.8.1982 della
Giunta regionale, che ha per oggetto: "Esercizio provvisorio delle
funzioni amministrative trasferite alla Regione, ai sensi dell'art;
35 del D.P.R. 22.2.1982, n. 182". In questa deliberazione la Giunta
regionale dice: "In attesa di istituire un apposito ufficio
regionale per l'esercizio delle funzioni trasferite dall'art. 35,
(e cioè quelle in materia di vigilanza sull'applicazione delle
norme di polizia delle cave e torbiere), delibera di avvalersi del
corpo nazionale delle miniere, così com'è stabilito dal D.P.R.
stesso; di stabilire che per l'esercizio delle funzioni di cui al
punto precedente, la Regione si avvarrà della collaborazione dei
funzionari del corpo delle miniere, distretto di Torino".
Quindi in pratica la vigilanza per le attività estrattive al di
fuori di alvei fluviali e torrentizi è demandata al corpo delle
miniere, il quale ha fornito all'Assessorato un primo elenco
riservandosi di compiere una ricerca storica più approfondita, con
tutti gli elementi conoscitivi che potessero essere necessari.
Dico subito che le denunzie di inizio dell'attività ai sensi del
D.P.R. 128/59 (del quale parlerò dopo rispondendo alla 3° domanda
posta dal Consigliere Viberti) sono quattro per il 1986, quattro
per il 1985, undici per il 1984 e poi sono ancora in corso attività
estrattive per le quali è stata presentata denunzia di inizio negli
anni 1983-81-80.
Devo aggiungere che la denunzia di inizio viene fatta stabilendo
una perimetrazione della zona di estrazione e la vita della cava ai
sensi di legge può arrivare fino ai dieci anni. In questo senso, la
ricerca storica che dicevo andrà estesa fino a dieci anni a questa
parte per poter avere dei dati completi.
Rispondendo alla domanda n. 2, è allo studio (e la Giunta
regionale pensa di poter arrivare in tempi relativamente brevi alla
presentazione) una bozza di legge e di regolamento che stabilisca
norme precise per tutto quanto riguarda le cave e le miniere,
insomma le estrazioni fuori dagli alvei fluviali. È necessario
inoltre, ma questo è già stato previsto nella ristrutturazione
dell'Amministrazione regionale e in particolare dell'Assessorato
dei Lavori Pubblici, la creazione di un servizio specifico di
assetto del territorio, che avrà anche i compiti di vigilanza
quando l'Assessorato ai Lavori Pubblici dovrà sostituirsi al corpo
delle miniere.
Infine, alla terza domanda, mi ricollego alla risposta al primo
punto, quando citavo il D.P.R. 9.4.1959, n. 128, che ha per titolo
"Norme di polizia delle miniere e delle cave". Dice esplicitamente
questo decreto che per aprire una cava di estrazione di inerti, al
di fuori degli alvei dei corsi d'acqua pubblici, non occorre una
specifica autorizzazione, ma basta una denunzia al Comune nel quale
i lavori si svolgono (per questa ragione parlavo prima di denunzie
di inizio dei lavori) e al distretto minerario competente, da
presentarsi otto giorni prima dell'inizio dei lavori stessi. A
questo proposito, al di là dell'elenco numerico che ho fornito di
attività estrattive in corso, c'è da aggiungere tutta una serie di
piccole attività, il cui arco temporale di esercizio si risolve nel
giro di dieci giorni, che non vengono neppure registrate dal corpo
delle miniere perchè sono conseguenti allo scavo in ordine alla
costruzione di una casa e al conseguente trasporto a risulta dei
materiali di scavo.
In particolare, non occorre la concessione edilizia prevista
dalla legge Bucalossi, così come affermato dal Consiglio di Stato
con sentenza n. 159/80, la quale sostiene appunto che non è
necessaria una concessione edilizia onerosa.
Per quanto concerne la legge 431/85, quello che era il decreto
Galasso, sono sottoposti a vincolo paesaggistico i fiumi, torrenti
e corsi d'acqua e le relative sponde o piedi degli argini per una
fascia di 150 mt. Occorre quindi una ulteriore autorizzazione della
Sovrintendenza ai Beni Culturali e Ambientali, di cui all'art. 1,
9° comma, della predetta legge. Sintetizzando, occorre da parte di
chi voglia aprire una cava, darne notizia al Comune e al distretto
minerario, e a seconda del caso, qualora l'estrazione avvenga nelle
fasce previste dal decreto Galasso, avere il parere apposito.
Non sto ad elencare, ma posso fornire al Consigliere Viberti
(che può procurarselo anche lui senza problemi) il D.P.R. n. 128/59
cui mi riferivo, che stabilisce altre norme sulla distanza dai
fiumi e su altre normative previste per l'apertura di cave.
L'autorizzazione ad estrarre è accordata con decreto quando le
condizioni di sicurezza lo consentono, sentito l'Ingegnere Capo del
distretto minerario ed altri organi interessati dello Stato,
Provincia e Comuni.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI - (N.S.):
Siamo preoccupati perchè non riusciamo
a capire, anche se dalle cifre fornitemi sembra che siano poche le
nuove concessioni. In realtà il fondo valle non è molto esteso e
queste cave sono piuttosto numerose, tanto che anche chi non si
interessa di estrazione di materiali lapidei ormai si domanda dove
vada a finire tutto questo inerte che viene prelevato. Non
riusciamo a capire che compatibilità con lo sviluppo della Regione
ci sia per la presenza di tutte queste cave, a meno che non si
faccia un pensiero futuro alla costruzione dell'autostrada. Se la
considerazione è esatta, devo dire che siamo fortemente preoccupati
per motivi che possono essere facilmente intuibili. Sgombriamo
subito il campo dalla posizione nostra rispetto alla costruzione o
meno dell'autostrada, ma ci saranno, nel caso della costruzione di
questa infrastruttura, notevoli quantità di materiali di risulta
che non potranno essere tutti completamente smaltiti neppure con
l'utilizzazione durante a costruzione dell'infrastruttura medesima.
Per cui ora ci stiamo depauperando (se questa è la scelta che la
realtà economica ha operato rispetto all'apertura di queste cave)
mentre avremo poi una ricchezza eccessiva di materiali atti alla
costruzione.
Ripeto che siamo preoccupati, restiamo per il momento in
sospeso, e ringrazio l'Assessore che ha voluto fornire delle
risposte puntuali, ma la delibera del 1982 è distante e non c'è
stata nessuna norma legislativa predisposta, per cui non si è
attuato con tempestività un piano che doveva seguire ad un
ragionamento relativo al territorio e agli scopi che attraverso
l'uso del territorio si vogliono raggiungere. Abbiamo paura che non
si sia fatto attenzione a questo proliferare di cave fuori alveo
che adesso possono non so da un punto di vista paesaggistico, ma
anche sotto altri profili diventare un elemento negativo sul
territorio del fondo valle.
Senz'altro prenderemo altre iniziative in questo senso, ma per
il momento, avendo ancora pochi elementi e dovendo prendere in
considerazione la legislazione citata dall'Assessore, non posso
esprimere giudizi più specifici e posso esprimere solo una
soddisfazione per aver ricevuto una serie di dati che spero saranno
integrati appena verranno inviati dal distretto minerario di Torino
quelli relativi agli anni più indietro nel tempo.
