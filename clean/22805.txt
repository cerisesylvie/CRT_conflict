Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 2238 del 8 novembre 2006 - Resoconto
OGGETTO N. 2238/XII - Tenuta dei libri genealogici e dei
registri anagrafici degli animali. (Interrogazione)
Interrogazione
Vista la delibera n. 1953/2006 avente per oggetto il
programma della tenuta dei libri genealogici e dei registri
anagrafici degli animali e i relativi controlli funzionali da parte
dell'AREV (Association Régionale Eleveurs Valdôtains) che stanzia a
tale scopo 1.575.308 euro;
Vista la delibera n. 2814/2006 che approva il programma delle
rassegne bovine 2006-2007 presentato dall'AREV che delibera a tale
scopo un ammontare di 7.317.500 euro;
Vista la delibera n. 2815/2006 che stanzia a favore dell'AREV
1.950.000 euro per il programma di assistenza tecnica finalizzato
alla realizzazione di concorsi, mostre e fiere zootecniche;
Constatato che l'ammontare delle tre delibere a favore
dell'AREV è di 10.800 mila euro;
il sottoscritto Consigliere regionale
Interroga
l'Assessore competente per conoscere:
1) in cosa consiste la tenuta dei libri genealogici e dei
registri anagrafici degli animali, il numero degli stessi suddivisi
per specie e quali sono i motivi per cui gli elenchi e l'anagrafe
non sono tenuti dall'Assessorato stesso;
2) quante sono state le rassegne nel 2005, quanti animali
erano presenti in ogni rassegna divisi per specie, l'ammontare dei
rimborsi effettuati agli allevatori, i costi di organizzazione
delle singole fiere;
3) quanti animali hanno partecipato al Concorso manze del
2005, quanti animali hanno partecipato ai concorsi bovine razza
valdostana e quanti concorsi si sono tenuti nel 2005, quanti tori e
torelli hanno partecipato al mercato concorso nel 2005, quanti
animali hanno partecipato al concorso del Libro Genealogico nel
2005 e in che cosa consistono i controlli indicati genericamente
nella delibera.
F.to: Bortot
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito alla tenuta dei libri
genealogici e dei registri anagrafici - qui bisogna addentrarsi in
questa problematica che prevede anche la fornitura dei dati, se il
collega Bortot avrà piacere di riceverli -, in particolare in cosa
consiste la tenuta dei libri genealogici e dei registri anagrafici
degli animali, il numero degli stessi suddivisi per specie e quali
sono i motivi per cui gli elenchi e l'anagrafe non sono tenuti
dall'Assessorato stesso, qui bisogna premettere che l'Assessorato è
facente funzione per quel che riguarda queste problematiche, nel
senso che la legge n. 30/1991 sulla disciplina della riproduzione
animale stabilisce che i libri sono tenuti dalle associazioni
nazionali allevatori (ANA), mentre i controlli delle attitudini
produttive sono svolti dall'Associazione italiana allevatori
(AIA).
Nel caso della Valle d'Aosta, le funzioni dell'"ANA" e
dell'"AIA" sono svolte dall'"AREV", Associazione regionale
allevatori valdostani, presso la quale hanno sede gli uffici
provinciali dei libri e dei controlli, secondo quanto disposto dai
disciplinari approvati dal Ministero. Il decreto legislativo n.
143/1997 ha trasferito alle Regioni le funzioni e i compiti già
svolti dal soppresso Ministero delle risorse agricole, alimentari e
forestali in materia di controlli funzionali di sostegno alle
associazioni operanti a livello locale.
La tenuta dei libri genealogici consiste, sinteticamente, nella
registrazione e nel controllo delle genealogie del bestiame insieme
all'effettuazione dei controlli funzionali, che invece concernono
la misura quali-quantitativa delle produzioni realizzate e
consentono a livello nazionale il calcolo e la definizione di
indici genetici che sono alla base del miglioramento genetico delle
principali specie allevate. In sostanza, si definiscono controlli
funzionali i dati relativi su singoli animali presso gli
allevamenti relativi a: identificazione univoca dell'animale
dell'allevamento in cui viene controllato; misure relative a
"performances" produttive e riproduttive; misure analitiche
effettuate su matrici biologiche dell'animale; date relative ad
eventi produttivi o riproduttivi; indicazione di presenza senza
misure relative a stati fisiologici, produttivi o riproduttivi e/o
stati patologici; combinazione delle misure, date e indicazioni
relative ai punti precedenti, quindi un'elaborazione. Le misure e
gli eventi sono raccolti presso gli allevamenti dagli uffici
provinciali "AREV". I fondi necessari al finanziamento delle
attività, dei controlli funzionali e della tenuta dei libri sono
assegnati alla Regione in applicazione della legge n. 280/1999 e
del decreto legislativo n. 143/1997 come modificato dall'articolo 7
del decreto legislativo n. 443/1999 e dalla nostra legge regionale
n. 21/2001.
Alcuni dati. I capi delle differenti specie iscritte al libro
genealogico o al registro anagrafico, al mese di ottobre 2006 sono
così ripartiti: bovini iscritti al libro genealogico della razza
valdostana 32.044, ovini iscritti al registro anagrafico della
razza "Rosset" sono 1.408, i caprini iscritti al registro
anagrafico della razza alpina comune sono 718, i caprini iscritti
al registro anagrafico della razza caprina valdostana sono
1.497.
Per quanto riguarda invece l'anagrafe del bestiame delle aziende
di allevamento, questa è tenuta dall'Assessorato dell'agricoltura
in applicazione della legge regionale n. 17/1993 e del successivo
regolamento attuativo n. 5/1998.
Seconda domanda:
"quante sono state le rassegne nel 2005,
quanti animali erano presenti in ogni rassegna divisi per specie,
l'ammontare dei rimborsi effettuati agli allevatori, i costi di
organizzazione delle singole fiere"
, sinteticamente - poi farò
seguire una tabella esplicativa -, abbiamo avuto 14 rassegne
comprensoriali a partire dal 31 marzo 2005 - tali rassegne sono
state in questi anni riorganizzate in modo da riunire alcuni Comuni
per migliorare l'organizzazione e il lavoro di chi organizza ed
effettua i controlli e soprattutto per non creare eccessivi
problemi anche agli allevatori per quel che riguarda il trasporto,
quindi deve essere organizzato in maniera abbastanza puntuale -: la
rassegna comunitaria "Grand Paradis", "Champorcher Pont", "Mont
Avic", "Val du Lys", "Vallée de Challand", "comunitaria Valdigne",
queste sono le rassegne primaverili; vi sono poi le rassegne
autunnali, che partono dal mese di ottobre: "Valtournenche", "Mont
Albion", "Aosta Quart Saint-Christophe", "comunitaria Grand
Combin", "Saint-Marcel Brissogne Fénis Nus", "Chambave Saint-Denis
Verrayes", "Envers" fino al 30 ottobre 2005; rimane quella degli
ovicaprini che si svolgerà domenica prossima. Indicativamente
abbiamo gli animali presenti, che vanno nell'ordine dei 200 per
rassegna: 218 quella del "Grand Paradis" e quella del "Grand
Combin" che risulta la più numerosa per quel che riguarda le bovine
con 298 capi. I capi aventi diritto sono corrispondenti perché solo
una parte vengono portati alla rassegna; ad esempio nella
comunitaria "Grand Paradis" abbiamo 218 presenti, 2467 i capi
preparati in stalla e il rimborso complessivo 504.781 euro;
comunque, mediamente siamo sull'ordine dei 200 euro a capo. Per
quanto riguarda gli ovicaprini, sono previsti circa 600 capi
presenti alla rassegna che si svolgerà domenica prossima alla
"Croix Noire", per un totale di aventi diritto di 3.834, qui siamo
sull'ordine di un rimborso di circa 40 euro a capo.
Terza domanda: quanti animali hanno partecipato al "Concorso
manze del 2005" e quanti alle altre manifestazioni previste;
sinteticamente, le manifestazioni nel corso del 2005 sono state: il
1° maggio 2005 "Concours reina dou Lace" con bovini 306, ovicaprini
31 delle capre da latte; il "Premio sul libro genealogico" che
riguarda tutti gli animali il 1° maggio 2005 di riferimento; il
"Mercato concorso delle manze" il 4 ottobre 2005 con 332 animali
presenti; il "Mercato concorso delle vacche di Aosta" il 25 ottobre
2005 e il "Mercato concorso vacche Verrès" il 6 novembre 2005; il
15 novembre 2005 il "Mercato concorso tori e torelli" che sarà
martedì prossimo e i tori abilitati a gennaio. Questo è il
riepilogo in merito al punto n. 3. I controlli accennati nelle
deliberazioni relative a programmi, rassegne e concorsi del libro
sono di tre tipi: la verifica della presenza alle manifestazioni
degli animali effettuata dai tecnici dell'Ufficio servizi
zootecnici dell'Assessorato dell'agricoltura; verifica della
corretta preparazione degli animali partecipanti alle rassegne
effettuate dagli esperti di razza; verifica e calcolo degli indici
genetici per gli animali partecipanti al concorso del libro da
parte dell'"AREV". Successivamente fornirò al collega interrogante
le tabelle specifiche dettagliate.
Presidente
- La parola al Consigliere Bortot.
Bortot (Arc-VA)
- Ringrazio l'Assessore per i dati.
L'interrogazione prende spunto dalla verifica di 9 deliberazioni
per il 2006 per un importo complessivo di 11mila euro che sono
stati dati all'"AREV". Siccome, come tutti sanno, sono favorevole a
sostenere l'agricoltura di montagna per progettare, innovare,
ricercare, ho avuto l'impressione non tanto per le singole
deliberazioni, quanto soprattutto per una, che l'importo stanziato
non vada nella direzione di progettare, o programmare, o
diversificare l'agricoltura nella nostra Regione: mi riferisco alla
deliberazione n. 2814/2006 concernente l'approvazione del programma
delle rassegne bovine 2006-2007 presentate dall'"AREV", il cui
importo è 7.317.500 euro. Vanno benissimo le rassegne, va benissimo
corrispondere gli importi necessari per la partecipazione,
altrimenti nessuno potrebbe partecipare, ma la somma mi sembra
notevole e mi chiedo se non valga la pena farci sopra una verifica
e capire quanti di questi soldi potremmo mettere a disposizione per
progetti, sempre in agricoltura, per diversificare delle
produzioni. È una domanda, non è un'affermazione, cioè abbiamo
fatto un lavoro sugli ovini, sui caprini, sui bovini, abbiamo fatto
un lavoro sui vini e sulle mele, stiamo facendo altre cose, ma è
necessario farne altre ancora e mi riferisco alle agricolture
biologiche e al potenziamento dei prodotti del territorio che non
siano solo ovini, caprini, bovini e la viticoltura. Per fare un
esempio, in questi giorni Aosta è tappezzata di un megamanifesto
relativo alla mostra di tori e torelli, ma quei soldi potevamo
risparmiaceli e mantenerli in agricoltura per finanziare altri
progetti di ricerca e sperimentazione. Ho chiesto tali dati
all'Assessore per capire se è possibile risparmiare su questi
capitoli di spesa senza venir meno alle difficoltà che hanno gli
allevatori - mi riferisco soprattutto ai conduttori di stalle
piccole e piccolissime -, per indirizzare questi soldi a progetti
di ricerca, sperimentazione e diversificazione delle produzioni
agricole nella nostra Regione.
