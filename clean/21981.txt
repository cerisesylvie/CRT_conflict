Classificazione
INFORMAZIONE
Radiotelecomunicazioni



Oggetto del Consiglio n. 1680 del 21 dicembre 2005 - Resoconto
OGGETTO N. 1680/XII - Introduzione del sistema televisivo
digitale terrestre in Valle d'Aosta. (Interrogazione ed
interpellanze)
Interrogazione
Premesso:
- che nell'ambito del progetto Valle d'Aosta All Digital è
prevista la realizzazione di un'infrastruttura televisiva di base
che permetta la diffusione capillare di un bouquet televisivo
digitale comprendente un canale civico regionale e altri programmi
TV di interesse locale/regionale;
- che a tale progetto concorrono la Regione e la Fondazione
Ugo Bordoni, tra le quali è stata stipulata una convenzione
annuale;
- che, per il coordinamento del progetto, è stato altresì
costituito un gruppo di lavoro;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) in che cosa consiste l'infrastruttura televisiva di base
citata in premessa e se intervengono altri soggetti pubblici e/o
privati nella realizzazione di tale progetto;
2) cosa si intende per "canale civico regionale" e quali
sarebbero gli altri programmi televisivi di interesse regionale o
locale;
3) quali sono le modalità e i tempi previsti per la
realizzazione di questo "canale civico regionale";
4) quali sono gli oneri finanziari complessivi e quelli a
carico della Regione.
F.to: Tibaldi - Lattanzi
Interpellanza
Preso atto delle dichiarazioni in data 11 novembre 2005 da
parte del Direttore Generale della Rai Alfredo Meocci "mi sembra
chiaro che il passaggio al digitale nel 2006 non si potrà
fare";
Appurato che quindi la data del 31 gennaio 2006 non potrà
essere rispettata neppure in Sardegna e nella nostra Regione,
regioni pilota delle trasformazioni dal sistema analogico a quello
digitale;
Constatato che tale periodo di transazione ha e sta
suscitando numerose perplessità sia sul sistema che sulla validità
dei decoder in vendita considerati da molti obsoleti;
Preso atto delle dichiarazioni di pochi giorni fa del
Presidente della Sardegna "non vedo nient'altro che la pay-tv
sostenuta dal contributo pubblico è un'operazione del tutto diversa
da quella negoziata in primavera con il Ministro delle
Comunicazioni";
Preso inoltre atto delle dichiarazioni dell'Assessore
competente nell'ultimo Consiglio regionale dove afferma che già 16
mila valdostani si sono dotati del decoder segno dell'apprezzamento
dell'iniziativa essendo la nostra Regione riuscita ad occupare un
ruolo di primo attore nazionale nell'ambito delle nuove
tecnologie;
i sottoscritti Consiglieri regionali
Interpellano
l'Assessore competente per sapere:
1) quali sono le sue valutazioni in merito alle dichiarazioni
sopra annunciate e sugli ultimi sviluppi di tale vicenda;
2) cosa e come intende agire l'esecutivo a fronte di questo
nuovo scenario.
F.to: Comé - Salzone - Stacchetti - Lanièce - Viérin Marco -
Lavoyer - La Torre
Interpellanza
Richiamato il Protocollo di intesa tra la Regione e il
Ministero delle Comunicazioni "per la definitiva transizione alla
televisione digitale terrestre (switch off) nel territorio della
Regione Autonoma Valle d'Aosta", che ha dato avvio alla
sperimentazione nella nostra regione dell'introduzione del digitale
terrestre, con l'obiettivo di concludere la fase sperimentale entro
il 31 gennaio 2006;
Preso atto che tale Protocollo prevede, tra gli altri
impegni, sia il cofinanziamento dello Stato per l'acquisto del
decoder sia una campagna informativa verso i cittadini circa il
processo di digitalizzazione;
Considerato che l'introduzione della TV digitale è stata
presentata, anche dall'Assessore competente, come uno strumento
interattivo che consente all'utente di accedere da casa a servizi e
di interagire anche con la pubblica amministrazione;
Considerato che finora nessuna campagna informativa è stata
fatta nei confronti dei cittadini;
Avuto modo di ascoltare, in un recente pubblico incontro
organizzato ad Aosta, le osservazioni critiche dell'ADICONSUM sulle
modalità di introduzione del Digitale Terrestre;
Appreso nel corso dell'incontro che il passaggio al digitale
comporta non solo l'acquisto da parte di ogni famiglia del
necessario decoder per ogni apparecchio televisivo che possiede, ma
anche l'adeguamento dell'antenna e l'acquisto di nuovi
videoregistratori o DVD;
Viste le richieste/proposte avanzate dall'ADICONSUM, ed in
particolare:
- l'affidamento della gestione operativa del passaggio al
digitale terrestre non ad un'associazione di soggetti interessati
ma ad un organismo istituzionale, cui partecipino anche i
consumatori;
- una presa di decisione ufficiale circa la rottura del
protocollo d'intesa per quanto riguarda in particolare la data
dello switch off;
- l'apertura di Tavoli cui partecipino i soggetti
interessati, consumatori compresi;
i sottoscritti Consiglieri regionali
Interpellano
L'Assessore competente per sapere:
1) quando, con quale atto decisionale e con quali finalità,
la Regione ha espresso la sua volontà di aderire alla proposta di
sperimentazione contenuta nel Protocollo col Ministero;
2) se è stato calcolato il costo medio che ogni famiglia
della Valle d'Aosta deve sostenere per passare dalla TV analogica
alla TV digitale e per usare in modo interattivo tale
strumento;
3) se si conoscono i contenuti, i materiali, le modalità di
informazione e i tempi della campagna informativa curata dalla
DGTVi;
4) se si intendono accogliere, per quanto di competenza
regionale, le proposte avanzate dall'ADICONSUM: quali, con quali
modalità e in quali tempi.
F.to: Squarzino Secondina - Riccarand
Président - Comme nous avions convenu hier, nous examinons
maintenant conjointement les points n° 4, n° 16 et n° 20.
La parole à la Conseillère Squarzino Secondina sur le point n°
20.
Squarzino (Arc-VA) - Ritengo sia utile fare pubblicamente il
punto della situazione sul digitale terrestre. La nostra iniziativa
risale agli inizi di dicembre, ma nel frattempo qualcosa è successo
ancora, quindi credo sia opportuno oggi mettere sul tavolo tutti
gli elementi che ci sono per capire cosa si sta facendo, dove si
sta andando e a quale fine. Si parte da un protocollo di intesa,
che è stato firmato questa primavera a Cagliari, fra la Regione e
il Ministero delle comunicazioni. Prima cosa che chiediamo: questo
protocollo come si inserisce all'interno degli atti deliberativi
della Regione? Esiste un atto deliberativo chiaro, una scelta del
Governo regionale di attivarsi per questa sperimentazione, di
accettarla? Esiste un atto deliberativo del Governo regionale che
ufficializza tale protocollo? Perché credo che ogni protocollo ha
un senso e diventa norma della Regione quando l'organismo di
governo della Regione lo fa proprio ed esprime il proprio assenso.
La prima domanda che poniamo quindi è:
"quando, con quale atto
decisionale e con quali finalità, la Regione ha espresso la sua
volontà di aderire alla proposta di sperimentazione contenuta nel
protocollo col Ministero"
. Aspettiamo un numero e una data
precisa della deliberazione e il luogo in cui questa decisione è
stata presa.
Veniamo adesso ai contenuti di questo protocollo di intesa. Tale
protocollo prevede tante cose. Rispetto alla data non mi soffermo,
perché forse è la cosa meno importante su cui ci sono dopo altri
colleghi che hanno messo di più l'accento su questo, poi, rispetto
alla data, ci sono alcuni slittamenti. Vorremmo capire rispetto
alla data del 31 gennaio 2006 del protocollo, sulla quale vi sono
stati altri pronunciamenti, in quale atto deliberativo della
Regione o del Ministero è stata cambiata questa data e qual è la
nuova data. Sempre nel protocollo si prevedono dei cofinanziamenti
dello Stato per l'acquisto di un "decoder". Qui sarebbe
interessante capire quali spese l'introduzione del digitale o la
sostituzione del sistema analogico con quello digitale comporta per
la singola famiglia: se è solo il costo del "decoder" o se ci sono
altri costi. Ecco perché poniamo come seconda domanda
"se è
stato calcolato il costo medio che ogni famiglia della Valle
d'Aosta deve sostenere per passare dalla TV analogica alla TV
digitale e per usare in modo interattivo tale strumento"
;
quindi capire ogni famiglia qual è la spesa effettiva che deve
sostenere, quale spesa effettiva chiediamo alla famiglia per poter
introdurre questi strumenti interattivi.
Altro punto importante del protocollo riguarda le iniziative di
campagne informative; il protocollo prevede che vi siano delle
comunicazioni, una campagna comunicativa in modo da informare le
famiglie sull'insieme dell'operazione. Fra l'altro, sono state
stanziate notevoli risorse a livello nazionale per questa campagna
informativa, noi vorremmo sapere se tale campagna informativa - che
è curata dalla "DGTVi", cioè la società in cui si ritrovano e tivù
pubbliche e tivù private e a cui è stata affidata la gestione di
questa transizione - è stata attivata, quali sono i contenuti
materiali, quali sono le modalità di informazione, i tempi di
questa campagna informativa. Ci sembra che, almeno per quanto ci
risulta, in Valle d'Aosta non si sia visto niente in tal senso.
Ancora: la nostra interpellanza faceva riferimento a una serie
di richieste e proposte avanzate dalla "ADICONSUM", sia a livello
nazionale che locale, in cui si chiede che tutta l'operazione del
passaggio al digitale terrestre non sia affidata ad un organismo in
cui ci sono soggetti interessati economicamente a questa
operazione, ma ad organismi istituzionali a cui possono partecipare
anche i consumatori. So che questo è un discorso a livello
nazionale, so che a livello regionale l'Assessore si è dichiarato
disponibile ad avere degli incontri con i consumatori: sarebbe
interessante conoscere se è stato aperto un tavolo con i
consumatori, quando si è aperto, quante volte si è riunito, cosa ha
detto e quali sono le conclusioni operative a cui sono giunti.
Rispetto a tutto questo, credo vada inserita anche una questione
recente, con cui bisogna fare i conti. Tutti abbiamo visto come la
Commissione europea apra oggi una procedura di infrazione nei
confronti dell'Italia per i contributi...
Caveri -
(fuori microfono)
... ma dove? Se c'è appena
stata una determinazione esattamente contraria!
Squarzino (Arc-VA) - ... l'ANSA di Bruxelles del 20 dicembre
informa che la Commissione europea aprirà domani - quindi oggi -
una procedura di infrazione; se il Presidente o l'Assessore hanno
informazioni di "prima mano" che sono posteriori a questa, chiedo
che vengano presentate in Consiglio. Come l'ANSA mette a
disposizione di tutti tali informazioni, chiedo che, se ci sono
informazioni diverse, vengano messe a disposizione di tutti i
Consiglieri, non basta una battuta per contrastare
un'informazione!
C'è una decisione presa dalla Commissione europea di aprire una
procedura di infrazione nei confronti dell'Italia per i contributi
statali concessi per l'acquisto del "decoder" digitale nel periodo
2004-2005. È una questione... ripeto, non è direttamente collegata
con la volontà della Giunta regionale, ma è una questione che va
lasciata in sottofondo, perché bisognerà comunque farci i
conti.
Rispetto a tutte queste domande che poniamo, aspettiamo di avere
delle risposte, che speriamo siano esaurienti.
Presidente - La parola al Consigliere Comé sull'oggetto n.
16.
Comé (SA) - La collega Squarzino ha iniziato il suo intervento
dicendo che l'iniziativa presentata dal suo gruppo giace alla
Presidenza del Consiglio da più di 20 giorni, ebbene la nostra è da
un mese e mezzo che è ferma, perché non ha potuto essere discussa;
con questo non sto accusando il Presidente del Consiglio, ma non è
stata discussa perché è slittata poiché i Consigli non riuscivano
ad evadere tutti i punti all'ordine del giorno. In un mese e mezzo,
come aveva notato la collega, quindi sono avvenuti degli atti e
delle prese di posizione che hanno modificato i contenuti
dell'interpellanza presentata allora. Anche il contenuto della
discussione, quindi il discorso del digitale terrestre, è un tema
che sicuramente si presta a delle trasformazioni, tant'è vero che
l'Assessore, quando 25 giorni fa rispose ad un'iniziativa del
collega Tibaldi, sostenne che
"
tale materia ha una
dinamica di trasformazione, di ammodernamento e di cambiamento
talmente rapida che una delle domande poste dall'interpellante
nell'iniziativa era già ampiamente superata"
. Allora però
l'Assessore non aveva pensato che quella sindrome di ammodernamento
e di trasformazione lo colpiva in diretta mentre lui rispondeva
all'interpellanza del Consigliere Tibaldi, perché, nello stesso
momento in cui rispondeva all'interpellanza con grande convinzione
ed enfasi, il Direttore generale della "RAI" davanti alla
Commissione di vigilanza affermava:
"mi sembra chiaro che il
passaggio al digitale nel 2006 non si potrà fare, del resto in
Europa è previsto per il 2010 e anche per la Sardegna e la Valle
d'Aosta ci sarà sicuramente uno slittamento"
. Questo processo
di transizione al digitale ha creato nella gente grande
preoccupazione e questa preoccupazione è nata non per un gioco
politico delle parti fra maggioranza e opposizione; noi non siamo
le "Cassandre" della situazione, ma queste perplessità hanno creato
una grande confusione e sono sorte soprattutto da parte di chi
questa transazione la sta gestendo. Il Presidente della Regione
Sardegna, il Direttore generale della "RAI", le varie associazioni
di consumatori hanno iniziato, chi prima e chi poi, a prendere
delle distanze sia dal decreto ministeriale pubblicato in Gazzetta
ufficiale a gennaio 2004, sia per la pseudo-plurifunzionalità dei
"decoder", così fortemente reclamizzati con un'informazione ai
cittadini scarsa o quasi nulla e, laddove c'era, non sempre
corretta. Altro rischio è quello che con dei finanziamenti pubblici
si vadano ad aprire delle porte a determinate "pay-tv".
"Saranno
forse queste associazioni... che sono coloro che vogliono sempre
essere negativi e coltivare polemica senza prospettiva... ma che
resteranno deluse
": così li ha definiti in modo generico
l'Assessore nella risposta al collega di "Forza Italia".
Da parte nostra vogliamo dire subito che siamo favorevoli allo
sviluppo tecnologico e, essendo il digitale terrestre uno dei tanti
sistemi di adeguamento tecnologico, è da noi accolto positivamente.
Vogliamo - questo è il compito del Governo regionale e in
particolare dell'Assessore - avere chiarezza, certezze e garanzie
da parte di chi tale sistema lo sta imponendo. Sempre nella
risposta lei ha dichiarato che sperava in una maggiore
collaborazione, ma lei non l'ha mai chiesta questa collaborazione;
non vorrei che tale auspicio di collaborazione venisse invocato
solo nei momenti di difficoltà, mentre al contrario a fronte di un
successo il merito sarebbe stato solo suo e della sua Giunta.
Tante sono le perplessità che abbiamo sentito e letto
quotidianamente provenienti dai cittadini; a molti è sembrato
inconsueto e anomalo che, a fronte di una trasformazione
tecnologica, vi fosse un'imposizione con una legge, anziché essere
inserito in un libero mercato e che solo la qualità del prodotto
avrebbe determinato il successo e l'attenzione dei potenziali
acquirenti o cittadini. Senza questa imposizione, tale sistema
sarebbe stato ricercato? E questo sistema non è un'operazione per
spingere qualche "pay-tv" sostenuta dal contributo pubblico? Un
modello che era stato esaltato come gratuito, mentre rischia di
essere un sistema misto con prevalenza dei contenuti a pagamento.
Questi "decoder" - come diceva la collega Squarzino - in vendita
sono superati, offrono una tecnologia già vecchia. L'altra volta
l'Assessore ci ha fatto l'esempio del telefonino: ma lei quando ha
comprato il telefonino ha comprato l'ultimo modello, non ha
comprato un telefonino vecchio! Poi che l'ultimo modello acquistato
nel giro di un paio di mesi sia diventato vecchio... questo
senz'altro, perché la tecnologia avanza, ma lei ha acquistato
comunque un telefonino ultimo modello. Questi "decoder" insomma
sembrano dei fondi di qualche magazziniere privilegiato e pare
strano che il Governo valdostano di Centro Sinistra si sia
adoperato per portare avanti una promozione di tale progetto senza
dare ascolto fino a pochi giorni fa alle istanze provenienti dal
basso e dall'alto, come ho illustrato, accogliendo invece una
proposta del Governo centrale.
Vorremmo anche noi sottolineare l'aspetto che ha citato prima la
collega Squarzino per quanto riguarda la possibilità di aprire la
procedura da parte della Commissione europea, anche perché questo
era stato sollevato... e si vede che hanno tutti un'informazione
errata, perché, se prendo "Il Sole 24Ore" dei primi di dicembre,
già lì sottolineava come questo poteva essere oggetto di
un'inchiesta dell'Unione europea - cito -:
"potrebbe essere alle
porte la decisione della Commissione europea sugli incentivi
riservati da 2 anni a questa parte a una sola piattaforma digitale:
quella terrestre, escludendo in particolare quella
satellitare"
. Probabilmente sia il giornalista de "Il Sole
24Ore" che i Consiglieri della Regione non hanno altre
informazioni, quindi gradiremmo averle dall'Assessore.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cercherò di rispettare anche la sequenza
delle interrogazioni e delle interpellanze, che il caso vuole siano
organizzate dal punto di vista sequenziale in modo da poter dare
delle risposte. La prima, l'interrogazione del Consigliere Tibaldi,
mi permette di fare il quadro generale, per poi arrivare alle 2
interpellanze che in qualche modo ripropongono cose già dette in
quest'aula, ma con degli ulteriori passaggi. Rispetto al
ragionamento generale che è quello della Valle d'Aosta "All
Digital" e sulle 3 domande poste nell'interrogazione, credo sia
importante delineare alcune linee del piano progettuale. L'"All
Digital Valle d'Aosta" prevede 3 grandi aree di intervento: il
digitale terrestre, la rete "Rupar" e la pubblica amministrazione e
"Internet" a banda larga. Il lavoro prodotto dal gruppo tecnico e
quello dei servizi su queste attività sta consentendo un
approfondimento sui temi trattati che, come si sa, sono da
iscriversi in un'area sperimentale dentro la quale si sta cercando
le corrette vie di sviluppo e possibile implementazione in sintonia
con gli obiettivi del progetto, che ricordiamo essere innanzitutto
l'abbattimento della divisione digitale, intesa non solo come
elemento discriminante fra cittadini con diversa formazione
culturale, ma anche fra valli e asse centrale. Qui continuo a
perorare tale causa, che sembra non abbia grande successo in questo
Consiglio regionale, probabilmente tutti vivono in una situazione
agiata del centro valle, ma noi abbiamo tutta una situazione di
valli laterali dove tutte le opportunità che vengono offerte ai
cittadini del centro valle non sono disponibili ai cittadini delle
valli laterali, quindi i cittadini di serie A e di serie B,
argomento tanto caro alla collega Squarzino. A fronte di questa
necessità, vogliamo evitare tali distinzioni territoriali, che vuol
dire far crescere località che altrimenti risulterebbero
penalizzate nella corsa che vede proprio nella connettività e nella
ricezione di segnali a più livelli una grande opportunità di
sviluppo nel lavoro di crescita culturale in generale.
Rispetto a questo argomento, il progetto che attiene in modo
specifico al comparto del digitale terrestre ha approfondito il
tema dei servizi interattivi, rilevando che, in sintonia con quanto
il Ministero desiderava realizzare, ci possono essere 10 ambiti di
intervento: l'informazione istituzionale, lavoro, formazione,
sanità, servizi sociali, ambiente, turismo, protezione civile,
istruzione, formazione e sport e tempo libero. Su queste tematiche
è nata l'idea di creare tutta una serie di servizi da allocare su
uno strumento che è quello della piattaforma digitale.
Nella prima domanda si chiede:
"in che cosa consiste
l'infrastruttura televisiva di base citata in premessa e se
intervengono altri soggetti pubblici e/o privati nella
realizzazione di tale progetto"
, ovviamente non c'è la
costituzione di una televisione regionale, ma ci sono dei servizi
che vengono posizionati su una piattaforma digitale. Come sa bene
il collega Tibaldi, non è che la Regione può farsi una televisione;
la televisione, a differenza di "Internet", ha un'impostazione
diversa: su "Internet" voi potete fare tutto quello che volete, ivi
compresa la trasmissione dei Consigli e una serie di attività,
mentre, se utilizziamo lo strumento televisivo, la normativa è
chiara, bisogna sottostare a una serie di regole, avere una
direzione, avere un direttore responsabile, avere tutto uno "staff"
che non può che essere fatto a livello professionale. I problemi
quindi sono di due tipi: da un lato, bisogna avere le frequenze,
quindi avere un "broadcaster" che mette a disposizione la sua
frequenza; dall'altro, bisogna avere all'interno di questa attività
uno "staff" giornalistico che fa una selezione. Non può essere la
Regione che decide cosa trasmettere o cosa non trasmettere se
entriamo nella logica del servizio giornalistico; diverso è il
servizio interattivo specifico come potrebbe essere una sorta di
CUP (Centro unificato prenotazioni), che è una logica di
servizio.
Rispetto a tale offerta complessiva, vi leggerei una parte di
questo tipo di attività... sulla discussione sul tavolo tecnico
abbiamo una serie di argomenti che sono molto interessanti perché
ci portano a valorizzare quei 10 ambiti che vi abbiamo descritto
poco fa: l'informazione istituzionale, la formazione lavoro, la
sanità, i servizi sociali, sono tutte attività che vedono un
coinvolgimento trasversale di tutta la Regione e di tutti i servizi
della stessa. Rispetto a questo argomento, quindi credo vi sia
un'incomprensione, per cui il canale civico regionale non è da
intendersi come una televisione regionale, ma come una sommatoria
di servizi e di attività che vengono offerti alla cittadinanza.
Questo è un ragionamento che percorre anche un altro tipo di
scommessa e la chiamo "scommessa" non a caso; oggi abbiamo una
fascia di popolazione che è alfabetizzata dal punto di vista
informatico, quindi una popolazione evoluta che usa "Internet", che
è uno strumento altamente performante. Abbiamo però tutta una
fascia di popolazione importante che "Internet" non lo utilizza.
C'è una parte che non lo utilizza perché non ha delle
infrastrutture adeguate, ma non ha neanche una preparazione che gli
permette di utilizzare il computer, quindi tutta una serie di
attività. La scommessa qual è? È quella di poter utilizzare il
televisore per fare delle attività che sono di dominio solamente
degli uomini particolarmente "tecnologici". A questo punto
l'interattività permette di utilizzare non il "mouse", ma il
telecomando per fare alcuni mestieri. Consiglieri Squarzino e Comé,
non è una banalità questa e non è neanche così scontato, perché
oggi far sì che qualcuno che finora ha utilizzato il telecomando
solo per guardare la televisione, che improvvisamente utilizza il
televisore per avere dei servizi... è tutto da dimostrare, è
assolutamente un'attività importante. A quel punto ecco perché ho
delle perplessità, ma ci torno perché il Consigliere Comé ha preso
a riferimento alcuni interventi autorevoli che sono stati riportati
sulla stampa, fra cui quello del Presidente Soru, ma il problema,
oggi come oggi, nell'ambito dell'interattività non è la velocità
del "decoder", è se utilizzare il "decoder", o il televisore, o non
utilizzarlo. La velocità è assolutamente ininfluente. Il Presidente
Soru si sta ponendo un problema che è di altra natura, è come chi
ancora deve avere la patente e immagina qual è l'accelerazione
della macchina che andrà a comprare; prima dovrebbe prendere la
patente e adoperare la macchina, poi chiedersi se sarà abbastanza
veloce. È un falso problema, poi entreremo anche nel dettaglio del
"decoder", perché, quando si fanno delle affermazioni, è sempre
bene verificarle e certificarle, perché, in caso contrario, si
rischia di "andare lunghi".
"Quali sono le modalità e i tempi previsti per la
realizzazione di questo "canale civico regionale""
, c'è un
apposito gruppo di lavoro; fra meno di un mese avremo il "dossier"
che dà una serie di elementi, su questo argomento vi segnalo che
c'è un decreto del Ministro delle telecomunicazioni che mette a
disposizione, su disponibilità concessa dal Ministero
dell'innovazione tecnologica, cioè da parte del "MIT", 3 milioni di
euro per tutte quelle aziende che volessero fare dei servizi
interattivi da fornire in Valle d'Aosta e in Sardegna. Il Ministero
dell'innovazione tecnologica quindi ha messo a disposizione al
Ministero delle telecomunicazioni 3 milioni di euro per delle
aziende o consorzi che dovessero fare dei servizi interattivi. Le
aree sono quelle 10 aree di cui poco fa, quindi siamo nella logica
della sperimentazione, ci sono addirittura dei contributi per
questi servizi e a questo punto ci saranno tutte le procedure del
caso.
"Quali sono gli oneri finanziari complessivi e quelli a
carico della Regione"
, come vi ho detto prima, vi sono questi 3
milioni di euro nella finanza dello Stato, all'interno del nostro
piano annuale e nel piano triennale dell'informatica abbiamo
approvato il bilancio poco fa, la precedente seduta, abbiamo
allocato per l'implementazione sia del sito "Internet" - del "Web"
-, sia per rendere disponibile parte di quei contenuti sul digitale
terrestre almeno 2 milioni di euro. Rispetto a questo, da un lato,
tranquillizzo il Consigliere Tibaldi che non c'è nessuna volontà da
parte dell'Amministrazione regionale di costruire una rete
televisiva propria, anche perché non potremmo, ma c'è una volontà
di dare su questo canale tutta una serie di servizi; poi avremo
modo di parlare di queste cose nell'ambito della mozione che
abbiamo per cui, se dovesse esserci qualcosa di non chiaro, torno
sull'argomento.
Abbiamo le altre 2 interpellanze. Parto da quella illustrata per
prima, non la più anziana, perché, come dice giustamente il
Consigliere Comé, precede quella della "Stella Alpina". Devo
entrare sull'argomento perché ci sono alcune cose che probabilmente
meritano di essere riprese nell'ambito delle premesse, perché
probabilmente c'è qualcosa che non torna. L'interpellanza della
collega Squarzino richiama il protocollo e lì "nulla quaestio", ma
quando dice
"
preso atto che tale protocollo prevede, tra
gli altri impegni, sia il cofinanziamento..."
, dice una cosa
non vera, perché nel protocollo c'è una frase che precede tutti
questi punti, la quale dice che le parti
"
si impegnano a mettere in atto
tutte le attività necessarie a rendere possibile entro il 31
gennaio la transizione al digitale terrestre, di istituire un
gruppo comune di lavoro con la partecipazione della "Fondazione
Bordoni" per definire entro 30 giorni le conseguenti modalità
operative occorrenti per il conseguimento dei seguenti
obiettivi"
. Quel protocollo, collega Squarzino, quindi dice in
particolare che le parti si impegnano a favorire le seguenti
iniziative, ma condizionate all'interno del lavoro del gruppo di
lavoro, perché lei sa bene che questo è un protocollo di intenti
che necessitava di un gruppo di lavoro... che doveva essere fatto
entro 30 giorni... che aveva la necessità di mettere a punto quelle
attività aggiuntive rispetto alle attività fatte dal Ministero. Lei
sa bene che nei 30 giorni c'è stato un fatto particolare: rispetto
a questo protocollo... il Ministro Gasparri non era più Ministro,
quindi tutto il lavoro effettuato in quella sede per la
costituzione del gruppo di lavoro è venuto meno, è cambiato il
Sottosegretario, c'è stata una situazione che si è evoluta. Nel
contempo non è che questo protocollo non abbia avuto più nessun
tipo di effetto, ma ha continuato a mantenere i suoi effetti ma,
rispetto alle attività concrete, cioè di messa a disposizione di
risorse, che sono i cofinanziamenti che lei cita per l'acquisto di
"decoder", sia per una campagna informativa... non sono state fatte
e quindi, da quel punto di vista, l'Amministrazione regionale non
ha stanziato nulla. Rispetto a tale intendimento - su questo ho
avuto modo di darvi la documentazione -, il Ministero è andato
avanti per suo conto e, rispetto a quei due ragionamenti che lei ha
fatto nel "preso atto", non c'è stato un cofinanziamento, ma c'è
stato un finanziamento statale con 2 decreti ministeriali. Per
l'acquisto dei "decoder", da un lato, è stata riservata alla Valle
d'Aosta e alla Sardegna quella parte di contingente a valere sui
fondi nazionali, sono 70 euro per 200 mila circa, in sostanza sono
14 milioni, e un ulteriore decreto per 20 euro aggiuntivi per
questi 200 mila. Lo Stato quindi ha dedicato a questa iniziativa
per il finanziamento dei "decoder" 18 milioni di euro.
Per quanto attiene la campagna informativa, ho avuto modo di
parlarne già, ma vale la pena ripeterlo, che il Ministero ha fatto
un suo decreto, dove ha messo a disposizione 2,4 milioni più IVA,
per fare una campagna informativa e rispetto a questo tema, se
vuole avere un'informazione più precisa, le posso dare i
riferimenti del sito: "www.comunicazioni.it" e lì c'è il bando che
è specifico ed è "capitolato d'oneri nella gara a procedura
ristretta accelerata per la realizzazione di attività di
comunicazione istituzionale e di informazione finalizzata ad
assicurare la massima conoscenza dell'iniziativa: realizzazione di
aree "All digital", passaggio al digitale terrestre nelle Regioni
della Sardegna e della Valle d'Aosta". Attualmente mi pare che vi
siano ancora 3 società in lizza e la selezione di tali società
dovrebbe avvenire entro questo mese, per cui dal mese di gennaio
tale campagna, che viene fatta con fondi totalmente ministeriali,
dovrebbe partire. Lì convengo con lei che questa informazione
avrebbe dovuto essere fatta prima ma, poiché c'erano tali fondi a
valere sulle risorse nazionali, abbiamo sollecitato nella
Commissione ministeriale il disagio che avevamo nel non avere tali
adeguate informazioni, quindi mi associo con le vostre perplessità
dal punto di vista informativo. Spero che con l'aggiudicazione di
tale campagna si possa dare un contributo a tutti i cittadini.
All'interno di questa campagna le segnalo che c'è la previsione
anche di un apposito "Call Center", che permette di avere un numero
verde a disposizione del cittadino che avesse qualche
perplessità.
Rispetto alle cose che lei cita prima di fare l'interpellanza,
devo fare riferimento a
"
Appreso nel corso dell'incontro
che il passaggio al digitale comporta non solo l'acquisto da parte
di ogni famiglia..."
, perché credo che lei abbia appreso
parzialmente delle cose, non che non sono giuste, ma che lei abbia
avuto un'informazione solo parzialmente corretta... perché, se è
vero che per ricevere la televisione digitale è necessario dotarsi
di un apparecchio "set top box" e che per ricevere il contributo
governativo 70+20, 90 euro, è necessario che si acquisti un
"decoder" che sia dotato di interattività, ovvero possibilità di
connessione "via modem" con canale di ritorno, linea telefonica,
non corrisponde a verità che si debba necessariamente adeguare
l'antenna. L'antenna va benissimo quella che c'è, lei faccia una
richiesta...
(interruzione della Consigliera Squarzino Secondina, fuori
microfono)
... le hanno risposto o lei ha capito male.
Vorrei poi fare una richiesta, ma è una provocazione: quanti
all'interno del Consiglio utilizzano il "decoder"? Pochi, per cui
molte volte ho la sensazione che qualcuno parli di cose che non
conosce. L'antenna infatti, se in condizioni buone e con resa
corretta in termini di efficienza, rimarrà la stessa anche per il
segnale digitale terrestre; nel condominio dove abita mia mamma è
stato sufficiente inserire il "decoder" e ha funzionato, ma mia
mamma non è particolarmente "tecnologica"!
Nel caso di "switch-over", ovvero il mantenimento dei 2 sistemi
emissivi in contemporanea, potrà verificarsi il caso in cui sia da
rivedere il puntamento della stessa, o che in rari casi si debba
effettuare un'implementazione sull'impianto. Questo significa che,
se ci sono i due segnali, può darsi che vi sia la necessità...
quindi in alcuni casi con degli impianti non particolarmente
performanti è possibile che sia richiesto l'intervento
dell'antennista, ma non perché la tecnologia non va bene, ma perché
c'è già qualche problema. Mentre l'analogico il problema lo risolve
con una visione meno nitida, quindi con un po' di sabbia, con
qualche problema, ci sono delle altre situazioni che con il
digitale o si vede, o non si vede. Se questo è quello che le hanno
detto, le hanno detto una cosa corretta, ma non è che la tecnologia
necessiti di interventi diversi. Non necessitano quindi di alcuna
sostituzione, così come non c'è la necessità di avere nessuna
sostituzione del videoregistratore o del "dvd". Dove ci sono dei
problemi è probabilmente sulle registrazioni differite, e lì forse
lei ha ragione, ma non bisogna cambiare il videoregistratore o il
"dvd"...
(nuova interruzione della Consigliera Squarzino Secondina,
fuori microfono)
... lei guarda solo "il bicchiere mezzo vuoto", guardi
tutto!
Rispetto alle richieste dell'"ADICONSUM", non ho nessun tipo di
problema, poi l'"ADICONSUM" è una sigla, quindi voi citate
l'"ADICONSUM" che rispetto alle varie sigle dei consumatori è una.
Io ho - e non so se l'avete voluto non vedere - un comunicato
stampa di tutto il raccordo delle associazioni fatte
successivamente all'incontro promosso dall'Assessore Pastoret...
che fanno emergere la necessità, da un lato, di essere informati,
dall'altro, di voler collaborare, quindi c'è una situazione con
l'Associazione dei consumatori assolutamente molto fattiva; ancora
l'altro ieri mi sono incontrato con il raccordo delle associazioni
dei consumatori della Valle d'Aosta.
Rispetto alle domande,
"con quali finalità la Regione ha
espresso la sua volontà di aderire alla proposta di
sperimentazione..."
, come le dicevo, abbiamo fatto tutta una
serie di premesse che lei probabilmente ha omesso, perché volevamo
andare a risolvere alcuni problemi che sono coerenti con gli
argomenti che lei ha già espresso; in tutto questo abbiamo fatto
una prima deliberazione che va in quel senso: la deliberazione n.
3077/2004, "Televisione digitale terrestre per la Valle d'Aosta",
che è stata sottoposta al Centro nazionale per l'informatica della
pubblica amministrazione; seconda la deliberazione n. 5027/2003,
"Piano operativo annuale del 2004 per lo sviluppo del sistema
informatico", che prevede, fra gli altri, l'obiettivo di espandere
la possibilità di accesso alle informazioni e ai servizi telematici
utilizzando tecnologie multicanale e aumentando i punti di accesso
telematici sul territorio. Sempre sulla scorta di queste
deliberazioni, in tale ambito con deliberazione n. 574/2005, la
Giunta regionale, con lo scopo di ricercare soluzioni ed
individuare fonti di finanziamento e cofinanziamento possibili per
la creazione di un sistema di servizi telematici radiotelevisivi,
finalizzato al superamento del "digital divide" e ad un'efficace
attuazione della società dell'informazione, in armonia con quanto
previsto dal piano pluriennale 2004-2006, costituiva un gruppo di
lavoro. Abbiamo quindi una serie di deliberazioni che ci portano in
una chiara lettura. Dopodiché all'interno del protocollo vi era
questo aspetto che faceva sottostare le decisioni finanziarie ad un
lavoro di un gruppo di lavoro per un cofinanziamento. Non c'è
stato, c'è stato solo il finanziamento statale, quindi noi abbiamo
accolto tali attività.
"Se è stato calcolato il costo medio che ogni famiglia della
Valle d'Aosta deve sostenere per passare dallo strumento della TV
analogica alla TV digitale..."
, come ho detto, per un impianto
sufficientemente performante abbiamo questo aspetto, dove dopo il
"decoder" da 90 euro non ci sono altre spese. È chiaro che per
l'interattività, qualora la borchia del telefono non fosse nelle
vicinanze, ci sono alcune spese, però lì l'interattività che
preoccupa il Presidente Soru non c'è, perché non ci sono i
servizi.
Il discorso della campagna informativa... le ho dato anche i
riferimenti, se vuole, le do tutto il bando della campagna e non è
una campagna informativa curata da "DGTVi", ma è un bando
ministeriale, quindi anche lì siamo fuori strada.
Nell'ultima domanda si chiede:
"se si intendono accogliere,
per quanto di competenza regionale, proposte avanzate
dall'"ADICONSUM": quali, con quali modalità e in quali tempi"
;
ripeto, non accogliamo quelle dell'"ADICONSUM", ma accogliamo le
richieste delle associazioni dei consumatori, di cui "ADICONSUM" è
solo un'espressione - che probabilmente le sta particolarmente a
cuore -, ma come Regione non possiamo fare una distinzione, quindi
prendiamo "Casa del consumatore" e tutti gli altri, chiediamo un
coinvolgimento di tutti e siamo già disponibili per far partecipare
a tutti e 3 i gruppi di lavoro dei rappresentanti. Non solo, le
associazioni dei consumatori hanno dato la disponibilità a fornire
un numero adeguato di consumatori che si sottoporranno alla
sperimentazione per testare i vari servizi. Mi pare una cosa
assolutamente buona.
Nell'interpellanza del collega Comé si dice:
"preso atto
delle dichiarazioni in data 11 novembre 2005 da parte del Direttore
generale della RAI Alfredo Meocci"
; rispetto a questo, faccio
un aggiornamento per dire che il "CdA" della "RAI" in data 30
novembre 2005 ha approvato un accordo applicativo del protocollo
d'intesa per la transazione alla televisione digitale terrestre. In
questo accordo che è stato approvato fra la "RAI" e il Ministero il
Direttore Meocci è incaricato di sottoscrivere tale protocollo.
Abbrevio... dice:
"la "RAI" nella persona del Direttore generale
Alfredo Meocci che interviene..."
,la deliberazione del
Consiglio di amministrazione approvata nella seduta del 30 novembre
2005, salto tutte le premesse di cui però le darò copia... nei
principi generali dice questo
"... nel quadro delle disposizioni
di legge, di regolamento e di contratto di servizi vigenti in
materia di trasmissioni radiotelevise digitali e nella prospettiva
delineata nei protocolli di intesa stipulati fra Regione, Valle
d'Aosta e Sardegna di cui in premessa, il presente accordo di
programma si propone di regolare gli adempimenti che le parti per
reciproco impegno, Ministero - "RAI", e per quanto di rispettiva
competenza porranno in atto per realizzare la conversione alla
trasmissione di programmi e servizi multimediali in tecnica
digitale terrestre nelle predette aree "All Digital". Le parti di
concerto individuano le Regioni autonome Sardegna e Valle d'Aosta
come bacini di diffusione in cui avviare la conversione alla
tecnica digitale, a tal fine si impegnano a mettere in atto tutte
le attività necessarie per rendere possibile, entro il 15 marzo
2006, la copertura in digitale terrestre nelle aree principali
delle due Regioni e comunque almeno nei capoluoghi di provincia. La
copertura dovrà estendersi all'intero territorio delle due Regioni
entro il 31 luglio 2006"
.
Devo dire che ho anche alcune difficoltà a correre dietro agli
amici giornalisti e alle dichiarazioni, io leggo gli atti e il
Direttore Meocci va a sottoscrivere un accordo di programma con il
Ministero in cui dice delle cose diverse, perché qui l'"incipit" è
"non si potrà fare" e nel contempo si impegna per conto della
società che rappresenta a fare e con dei termini di un certo
tipo.
In questo impegno non è scritto dello "switch-off", dice di
rendere disponibile la tecnologia digitale in tutta la Regione, non
dice in alternativa, dice delle cose diverse, tant'è che, per dirvi
cosa succede, anche lì collega Squarzino, il Ministero si impegna a
monitorare sul territorio delle Regioni l'effettiva diffusione dei
"decoder", al fine di consentire alle parti di verificare ed
eventualmente riconsiderare i tempi e le modalità della transizione
dallo "standard" analogico a quello digitale. È un "work in
progress", ci sono degli obiettivi, loro si impegnano dal punto di
vista tecnico, perché il problema non è un problema tecnico, il
problema tecnico è un problema finanziario; il Direttore Meocci in
quella audizione diceva che non si poteva fare, ma non dal punto di
vista tecnico, perché non ci stanno i "danè", come dicono in
Lombardia, e la "RAI" ha destinato parte delle sue risorse alla
Valle d'Aosta. Chiaramente essendo che il canone - come sapete il
Ministro Landolfi non ha firmato l'aumento del canone - è lo stesso
dello scorso anno, avranno dovuto essere stornati da altri progetti
per essere investiti in Valle d'Aosta, ma questo credo che debba
essere motivo di orgoglio da parte dei Consiglieri, cioè avere la
possibilità che soggetti nazionali o internazionali destinino delle
risorse per creare un polo di avanguardia all'interno della Valle
d'Aosta. Il vero problema, avete ragione, è un problema culturale,
è un problema di informazione, che deve andare a soccorrere tutta
una serie di soggetti.
Non so se nella nostra mozione ci sono una serie di cose... ma
vengono fatte nell'interpellanza del Consigliere Comé alcune
considerazioni... metterò a disposizione del Consigliere Comé... si
dice: "
constatato che tale
periodo di transazione ha e sta suscitando numerose perplessità sia
sul sistema che sulla validità dei "decoder"..."
; anche lì devo
dire che quelle affermazioni traggono sostanza dalle affermazioni
del Presidente Soru che dice che i "decoder" sono obsoleti, ma lo
dimostra? Mi sono permesso - ma non le leggo per questioni di tempo
- di fare una domanda alla Confindustria, all'"ANIE" (Federazione
nazionale imprese elettrotecniche ed elettroniche) e credo che le
domande siano del genere che si auspicava il Consigliere Comé, le
leggo le domande e poi le dico che le conclusioni non sono quelle
del Presidente Soru. Ho chiesto: i "decoder" in vendita che
beneficiano del contributo sono obsoleti o non performanti circa
l'interattività? Dicono che non è vero, che sono all'avanguardia.
Esistono sul mercato "decoder" dotati di alta tecnologia
"wireless"? Terza domanda, molto più banale: è verosimile che fra 6
mesi, un anno, gli attuali "decoder" siano da buttare? Ancora: è
possibile che la Valle d'Aosta possa diventare un luogo
sperimentale per nuovi "decoder", per la ricezione ci sono prodotti
tipo "zapper" acquistabili a costi inferiori ai "decoder". Questo
lo metto a disposizione dei Consiglieri, è un documento ufficiale
dell'Ufficio di Confindustria dell'"ANIE", cioè di coloro che
producono i "decoder" e credo che abbiano un valore leggermente
diverso rispetto a delle esternazioni, ancorché autorevoli, che
giungono fuori termine, perché, se un Presidente dopo 8 mesi che ha
firmato un qualcosa si accorge improvvisamente che qualcosa non
funziona, se è un "guru" tecnologico, ci ha messo un po' troppo,
non è particolarmente interattivo, o forse c'è qualche speculazione
politica. Perché, cari noi, quando si parla di televisione in
Italia, parlando dell'Onorevole Berlusconi viene fuori un
pasticcio. Non biasimo coloro che dicono di non volere un
Presidente del Consiglio che sia proprietario di televisioni,
possono avere anche ragione, ma che mettano dentro la polemica le
televisioni probabilmente è sbagliato, bisogna fare dei
ragionamenti diversi! Ho partecipato a tutti i gruppi di lavoro
della Commissione parlamentare, il Presidente Soru non si è mai
presentato, ha mandato il suo Capo Gabinetto che non ha mai detto
nulla, e dopo 8 mesi "sparano" delle cose, io dico che questo non è
un modo corretto. Può anche avere ragione, ma non è un modo di
agire, nel senso che i lavori devono essere fatti con un altro tipo
di logica e più serietà.
Rispetto ai ragionamenti che mi ha proposto il collega Comé, vi
segnalo - e mi attacco anche a quello che ha detto il Presidente
Caveri fuori microfono... con le affermazioni della Consigliera
Squarzino - che si legge sempre quello che si vuole, allora intanto
non è stata aperta una procedura di infrazione ma, per essere
corretti, è stata aperta un'inchiesta, che è cosa diversa.
L'apertura di un'inchiesta è un'attività che viene fatta su
denuncia di operatori privati, "Sky" piuttosto che altri operatori
che lamentano di essere stati lesi. L'infrazione è cosa diversa ma,
se è vero questo, si vada a leggere, visto che è attenta ai
fenomeni europei, la risoluzione che il Parlamento europeo ha
adottato il 16 novembre 2005, che sottolinea i benefici di una
rapida migrazione verso il digitale terrestre del sistema
radiotelevisivo, i Deputati chiedono agli Stati membri di
sovvenzionare la diffusione dei "decoder" digitali, anche per non
discriminare le fasce più deboli della popolazione. La Commissione
dovrebbe regolamentare la migrazione, in modo da garantire il
pluralismo e la penetrazione di servizi innovativi. Sono poi
sollecitate misure tecniche per la tutela dei minori. Collega
Squarzino, quindi siamo fuori strada di nuovo! L'idea è quella di
andare sul digitale. Il discorso che viene posto non è sul
digitale, è se questo favorisce... quindi non è la tecnologia sul
banco degli imputati, ma le norme sulla concorrenza, cioè questa
operazione ha favorito più uno o più l'altro, ma non è messo in
discussione il processo. Dice:
"l'Italia si sta comportando
bene, favorisce Tizio o Caio o favorisce tutti?"...
ma si va
verso questa direzione. Io metto a disposizione quello che dice
Confindustria e quello che dice il Parlamento europeo.
Voglio poi dire che, rispetto alle televisioni francofone, noi
abbiamo avuto una piacevole sorpresa: quella di avere un
riconoscimento ufficiale dal Ministero delle telecomunicazioni che
la collaborazione che stiamo facendo con il Conseil général de la
Haute-Savoie è un'attività meritevole, addirittura viene
considerato che questo progetto è uno strumento di dialogo e di
supporto delle attività intergovernative che verranno poste in
essere sulla base dell'accordo fra Francia e Italia. Un plauso
quindi rispetto a quel programma che adesso sfocerà in un documento
"Interreg", che ha come intendimento quello di assicurare un
"bouquet" francofono con non solo "France 2" e la tivù svizzera, ma
un "bouquet" completo e addirittura un canale tedesco per le
popolazioni di cultura "Walser".
Rispetto a questo argomento credo sia giusto "mantenere la
guardia alta", per cui se nel passato possiamo non aver trovato un
momento di concertazione, sono a disposizione, ho già dato piena
disponibilità al Presidente della II Commissione di essere audito,
piena disponibilità di creare un tavolo permanente su questo
argomento; se qualche esponente della Commissione vorrà, potrà
avere le risultanze dei gruppi di lavoro, che credo siano un buon
contributo, e, rispetto a questo argomento, senza un approccio
particolarmente ideologico, credo si possa fare del bene alla Valle
d'Aosta, che non è solo Aosta, perché qui dobbiamo risolvere il
problema della connettività su tutto il territorio. Non è
sufficiente, anche se è importante, che nell'aula del Consiglio vi
sia la banda larga e "Internet" veloce, ma è importante che vi sia
per una questione di competitività su tutto il territorio della
Valle d'Aosta, perché anche quelli che abitano a Bosses hanno
diritto a vedere la televisione come quelli che abitano nel centro
città.
Président - La parole au Conseiller La Torre.
La Torre (FA) - Intanto consiglierei all'Assessore di non
disperdere tutte queste energie su tale argomento, perché credo che
vi siano argomenti su cui la Valle d'Aosta ha più interesse. Devo
dire che gli do atto della buona fede, ma ha fatto un discorso
ingenuo e allora mi viene da dargli subito un consiglio: se sono
riusciti a farle credere che innovazione e tecnologia sono un
regalo che si sta facendo alla Comunità italiana, in particolare a
quella valdostana, spacciando un'operazione altamente di interessi
commerciali ed economici come un'operazione tutta tecnologica e
innovativa utile ai Valdostani e agli Italiani, non si lasci
sfuggire questo Dott. Ambrogetti, assumiamolo subito per promuovere
il Casinò! Perché una persona che è riuscita a convincere così bene
lei, che è noto non è certamente un fesso... allora questo Dott.
Ambrogetti dobbiamo prenderlo subito! Perché che lei ci venga a
raccontare che il problema di un Consiglio regionale sono i
problemi elettrotecnici, i problemi di come si vende e di come si
fa e di come funziona... ma allora veramente non ci siamo capiti:
qui dobbiamo parlare di qualcos'altro, di quello che attiene alla
politica! È il mercato che fa il mercato, se una tecnologia è
utile, la gente la compra, se una tecnologia non è utile, la gente
non la compra. Qui stiamo parlando di altro: stiamo parlando di
libertà e pluralismo; qui nessuno viene a dire che bisogna essere
contrari alla tecnologia: vi sia la tecnologia per chi la vuole
usare, vi sia la libertà e il pluralismo per chi non vuole usare la
tecnologia! Vi sia la possibilità di usare il "decoder" e di non
usarlo, vi sia la possibilità di usare "Internet" e di non usarlo!
Qui stiamo parlando di questo, questo è un consesso politico e non
un convegno di elettrotecnici! Se la parabola è o non è la stessa
non mi tocca, non è un problema mio; qui dobbiamo parlare di questi
valori, che sono quelli che mi interessano! Capisco poi che il
Dott. Ambrogetti è riuscito a dare una visione così precisa di
questo avanzamento tecnologico, dove tutti saremo più bravi e
migliori, come se la cultura passasse attraverso un cavo che si
collega; però non è il collegamento del cavo che fa la cultura, ma
è quello che noi dobbiamo volere per i nostri Valdostani, per
riuscire a far crescere una cultura equilibrata che tenga conto del
sapere usare le tecnologie, non le tecnologie imposte... che dal
momento in cui accendo l'apparecchio devo per forza essere
collegato a quel sistema, ma la libertà di scegliere, la libertà di
essere autonomi in una Regione autonoma! Non a caso il Presidente
Soru, che le ricordo è un suo collega, quindi bisogna sempre avere
cautela nel parlare di colleghi; fra l'altro, un eminente collega
perché Presidente della Regione... credo, al di là delle sue
presenze - perché anche lì andare a pesare le presenze non mi
sembra una cosa utile a questa discussione -, abbia espresso un
concetto... e io lo ascolto con attenzione, è il Presidente di una
Regione autonoma e coincide con quello che dico in questo momento.
È una presa in giro, perché l'innovazione e la tecnologia la fa il
mercato ma, quando in questo Paese, in questo momento, in questa
situazione andiamo a cercare di far passare, in un momento in cui
ci sono dei grandi conflitti all'interno del nostro Paese, una
legge o comunque delle indicazioni che spingono chiaramente verso
un'applicazione del "decoder", che è una "pay-tv" e la preparazione
della "pay-tv" è la preparazione della "pay-tv", perché così non
sfuggirà più nessuno...
(interruzione dell'Assessore Marguerettaz, fuori
microfono)
... certo, anche "Sky" è una "pay-tv" e questo è lo stesso
principio. Guardi, lei ha perfettamente identificato il progetto
per arrivare alla stessa cosa; quando una persona avrà il
"decoder", fra un anno, o due, o tre, o quattro, non potrà più
vedere niente se non avrà le tessere, se non avrà pagato i canoni,
il che può anche essere un'operazione di tipo commerciale logica,
ma bisogna dirlo! Bisogna avere il coraggio noi che facciamo
politica e non siamo dei produttori dei "decoder", come Paolo
Berlusconi, che è il più grosso produttore italiano, perché
l'"Amstrad" e altre società fanno capo a lui, quindi questo è un
dato, non è polemica... io sono un imprenditore e dico "bravo" a
lui che lo ha visto prima, che ha fatto - fra parentesi dico una
battuta - aggiotaggio di "decoder", "bravo" a lui che lo ha visto
prima, io non l'ho visto prima quindi l'aggiotaggio di "decoder"
non sono riuscito a farlo, però, siccome in questi giorni leggiamo
sui giornali tante cose e si comincia a capire come funziona il
nostro sistema, perché sembrava che la Prima Repubblica fosse
finita, invece mi sembra che la Prima Repubblica continui, con
tutte le responsabilità della Prima Repubblica, ma siamo già nella
Seconda Repubblica... ma allora questo è un pasticciaccio! Lo
dicono chiaro sui giornali: doveva essere l'innovazione che avanza,
è diventato il solito "pasticciaccio all'italiana". Non lo dico io,
questo è scritto sui giornali nazionali. Ci sono i dati, dicono
quanti ne sono stati venduti, dicono quanti milioni di televisioni
ci sono, dice solo il Governo ci ha preso in giro... allora,
capisce Assessore che io la buona fede gliela riconosco, capisco
che il Dott. Ambrogetti ha fatto una sorta di ottimo lavoro di
semina e di indicazione, però lei rispetti anche questo Consiglio e
non ci venga a spiegare tutte le cose che ci ha detto, perché non è
entrato mai minimamente nel concetto fondamentale che è il ruolo
della politica, il valore della libertà e del pluralismo! Erano
queste le cose su cui volevo parlare! Se lei mi avesse detto che
era possibile collegarsi o non collegarsi e comunque era una libera
scelta dei cittadini e potevano vedere come ritenevano più
opportuno, con "decoder" o senza "decoder", assolutamente non avrei
detto nulla. Dopodiché che mi si venga a spacciare come
un'operazione solo di innovazione e tecnologia la più grande
operazione economica e commerciale della "pay-tv" dei prossimi 5
anni... io dico che non ci credo, se lei è così ingenuo da
crederci, le riconosco la buona fede e complimenti alla sua
ingenuità però; quindi non mi ritengo convinto delle cose che ha
detto.
Presidente - La parola al Consigliere Comé.
Comé (SA) - Il ragionamento fatto dal collega La Torre era
l'analisi che avevo fatto nell'illustrazione dell'interpellanza,
perché qui il problema è che questo è un sistema che sotto molti
aspetti condividiamo, perché anche noi riteniamo sia importante
aumentare le offerte tecnologiche anche nelle zone di montagna,
quindi non è solo una sua volontà, ma è la volontà di tutti di
aumentare le possibilità tecnologiche all'intera Regione, ma
certamente questo è un sistema che ha avuto un processo di
imposizione. Non è stato l'acquirente che ha potuto fare le sue
considerazioni sulla validità e sulla qualità del prodotto, perché
è il mercato che determina quali sono i prodotti vincenti, non è
una legge, questo era il concetto. È vero che a livello europeo c'è
stata anche la volontà, ma intanto gli altri Stati europei hanno
parlato di eventuale sostituzione al digitale nel 2012-2013, noi
avevamo un'imposizione per il 31 gennaio 2006 e oggi mi fa piacere
che quell'accordo annunciato dall'Assessore determini invece una
gradualità nell'inserimento del digitale e non si parla più neanche
del 31 luglio 2006 come "switch-off", lo ha detto lei, ha detto che
entro il 15 marzo deve esserci la copertura a livello della zona
centrale della Valle d'Aosta, ma non si parla più di
"switch-off".
Vi è poi anche tutto il problema riguardante questa inchiesta
che è stata aperta a livello di Unione europea sugli aiuti dati,
questo creerà dei problemi non indifferenti anche a tutti coloro
che...
(interruzione dell'Assessore Marguerettaz, fuori
microfono)
... ascolti, se qui viene riconosciuto che vi è stato un aiuto
non corretto, vorrei capire a questo punto quali sono... sì,
chiederanno a lei, Assessore, perché lei è il "guru", ha detto che
il Presidente Soru non è un "guru" della tecnologia, lei ha detto
che è uno che dopo 8 mesi non ha capito niente, praticamente ha
detto che non è una persona competente; sicuramente lei che è
competente... chiederemo all'Assessore Marguerettaz di risolvere i
problemi non solo della Valle d'Aosta, ma anche dell'Italia,
essendo lei ormai diventato un grandissimo competente in tecnologia
e spero che queste sue competenze si possano trasferire
concretamente anche sul Casinò.
Presidente - La parola al Consigliere Tibaldi.
Tibaldi (CdL) - Faccio alcune considerazioni su una porzione
della grande "galassia" digitale, perché con l'interrogazione
proposta dal nostro gruppo ci siamo soffermati su un aspetto
riguardante questa infrastruttura televisiva non meglio
identificata e prendo spunto da quel concetto di pluralismo, di cui
si faceva cenno poc'anzi, perché non si tratta di tranquillizzare
qualcuno, ma di fare chiarezza e soprattutto di non fare il
"giochetto delle tre carte". Quando lei ci dice che non si vuole da
parte della Regione Valle d'Aosta costituire una nuova televisione
regionale, ma ci sono una serie di servizi non meglio definiti, in
realtà va a smentire clamorosamente quello che è stato pubblicato
sugli atti da voi deliberati come Giunta regionale, da voi
pubblicizzati attraverso un opuscolo sul progetto "All Digital",
dove si parla anche del "focus" sul digitale terrestre in Valle
d'Aosta e si fa riferimento al canale regionale istituzionale.
Assessore, è stato costituto un gruppo di lavoro, del quale fanno
parte il "DSI" e il Consiglio regionale, l'"INVA", la Fondazione
"Ugo Bordoni" e questo Centro regionale di competenza, sono 5
soggetti che hanno una funzione consultiva, ma nella deliberazione
successiva del settembre 2005 si specifica chiaramente che la
Regione intende realizzare sul proprio territorio un'infrastruttura
televisiva di base che permetta la diffusione capillare. Mi fermo
su questo primo punto: l'infrastruttura televisiva che permette una
diffusione capillare è una rete, sono i siti, non venga qui a dire
che non è una rete! C'è l'intenzione quindi di sviluppare una rete
e di proporre un "bouquet" televisivo digitale comprendente un
canale civico regionale e altri programmi tivù di interesse
regionale locale, ovvero la Regione attraverso quanto avete scritto
voi in deliberazione si propone come nuovo operatore di rete e
nuovo fornitore di contenuti televisivi. Vi è però un problema:
quando avete deliberato nel settembre avete ignorato cosa dice la
legge sulle radiotelecomunicazioni, che impedisce in maniera chiara
- fatto salvo quanto previsto per la società concessionaria del
servizio pubblico generale televisivo, ovvero la "RAI" - alle
amministrazioni pubbliche, agli enti pubblici anche economici, alle
società a partecipazione pubblica, alle aziende e agli istituti di
credito di svolgere direttamente o indirettamente le attività di
operatore di rete o di fornitore di contenuti. Assessore, allora mi
venga a dire come sono altrimenti definibili quei concetti che lei
ha scritto in deliberazione. Si vuole proporre contenuti, filmati,
mediateca regionale, visualizzazione cartografica delle
informazioni relative alla viabilità, comunicati stampa, notizie
ANSA, informazioni turistiche...
(interruzione dell'Assessore Marguerettaz, fuori
microfono)
... qui si parla di televisione, si parla di digitale terrestre,
Assessore, qui non è scritto "Internet", è scritto
"sistema
digitale terrestre"
... e ancora sistema informativo del lavoro
e informazioni turistiche e culturali. Volete diventare fornitori
di contenuti, lei me lo ha confermato adesso ribattendo, sulla base
di una rete di quei 47 siti... cosa volete fare: un nuovo canale
civico istituzionale ovvero una televisione regionale? Cercate di
parlare chiaro e rispondere chiaro.
Lei, Assessore, oggi ha smentito quello che era stato scritto
sulle deliberazioni, ma soprattutto ha detto che all'inizio del
2006 ci sarà un "dossier" completo realizzato dal gruppo di lavoro.
Le decisioni sappiamo che non vengono prese all'interno del gruppo
di lavoro, perché il gruppo di lavoro ha una funzione consultiva;
finora si è riunito più volte, ha approfondito gli argomenti, ma le
decisioni sono in capo a voi, in capo alla Giunta, siete voi che
decidete l'orientamento, cosa volete fare, come volete concepire e
realizzare questa infrastruttura di base. Allora, Assessore, non
"giocate alle tre carte", anche perché qui avete già scritto su
diverse deliberazioni che avete intenzione di proporre un
determinato servizio, ma non dica servizi televisivi in genere, qui
i servizi possono essere di pochi tipi: o volete configurarvi come
operatori di rete, o come fornitori di contenuti, peccato che non
possiate. Cercate allora di chiarire molto bene le vostre
intenzioni, altrimenti avete scritto un mare di barzellette su
questo opuscolo graficamente anche piacevole, che si chiama
progetto "All Digital".
Si dà atto che alle ore 10,39 il Vicepresidente Lanièce esce
dall'aula.
Presidente - La parola alla Consigliera Squarzino Secondina.
Squarzino (Arc-VA) - Se facciamo diverse domande su singoli
particolari è perché vorremmo avere una risposta alla domanda di
fondo, cioè ci chiediamo come mai il Governo regionale abbia
"sposato" in pieno un piano commerciale. È un'operazione che è
partita con una forte un'accelerazione: i tempi erano brevissimi,
bisognava fare tutto molto in fretta, arrivare dappertutto; poi
cominciano ad esserci dei ritardi, perché non basta pronunciare la
parola perché il progetto si realizzi, la realtà è molto diversa.
Ci sono ritardi, ritardi a tal punto che ormai più nessuno parla
dell'operazione di "switch-off", ma si comincia a parlare di
un'operazione di "switch-over", cioè il fatto che coesistono le due
modalità di trasmissione. Già su questo il ritardo è avvenuto e su
questo la realtà dei fatti impone un ridimensionamento del
progetto.
Sull'informazione è stato fatto un grande "battage" delle cose
ma, in realtà, l'informazione non c'è stata né da parte
ministeriale, né qui in Valle, ad eccezione di alcuni comunicati
stampa, alcune sollecitazioni a comprare il "decoder" senza
spiegare alla popolazione perché, come, che cosa e senza fare una
valutazione di cosa andasse detto chiaramente alla gente. Si è
parlato dei servizi interattivi, allora qui Assessore si metta
d'accordo con se stesso; quando risponde alle finalità
dell'introduzione del digitale, lei ha giustamente dal suo punto di
vista sottolineato l'importanza di simili interazioni, penso che i
servizi interattivi siano una possibilità che consente a chi si
trova nelle parti più sperdute della Valle di avere accesso ai
servizi come a chi abita in città...
(interruzione dell'Assessore Marguerettaz, fuori
microfono)
... nelle più ridenti zone di montagna che sono oggetto di
interesse da parte dei turisti estate e inverno... tant'è vero che
vediamo che il turismo è in crisi, chiusa parentesi... vedo che
l'Assessore si diverte, la cosa non è così divertente però!
Dicevo, da un lato, lei afferma l'importanza di questi servizi,
ora noi timidamente, da sprovveduti - perché così ci ha definiti -,
chiediamo qual è il costo di tali servizi. Cosa devono comperare
per avere questi servizi? Non basta il "decoder"; dice che non c'è
bisogno dell'antenna, poi ne parliamo con la "RAI" e vediamo che
non è del tutto vero, per avere il servizio interattivo si deve
avere almeno una linea telefonica. Bisogna dire con chiarezza
quanto costa rispondere con una linea telefonica a una richiesta di
servizio e bisogna vedere anche i tempi necessari, perché più il
passaggio dell'informazione è lento più costa la linea telefonica.
Io allora chiedo: avete fatto una verifica di tali costi? Avete
detto ai signori utenti che non basta il "decoder" per avere i
servizi interattivi, ma a questi bisogna aggiungere tutta una serie
di costi: costi in termini di tempi e di denaro? Questo non lo
avete detto...
Marguerettaz -
(fuori microfono)...
come
"Internet"...
Squarzino (Arc-VA) - ... però non lo avete detto. Lei è stato
incongruente oggi nel rispondere su questo tema, perché prima
esalta il valore dell'interattività poi, quando diciamo che ci sono
i costi, lei dice:
"per adesso non ci sono i servizi"
.
Mettiamoci allora d'accordo su questo, non è che i costi non ci
sono perché non ci sono servizi, non c'è interattività...
dall'altra parte esalta l'interattività senza far vedere che ci
sono questi costi.
Altra cosa: il "decoder". Lo hanno detto chiaramente alcuni
colleghi, il "decoder" è un "decoder" che è chiaramente indirizzato
verso un tipo di utilizzo: è un "decoder" monodirezionale, nel
senso che è soltanto rivolto al digitale non satellitare, cioè è un
"decoder" che non è neutro tecnologicamente e qui torno ai
documenti europei. Citiamo tutti i documenti europei. Lei sa bene
che c'è un "libro bianco" del 1999 in cui si parla della necessità
di andare verso il digitale in Europa, ci sono delle
raccomandazioni. La raccomandazione del 1999 viene recepita nella
deliberazione n. 2016 del 2000 da parte dell'Autorità di vigilanza,
in cui si dice che si va in questa direzione, ma in quella
raccomandazione europea come nella deliberazione dell'Autorità di
vigilanza non si parla di "decoder" limitati solo al recepimento di
un solo tipo di banda, perché si parla di "decoder" che siano in
grado di recepire tutte le tipologie di canali, dal digitale al
satellitare, ed è il discorso che fa Bruxelles. Qui riprendo il
comunicato ANSA, non ho il canale diretto del telefono della
Presidenza della Regione con Bruxelles, per cui dice esattamente
cosa significa... ma uso il canale ufficiale dell'ANSA, se non è
vero quello che dice l'ANSA, chiederei una rettifica all'ANSA, in
modo che possa riproporre in modo nuovo l'informazione. L'ANSA
dice:
"la Commissione europea aprirà domani..."
- quindi
oggi -
"... una procedura di infrazione nei confronti
dell'Italia per i contributi statali concessi all'acquisto dei
"decoder" digitali nel periodo 2004-2005"
. Perché lo dice?
Perché, a differenza della Germania, in cui il contributo statale è
stato previsto per l'acquisto di "decoder" digitali
tecnologicamente neutrali, in grado di servire tutte le tipologie
dell'"All Digital", qui è un "decoder" orientato solo al digitale,
quindi è un "decoder" già oggi obsoleto, perché già oggi ci sono in
commercio moltissimi "decoder" che sono in grado di recepire tutte
le altre tipologie di segnali, compreso il satellitare. Qui è stata
fatta una scelta commerciale precisa, è per questo che vorremmo
capire perché la Regione ha "sposato" in pieno tale proposta
commerciale che fa il Governo nazionale.
Lei poi non mi ha risposto alla domanda precisa: "qual è l'atto
deliberativo con cui la Giunta ha recepito il protocollo?"; spero
che me lo dica prima o poi.
Due ultime considerazioni: c'è da chiedersi come mai, mentre a
livello nazionale il Ministero si è avvalso della consulenza del
CO.RE.COM., in Val d'Aosta il CO.RE.COM. non esiste; non è stato
mai interpellato su tale argomento, mai! Eppure è un organismo che
è di consulenza del Consiglio e della Giunta, e questo è
gravissimo, perché si giunge al paradosso di non rispettare le
istituzioni stesse che questo Consiglio ha deciso di darsi! Lei
dice che è disponibile in II Commissione; Assessore, la II
Commissione sta seguendo un suo iter di audizioni che è iniziato,
aveva chiesto proprio lunedì di poter ascoltare un dirigente del
suo Assessorato per avere una serie di informazioni e lei ha detto
che il dirigente non era disponibile quel giorno, ma che
l'Assessore era disponibile a fornire il suo contributo... ma noi
lo avremmo poi ascoltato, come lo ascolteremo, alla fine, quando
avremo esaurito tutte le nostre audizioni. L'abbiamo già sentita
all'inizio, sentiremo tutti gli altri soggetti e la sentiremo poi
alla fine come conclusione, Assessore. Credo che l'Assessore
dovrebbe essere più rispettoso del lavoro delle Commissioni.
