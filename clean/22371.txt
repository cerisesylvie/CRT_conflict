Classificazione
INDUSTRIA
LAVORO



Oggetto del Consiglio n. 1971 del 7 giugno 2006 - Resoconto
OGGETTO N. 1971/XII - Procedure per la messa in vendita degli
stabilimenti Tecdis e Tectel di Châtillon e tutele per i lavoratori
in cassa integrazione. (Interrogazione)
Interrogazione
Appreso da fonti sindacali che al Ministero delle Attività
Produttive si è avviata la procedura per la messa in vendita dello
stabilimento Tecdis e Tectel di Châtillon e che si stanno
predisponendo i bandi di gara;
Ricordato che da mesi la maggioranza dei 270 lavoratori del
gruppo Tecdis Tectel è in Cassa integrazione guadagni;
i sottoscritti Consiglieri regionali
Interrogano
l'Assessore regionale alle Attività Produttive per
sapere:
1) se esistono e quali sono i parametri di riferimento del
bando di gara affinché l'acquirente garantisca i livelli
occupazionali, il passaggio interaziendale dei lavoratori, il tipo
di produzioni e tempi di riavviamento dell'attività;
2) allo stato attuale quanti sono e chi gli acquirenti
interessati all'asta;
3) visto che l'asta doveva tenersi alla fine di aprile e che
tali tempi non sono stati rispettati, quando si presume che
avverrà.
F.to: Bortot - Squarzino Secondina - Venturella
Presidente - La parola all'Assessore alle attività produttive e
politiche del lavoro, La Torre.
La Torre (FA) - Innanzitutto ringrazio per l'interrogazione, che
mantiene viva l'attenzione su questo problema, che è seguito da
tutti dandogli grande importanza. L'interrogazione in sé è utile
per aggiornarci sulla situazione, anche se in realtà non posso
produrre, per onestà intellettuale - non avendo particolari novità
- elementi valutativi nuovi rispetto agli iter che conosciamo già.
Posso comunque ribadire quello che è stato detto nella fase
iniziale dal dott. Cassinelli: che chiediamo, come Regione, le
garanzie che voi sottolineate nell'interrogazione, cioè è il minimo
che la Regione potesse fare nei confronti di un rapporto chiaro e
trasparente con il curatore. Abbiamo chiesto il mantenimento dei
livelli occupazionali, evidentemente con dei margini di trattativa,
che però attengono più all'aspetto sindacale che all'aspetto
dell'intervento regionale.
Cosa abbiamo garantito per cercare di essere sostenitori di una
linea che confermasse queste garanzie? Abbiamo garantito che la
Regione sarà una parte attiva, dando disponibilità nei confronti di
chiunque sarà l'acquirente, quindi abbiamo anche trasmesso in
questo senso una lettera al dott. Cassinelli - di cui posso far
avere copia -, dove si dice che la Regione dà la sua completa
disponibilità anche nei confronti e in previsione di quelli che
saranno i futuri acquirenti.
Allo stato attuale, chi sono gli acquirenti? In questo momento
l'unica cosa che posso dirle è che le società interessate sono più
di una, ma per la riservatezza della trattativa che è ad
appannaggio del dott. Cassinelli, in quanto noi siamo osservatori e
controllori, ma purtroppo non possiamo essere ancora attori
protagonisti, quindi non abbiamo questi contatti diretti se non per
quella "vicenda Nakam" di cui parleremo più tardi, so solo che il
numero di interessati è più di uno, credo che siano 3 o 4; al di là
di questo non posso darle alcuna indicazione.
Sui tempi, ho telefonato al dott. Cassinelli per capire quali
potevano essere le tempistiche. Le tempistiche sono sicuramente in
ritardo rispetto alla data di aprile che citate
nell'interrogazione, ma con il bando del mese di giugno ormai la
procedura è avviata. Nel momento stesso che il bando - di cui ho
predisposto una copia che le farò poi avere - attiva la procedura,
e comunque entro il mese di settembre ci deve essere
l'aggiudicazione, quindi ritengo che i tempi purtroppo si sono
allungati, ma fortunatamente stanno raggiungendo l'obiettivo che ci
eravamo predestinati e presumibilmente dovrebbe essere nel mese di
settembre-ottobre.
Altro non potrei aggiungere, perché direi delle impressioni più
che delle valutazioni reali. Le faccio avere copia del bando e
copia della lettera.
Presidente - La parola al Consigliere Bortot.
Bortot (Arc-VA) - L'interrogazione è stata sollevata per una
questione di garanzie, cioè so del bando, non del contenuto; sapevo
della lettera della Regione, non del suo contenuto e, in un certo
senso, si crea una contraddizione: da un lato, abbiamo il problema
di creare lavoro e, dall'altra, il rischio è che aprendo una
trattativa con l'eventuale acquirente su una serie di richieste di
un certo tipo che possano abbattere i contributi, i costi della
struttura e altre cose, si continui ad andare nella strada che ci
ha portato all'attuale crisi strutturale delle industrie in Valle.
In sostanza, sono decenni che si viene incontro a richieste quasi
sempre di tipo economico alle aziende per poter stare sul mercato
ed evidentemente in mancanza di investimenti, di prospettive, di
strategie, il mercato internazionale non fa altro che continuare ad
accentuare le richieste da parte di queste aziende di denaro o di
sovvenzioni pubbliche per stare sul mercato; quindi il rischio è
che non ci sia un cambio di direzione strategica sul definire cosa
vogliamo come comparto industriale nella nostra Regione.
Il secondo aspetto riguarda i paletti: quando sentiamo
dall'Assessore che ci sono più acquirenti, il sistema dei paletti
era di capire gli acquirenti probabili del bando che garanzie danno
di mantenere l'attuale livello occupazionale, se le attività
rimangono nel comparto produttivo attuale, e quindi riconoscendo le
professionalità acquisite dai lavoratori, oppure c'è il rischio che
la gara la possano vincere altre aziende interessate a livelli
inferiori occupazionali per intraprendere attività produttive
diverse dalla vocazione di quello stabilimento.
Ringrazio l'Assessore, prendo atto della documentazione che ci è
stata data; penso che l'Assessore debba seguire con attenzione
tutta la procedura. Non vorremmo trovarci, qui, a discutere di
un'azienda che ha vinto l'asta e poi tutto il lavoro svolto e anche
i sacrifici dei lavoratori per mantenersi il posto di lavoro vada
vanificato!
