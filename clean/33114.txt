Classificazione
ENERGIA
Risparmio energetico e fonti alternative



Oggetto del Consiglio n. 1582 del 26 gennaio 2011 - Resoconto
OGGETTO N. 1582/XIII - Interpellanza: "Studio per la
realizzazione dell'impianto di teleriscaldamento per la città di
Aosta".
Interpellanza
Un recente studio dell'ARPA della Valle d'Aosta relativo alla
costruzione di un sistema di teleriscaldamento indica, sulla base
dei risultati delle simulazioni effettuate, che "la sostituzione
degli impianti termici civili con la centrale di teleriscaldamento
determinerebbe localmente un aumento complessivo delle emissioni di
inquinanti in aria" e che "si osserva un aumento delle
concentrazioni di inquinanti nella zona ad est dell'impianto, più
significativo per il biossido di azoto";
Preso atto delle dichiarazioni della stessa ARPA, secondo cui
lo studio sarebbe basato sui dati forniti dalla società Telcha
(esecutore del progetto) e che "anche solo quindici anni fa una
soluzione del genere sarebbe stato un grandissimo passo avanti:
avrebbe sostituito gli impianti domestici che ancora andavano a
nafta e non ci sarebbe stato neppure da discutere sulla sua
opportunità. Oggi lo scenario è diverso ed è necessario fare le
opportune valutazioni tra gli svantaggi e i vantaggi, che comunque
ci sono";
i sottoscritti Consiglieri regionali
Interpellano
la Giunta regionale per sapere:
1) quali sono gli svantaggi che presenta la soluzione
prospettata del teleriscaldamento;
2) per quale ragione non si dà corso da parte della Giunta ad
uno studio indipendente in ordine alle effettive ricadute
economiche ed ambientali dell'intervento e ci si affida invece
unicamente a valutazioni effettuate sulla base dei dati forniti
dalla società esecutrice dell'intervento;
3) a quale stadio si situi esattamente la realizzazione
dell'impianto di teleriscaldamento per la città di Aosta e quali
tempi di costruzione si prevedano per lo stesso;
4) se la Giunta regionale intenda ancora perseguire
l'obiettivo di associare alla realizzazione dell'impianto di
teleriscaldamento la costruzione di un sistema di trasporto
metropolitano interrato ad Aosta (di tipo "metro" o "people
mover").
F.to: Louvin - Giuseppe Cerise
Président
- La parole au Conseiller Louvin.
Louvin (ALPE)
- Grazie Presidente.
Ha attirato la nostra attenzione su un tema del quale non si
sentiva più parlare da tempo, una valutazione tecnica effettuata
dall'ARPA della Valle d'Aosta che ha esplicitato alcune
considerazioni onestamente critiche o comunque problematiche sul
sistema di teleriscaldamento come ipotizzato per la città di Aosta.
Correva l'anno 2007, quando fu lanciato con grande entusiasmo
questa iniziativa, e non ne erano emersi i versanti negativi, anzi,
sembrava che fosse una di quelle iniziative che avevano solo
risvolti positivi.
Con molta onestà l'ARPA della Valle d'Aosta ha messo in evidenza
come questo impianto di teleriscaldamento potrebbe invece
determinare un aumento complessivo delle emissioni di inquinanti in
aria ed ha osservato in particolare un probabile aumento - sulla
base di dati forniti dalla stessa società che lo sta promuovendo -
delle concentrazioni di inquinante nella zona ad est dell'impianto
più significativo per il biossido di azoto.
Ci sono poi delle rilevazioni di carattere tecnico ancora più
puntuali sull'argomento, ma non credo che sia la problematica
chimica oggi ad interessare, se non per il fatto che, lanciando
questa idea di forte concentrazione della produzione di calore, si
avrebbe un effetto boomerang anche dal punto di vista ambientale;
mentre veniva fortemente sostenuta la valenza migliorativa
dell'impatto di questo impianto ne abbiamo - da parte degli stessi
tecnici dell'ARPA - oggi una lettura molto più problematica. Una
lettura che giustamente fa riferimento ad un dato temporale...cioè
15 anni fa questa iniziativa poteva avere un determinato impatto,
anche perché c'erano determinati impianti nella città di Aosta che
sono stati o sono in corso di sostituzione, e tra l'altro mi
risulta che lo stesso Comune di Aosta, una ventina di anni fa,
avesse commissionato degli studi che mettevano in evidenza alcuni
dati problematici su questa iniziativa...valutazioni, queste, poi
doverosamente accantonate (credo di fonte universitaria).
In ogni caso, se è vero quello che dichiara l'ARPA - e lo
dichiara anche attraverso documenti che sono pubblicati sui siti
Internet della stessa ARPA -, che è necessario fare le opportune
valutazioni fra gli svantaggi e i vantaggi che comunque ci sono,
credo che questo sia un lavoro che dobbiamo fare, prima di dare il
via libera a questa operazione. Siccome proprio nella giornata di
ieri abbiamo avuto occasione di intrattenerci (sappiamo che la
Telcha non si accontenta del diritto di superficie, vuole la piena
proprietà dell'area per l'insediamento della centrale di
teleriscaldamento); siccome sappiamo che dal progetto sembrerebbe
emergere la necessità di fare cogenerazione per cui non sarebbe
soltanto una fonte di riscaldamento, ma sarebbe anche un produttore
di energia elettrica attraverso una fonte non esattamente
rinnovabile (perché credo che finirebbe per utilizzare il metano e
quindi avremmo una centrale a metano anche in Valle d'Aosta, quando
l'asse di produzione della nostra energia elettrica mi pare che sia
leggermente diverso), questo ci fa mettere dei punti interrogativi,
Assessore Zublena, sull'intero progetto e ci fa chiedere con forza
se non ritenete opportuno, a questo punto, che ci sia
nell'interesse di tutti uno studio indipendente sulla validità
ancora di questo progetto, perché abbiamo la sensazione che su
questo ci siano non pochi dubbi.
A quale stadio poi ci collochiamo in questo momento...perché
abbiamo sollecitazioni di tipo finanziario per l'acquisizione di
questi terreni, ma di progetti non se ne vedono, non sappiamo a che
punto sia...mi risulta, fra l'altro, che sia quasi in scadenza il
periodo concessionato dal Comune di Aosta per la realizzazione
delle opere e picconate - per fortuna, devo dire - non se ne sono
ancora viste, siamo ancora nei tempi per fare il punto della
situazione e per non lasciarci prendere la mano. Fra l'altro
avremmo piacere di saperne qualcosa di più fra qualche giorno,
perché lo stesso Presidente di Telcha sarà in commissione per
parlarci di questa questione, però a noi preme capire: il disegno
c'è ancora, c'è ancora l'infame - scusate il termine, cerco di
correggermi - l'assurdo progetto di unire teleriscaldamento e un
people mover
, un sistema di trasporto metropolitano
interrato con questo allargamento dei tubi e delle canne di
condotta, oppure almeno questo è stato accantonato?
Siamo molto ansiosi di conoscere lo stato dell'arte del progetto
e dei progetti nella misura in cui si vorranno eventualmente tenere
collegati questi due. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie Presidente. L'argomento oggetto di
questa interpellanza riguarda le competenze di più assessorati che
ho consultato, quindi la risposta è frutto di più contributi.
Circa il punto 1, riguardante vantaggi e svantaggi di questo
sistema, lo studio condotto dall'ARPA porta a delle conclusioni che
solo in parte sono state richiamate nell'interpellanza; credo che
per correttezza vadano però lette, ancorché forse un po' articolate
e complesse, nella loro interezza. Lo studio evidenzia che le
emissioni prodotte dal futuro impianto di teleriscaldamento
modificano la situazione attuale, soprattutto per quanto riguarda
la distribuzione nella diffusione degli agenti inquinanti nella
città. Quando si parla di teleriscaldamento, si intende passare da
emissioni diffuse prodotte da camini distribuiti su un'area molto
ampia nel centro cittadino alla presenza di un unico punto di
emissione che, di norma, viene posto all'esterno dell'area urbana.
Nel caso specifico, da informazioni fornite da Telcha, la centrale
sorgerà ad un chilometro e mezzo a sud dell'area urbana di
Aosta.
Lo studio ARPA è stato svolto - come sempre si fa in queste
situazioni - secondo un approccio molto cautelativo e ipotizza che
l'impianto lavori sempre a livelli pari ai limiti di emissione
massimi autorizzati. Questa è una prassi che nelle valutazioni di
impatto di una nuova sorgente emissiva viene sempre utilizzata, va
innanzitutto sottolineato che i limiti fissati per questo tipo di
impianto alle emissioni a camino sono stati definiti in modo più
restrittivo e pari alla metà dei limiti della normativa nazionale;
quindi ad esempio per le polveri il limite che viene fissato è di
15 milligrammi a metro cubo contro i 30 che prevede la normativa
nazionale. È chiaro che queste condizioni di studio non
rappresentano la situazione operativa reale, perché se un impianto
deve rispettare un limite, opera a livelli emissivi più bassi,
quindi l'impianto sarà progettato per valori effettivi che saranno
sicuramente inferiori ai valori limite; pertanto i livelli di
inquinamento effettivi risulteranno minori rispetto a quanto
previsto nello studio previsionale. Inoltre, da informazioni
recenti fornite da Telcha, risulta che l'azienda stia valutando di
attuare interventi per ridurre ulteriormente le emissioni a camino,
potenziando i sistemi di filtrazione.
Le elaborazioni di ARPA valutano sia la variazione dei livelli
di inquinanti in aria, cioè le concentrazioni che determinano
l'esposizione della popolazione, sia la variazione delle emissioni
prodotte dal camino intese come sommatoria integrale nell'arco di
un anno solare. Per quanto riguarda dunque le concentrazioni in
aria, degli inquinanti di biossido di azoto NO2, polveri e CO in
aria ambiente, quelle che determinano l'esposizione della
popolazione, il lavoro ARPA evidenzia un significativo
miglioramento dei livelli di inquinamento nel centro urbano di
Aosta, proprio grazie alla scomparsa delle emissioni della maggior
parte delle caldaie presenti nella zona. Invece la zona di ricaduta
degli inquinanti si sposta dal centro abitato in zone a sud di
Aosta, con livelli di inquinamento nettamente inferiori ai limiti
normativi.
Credo che abbiate letto il lavoro ARPA (in ogni caso ne ho un
estratto) che evidenzia in modo abbastanza chiaro questa
situazione, riportando tutta una serie di punti in cui le
valutazioni delle utenze sostituite rispetto al contributo del
teleriscaldamento vengono evidenziate. Per contro, sempre tenendo
presente che lo studio si basa su un'ipotesi estrema di operatività
dell'impianto, si avrà una maggiore emissione di biossido di azoto,
polveri e CO dalla centrale e un'eliminazione delle emissioni di
biossido di zolfo o anidride solforosa; queste variazioni sono
dovute all'impiego di biomassa legnosa, legno cippato, che è
sicuramente un combustibile molto interessante dal punto di vista
energetico e ambientale perché è una fonte rinnovabile,
potenzialmente anche in grado di incentivare l'avvio di filiere
corte del legno, ma che genera alcuni inquinanti in misura
superiore rispetto al gas. Il legno è uno dei combustibili
utilizzati insieme al gas; teniamo conto che l'impianto è
progettato per recuperare il calore prodotto dall'attività
produttiva dei cicli di lavorazione della CAS, con un recupero di
calore - mi sembra per una quota del 20 percento - che sarà
distribuito dalle attività della CAS. Un ultimo aspetto che va
rilevato su scala territoriale non locale, ma maggiore, è che
questo impianto di cogenerazione (che produce energia e calore)
porta complessivamente ad una riduzione di CO2, che è un gas clima
alterante, pari a più di 28.000 tonnellate all'anno.
Circa la concentrazione in un unico camino, va tenuto conto che,
in generale, avere un unico punto di emissione permette un
controllo molto più accurato rispetto ad una moltitudine di camini
di privati cittadini, di singoli impianti, anche perché questo
camino sarà oggetto di un monitoraggio continuo, come è prassi su
impianti di questo tipo, con trasmissione in tempo reale dei dati
ad ARPA, in modo da attuare un controllo permanente sui livelli di
emissione durante l'esercizio dell'impianto.
Sul secondo quesito, lo studio è stato commissionato ad ARPA da
parte dell'impresa. Noi consideriamo ARPA un organismo
indipendente, di riferimento anche per l'Amministrazione regionale,
e questo studio è stato prodotto a supporto della documentazione
presentata ai fini della valutazione di impatto ambientale. La
società ha fornito tutte le specifiche di progetto per poter
effettuare le simulazioni, e d'altronde chi altro, se non la
società esecutrice dell'intervento, avrebbe potuto fornire questo
tipo di informazioni, sul tipo di impianto, dimensionamento,
tipologia di combustibile utilizzato, eccetera. La modellistica di
dispersione finalizzata alla stima delle concentrazioni medie annue
in ambiente esterno è stata fatta interamente a cura di ARPA, con
l'utilizzo di strumenti modellistici sviluppati e abitualmente
utilizzati.
Circa il punto tre, relativo alle fasi di realizzazione,
l'impianto di generazione di calore e la rete di teleriscaldamento
sono stati autorizzati con deliberazione dell'aprile 2009; l'inizio
dei lavori è stato comunicato dalla società Telcha a dicembre 2009
e il primo investimento ha riguardato la realizzazione della parte
di rete che ha interessato Regione Borgnalle in concomitanza con
gli scavi commissionati dal Comune di Aosta per realizzare
infrastrutture interrate in quella zona. In data 12 gennaio scorso
la società ha presentato una richiesta di autorizzazione per alcune
varianti al progetto originario, che riguardano la riduzione di
potenza installata nella centrale termica, una maggiore
disaggregazione dei generatori di calore, in modo da aumentare
l'efficienza energetica complessiva e la flessibilità della
centrale rispetto alla domanda di energia. Le varianti riguardano
anche alcune modifiche di tipo architettonico, legate alla
riorganizzazione delle aperture. L'inizio dei lavori di costruzione
della centrale e della prima dorsale di rete è previsto per questa
primavera, non appena l'innalzamento delle temperature consentirà
l'escavazione; nel frattempo si attendono due autorizzazioni della
società Ferrovie dello Stato per realizzare dei sottopassaggi. La
prima fornitura di calore agli utenti è prevista per ottobre 2012 e
la conclusione dell'intera opera è programmata per fine 2015.
Circa l'ultimo punto, al momento attuale si conferma
l'intenzione della Giunta di abbinare all'impianto di
teleriscaldamento la realizzazione di un sistema di trasporto
interrato di tipo
people mover
, oltre ad altri impianti
tecnologici sull'asse nord sud della città di Aosta.
Président
- La parole au Conseiller Louvin.
Louvin (ALPE)
- La notizia ferale è giunta alla fine
dell'intervento dell'Assessore, mentre sulla parte chimica
l'Assessore si muove con grande scioltezza e sicuramente con una
invidiabile competenza. Il fatto che ci abbia mantenuto in vita il
proposito della Giunta regionale di realizzare quello che noi
continuiamo a chiamare il "metrò" - perché così ormai è connotato
nell'opinione pubblica aostana - rappresenta una sciabolata
pesante; riteniamo quest'opera terrificante, invasiva per la città
di Aosta, assolutamente sovradimensionata e spropositata. Lei
conosce già la nostra opinione, sono scelte trasportistiche dettate
da interessi privati di gruppi che operano per la realizzazione di
altre diverse opere...qui sembra un po' il gioco delle
ciliegie...una tira l'altra; siccome ne facciamo una, poi bisogna
usare i tubi anche per fare quest'altra, poi vedremo come
utilizzare l'acqua calda, ci coltiveremo le aragoste o ci faremo
delle terme, in qualche modo riusciremo ad invadere la città di
Aosta di altre opere collegate a cascata!
Questa non è una cosa che ci fa grande piacere e, come Assessore
all'ambiente, dovrebbe credo avere a cuore anche l'ambiente della
città di Aosta, che sicuramente trova miglioramento in una parte
della città, credo che gli abitanti del centro non possano che
rallegrarsi del fatto di vedere diminuire la quantità di
inquinanti, ma non so se a Charvensod, a Plan Félinaz e magari
anche al quartiere Dora la pensano allo stesso modo, perché si
troveranno con una concentrazione di agenti inquinanti, polveri
sottili, particolarmente pesante, resa oltretutto pesante dal fatto
che ricorriamo, sì, a materiali di recupero come il cippato, ma che
sono particolarmente pesanti.
A noi lascia perplessi la logica della cogenerazione, che
capiamo dal punto di vista economico: nel momento in cui ho le
macchine in funzione, ho dei cicli che devono essere compensati,
capisco che si debbano raggiungere determinati obiettivi economici;
ma il lato negativo è che continuiamo a spingere sull'acceleratore
degli inquinanti addirittura per il fabbisogno energetico per
qualche certificato bianco e verde che sia, ma i risultati non sono
brillanti dal punto di vista del nostro quadro ambientale.
La situazione di cui ci ha dato conto l'Assessore è una
situazione che imporrebbe una pausa di riflessione ed un
ripensamento su quest'opera - come su qualcuna delle altre che sta
portando avanti il Governo -, un approfondimento da parte
dell'opinione pubblica che si trova, sì, ad avere un camino solo
invece di qualche centinaio, ma anche a perdere le chiavi del
proprio sistema di riscaldamento, perché quando saranno detenute
queste chiavi da un gruppo privato che farà i propri prezzi sul
riscaldamento e saranno costretti anche coloro che non lo
utilizzano a dover pagare delle quote significative, ci chiediamo
dove questo porterà. Nel momento in cui sarà cambiato completamente
lo scenario, allora ci si stracceranno le vesti: "non sapevamo, non
ci hanno detto", eccetera!
Qualcosa in più andrebbe detto oggi, nel momento in cui queste
opere si mettono in marcia; la tabella di marcia che lei ci ha dato
di un'ultimazione nel 2015 mi sembra singolare, perché siamo nel
2011 e ancora non si è mossa pietra, e io trovo abbastanza surreale
- visti i tempi dello Splendor e di altre opere pubbliche che
conosciamo - di pensare che in 48 mesi si farà un impianto di
teleriscaldamento ed una rete di distribuzione anche per il Comune
di Aosta. Siamo un po' nella fantascienza, ma è una fantascienza
che ci lascia un quadro di forte preoccupazione, soprattutto per
l'idea di agganciare a questo teleriscaldamento anche la mobilità
delle persone e prenderemo tutti le gallerie per fare qualche
centinaio di metri in questa città, dopo averla messa pesantemente
a soqquadro! Su questo annunciamo già dure battaglie. Grazie.
