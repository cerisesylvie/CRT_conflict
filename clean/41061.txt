Classificazione
ATTIVITÀ CULTURALI



Oggetto del Consiglio n. 289 del 9 gennaio 2019 - Resoconto
OGGETTO N. 289/XV - Interrogazione: "Notizie sulle iniziative
espositive organizzate nella Regione".
Distort (Presidente) -
Passiamo al punto 18 all'ordine
del giorno. Prende la parola l'Assessore Viérin. Prego
Assessore.
Viérin (UVP) -
Ringrazio il collega Bertin per
l'iniziativa, come ringrazio i colleghi che hanno lavorato nei mesi
scorsi alle iniziative culturali, in particolare il collega
Sammaritani che, assieme alla collega Rini per un'altra parte di
anno, ha lavorato alla programmazione culturale che poi abbiamo
avuto la possibilità di sviluppare in Valle d'Aosta nella stagione
riferita alla domanda, cioè l'estate. Abbiamo richiesto i dati
puntuali in modo che il collega possa avere la possibilità, insieme
ai colleghi, di eventualmente utilizzarli per farne le dovute
valutazioni.
Per il numero di visitatori delle mostre organizzate
dall'amministrazione regionale nelle sedi espositive bisogna tenere
conto che sono le mostre direttamente organizzate
dall'Amministrazione senza calcolare quelle sul territorio, in
particolare quelle del Forte di Bard che hanno, in termini numerici
e di successo, dei grandi risvolti. Il numero per la stagione
estiva è stato di 34.808 visitatori, per rispondere puntualmente
alla domanda che era riferita alla stagione estiva 2018. Se il
numero di visitatori per la seconda domanda corrisponde alle
previsioni, il dato tratto dai dati aggregati rispetto all'anno
scorso fa registrare un incremento: nella stagione 2017 i
visitatori erano stati 32.339, quindi circa 2000 e più visitatori
che hanno partecipato a queste iniziative.
Per quanto riguarda, invece, la questione "se corrisponde alle
previsioni", chiaramente da parte dell'Amministrazione credo che ci
sia una possibilità in termini di crescita su questi eventi, ma che
sia necessario analizzare l'offerta culturale e soprattutto
espositiva nell'insieme dell'offerta turistico-culturale e di tutte
le potenzialità che la Valle d'Aosta mette in campo. Sicuramente
potranno essere fatte delle valutazioni per il futuro, l'affluenza
non è l'unico numero, però sicuramente bisogna lavorare affinché,
in base ai turisti che vengono in Valle d'Aosta, ci sia la
possibilità di far conoscere anche e soprattutto la parte culturale
e le esposizioni della Valle d'Aosta possono essere una parte
importante a cui accedono i nostri turisti e anche i
Valdostani.
Per quanto riguarda le ricadute, sicuramente le esposizioni,
come gli eventi che vengono organizzati, hanno un impatto positivo
anche in termini di ricadute economiche sulla comunità, ma hanno
anche una valenza culturale, hanno anche un valore aggiunto in
quello che una regione fa e produce.
A quanto ammontano i costi? Bisogna sottolineare che per tutta
la parte di programmazione espositiva estiva c'è stato un
investimento complessivo di 117.000 euro per tutte le esposizioni.
Sappiamo che spesso i parametri dei costi di una grande esposizione
o di esposizioni sono ben superiori. A questo bisogna giustamente
aggiungere il costo del personale, che è stato richiesto dal
collega. Il costo del personale è di 179.000 euro circa, quindi la
cifra totale è da aggregare. Anche in questo caso l'investimento
per il personale sta a sottolineare che l'organizzazione di eventi
significa anche prospettiva di occupazione e formazione culturale
per chi lavora all'interno di queste manifestazioni.
Per quanto riguarda, invece "quali siano le iniziative
espositive previste per la stagione estiva" una parte di
programmazione era già in corso. Stiamo cercando di chiudere la
programmazione al fine di integrarla, vista anche la
riorganizzazione dell'Assessorato, cercando di sviluppare quelle
sinergie che abbiamo spesse volte a più riprese sottolineato in
quest'aula, cercando di lavorare affinché all'interno dei singoli
settori della cultura ci sia la costruzione scientifica della parte
di prodotto cultura.
Per la parte agricoltura, enogastronomia e della filiera di
qualità vi è il medesimo ragionamento: che sia costruito dal punto
di vista scientifico, con competenza, il prodotto Valle d'Aosta e
che la parte turistica collochi il prodotto sul mercato cercando di
studiare anche i mercati affinché ci si possa rivolgere a tali
mercati attraendo le persone in base alle loro inclinazioni e
facendo sapere a priori che cosa oggi esiste in Valle d'Aosta, al
di là di avere un'offerta che si propone quando il turista viene in
Valle d'Aosta.
Per la cultura, sottolineo e ripeto, c'è sicuramente una valenza
locale perché la Valle d'Aosta negli anni ha sempre investito in
cultura, e i Valdostani, nella logica dell'accessibilità la più
larga possibile, hanno lavorato in questo senso, ma questa è una
parte di offerta turistica molto importante che va integrata con
tutto ciò che il prodotto Valle d'Aosta rappresenta.
In questo senso, la programmazione non solo culturale ma per la
stagione 2019 e 2020 andrà a integrare tutte le sfaccettature e
tutte le possibilità e il potenziale che la Valle d'Aosta può
offrire, cercando di costruire un prodotto coordinato, seppur
differenziato nelle proprie sfaccettature, da posizionare su
mercati che si stanno studiando. Questo affinché ci sia anche qui
una strategia a monte che possa aggiungere una parte importante
nella parte culturale alla parte turistica generale, e che ci possa
essere un maggior afflusso e una strategia di rilancio del settore
espositivo.
Presidente -
Ha chiesto la parola il Consigliere Bertin.
Prego collega.
Bertin (RC AC) ?
Questa interrogazione è un po' un
classico, anche per fare il punto della situazione rispetto a
questo settore. È un settore interessante, tra l'altro in crescita
nonostante le difficoltà economiche che caratterizzano questo
periodo. È un settore importante nel quale la Regione Valle d'Aosta
può avere un suo ritorno importante. Magari poi eventualmente
richiedo nel dettaglio le varie mostre, anche perché non mi ha dato
risposta relativamente ai visitatori paganti, non tanto per una
questione strettamente economica ma è rilevante in ragione
dell'interesse che l'esposizione ha. Poi le chiederò nel dettaglio
la documentazione.
Purtroppo i risultati sono un po' in linea con gli anni
precedenti e la debolezza di tutto questo sistema è la mancanza di
una programmazione. Credo sia necessario avere una programmazione
pluriennale in questo settore, è obbligatorio anche per poter poi
fare, come sottolineava anche l'Assessore, una promozione adeguata.
Una promozione adeguata e mirata la si può fare quando si hanno dei
tempi medio-lunghi nei quali vi è una programmazione seria a monte,
che non può essere improvvisare una mostra a marzo per giugno,
perché altrimenti poi non si riescono a ottenere risultati. I
risultati non sono soltanto in termini numerici ma anche di
promozione culturale in generale e vanno, a mio avviso, ben
distinti. Ci sono mostre che hanno certi obiettivi ed esposizioni
che ne hanno altri, occorre tenere separate le due cose anche
valutando - nel caso di certe mostre che devono avere un obiettivo
proprio di attrazione anche turistico-culturale - le ricadute e gli
investimenti fatti.
È un settore dove c'è molto da fare, negli anni si è speso
tanto, ma si è speso anche male. È un settore nel quale c'è molto
da fare, soprattutto c'è necessità di una programmazione seria nel
tempo, che permetta un'adeguata promozione che può significare, per
una città come Aosta in certi periodi dell'anno, un afflusso di
turisti significativo. Non faccio l'esempio di Martigny perché
avrebbe poco significato, sono realtà molto diverse, ma investire
in questo settore è importante se lo si fa con continuità negli
anni e con una programmazione seria.
Insomma, c'è del lavoro da fare. I dati confermano l'andamento
un po' triste. Buon lavoro, perché ce n'è! Spero che l'aspetto
della promozione sia anche maggiormente valorizzato, altrimenti i
risultati non possono che essere quelli costanti di questi
anni.
Presidente -
Grazie collega Bertin.
