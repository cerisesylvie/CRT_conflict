Classificazione
AMMINISTRAZIONE REGIONALE
CONTROLLI AMMINISTRATIVI



Oggetto del Consiglio n. 1625 del 9 febbraio 2011 - Resoconto
OGGETTO N. 1625/XIII - Interpellanza: "Controlli a campione
predisposti dall'Amministrazione regionale in ordine a
dichiarazioni sostitutive di certificazioni".
Interpellanza
Visti le numerose leggi e i molteplici regolamenti che
impongono l'effettuazione di controlli a campione in ordine ad
autodichiarazioni (dichiarazione sostitutiva di certificazione o
atto di notorietà) presentate da cittadini residenti in Valle
d'Aosta in merito a diverse situazioni reddituali e di stato
civile, in particolare in materia di sostegno e promozione sociale,
di diritto allo studio, di assegnazione, determinazione dei canoni
e gestione degli alloggi di edilizia residenziale pubblica, di
concessione di mutui ad interesse agevolato nell'edilizia
residenziale, di circolazione dei mezzi di trasporto e di
finanziamenti agevolati a favore delle cooperative
edilizie;
Non avendo avuto notizia degli esiti di accertamenti
effettuati da parte delle amministrazioni preposte;
i sottoscritti Consiglieri regionali
Interpellano
la Giunta
regionale per sapere:
1) quali disposizioni siano state emanate per l'effettuazione
di tali controlli da parte della Giunta regionale e dei singoli
Assessorati;
2) quali controlli incrociati siano effettuati tra i servizi
regionali e le amministrazioni comunali o finanziarie per
l'accertamento a campione della veridicità di quanto
dichiarato;
3) quanti controlli a campione (in termini assoluti e
percentuali) siano stati effettivamente effettuati nel corso
dell'anno 2010, con il riscontro di quanti casi di erronea
dichiarazione e con quali conseguenze per i dichiaranti;
4) quali ulteriori iniziative siano eventualmente allo studio
o in fase di realizzazione da parte della Giunta regionale per
assicurare adeguate forme di controllo sulla veridicità delle
attestazioni.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo ritenuto giusto aprire una finestra sulla questione dei
controlli, perché ci giungono da più parti delle segnalazioni
preoccupate circa la veridicità delle dichiarazioni rese
nell'ambito di molteplici procedure amministrative. Il Presidente
sa molto bene come, proprio nello spirito di uno snellimento
dell'attività burocratica per venire incontro alle necessità
dell'utenza, delle persone, non sottoporle a vessatorie richieste
di certificati, eccetera, si proceda ormai in modo generalizzato
attraverso le autocertificazioni.
Ci sono un paio di profili che, a nostro modo di vedere, pongono
problemi riguardando soprattutto delle problematiche relative agli
stati di famiglia, relative a situazioni non sempre molto chiare
forse neanche per gli stessi interessati, ma comunque trattandosi
di situazioni nelle quali la Regione eroga milioni di euro di
sussidi, contributi o esoneri di pagamenti, di tasse scolastiche e
quant'altro... noi abbiamo fatto una ricerca rapida, ma la quantità
di procedure interessate è molto alta: dal diritto allo studio,
all'ambito sociale, all'assegnazione e determinazione dei canoni,
gestione di alloggi di edilizia residenziale pubblica, i mutui per
l'edilizia residenziale, i mezzi di trasporto, eccetera. Volevamo
quindi sapere con precisione, confidiamo nell'assoluta esattezza
della risposta, per fare una valutazione anche nei mesi a venire
sul funzionamento della macchina amministrativa, sulla qualità e
quantità dei controlli fatti, in particolare se sia ben raccordata
l'Amministrazione regionale con le altre amministrazioni, qui gli
stati civili sono gestiti dai Comuni, quindi volevamo sapere se
siamo in linea con i Comuni. Da quanto abbiamo potuto sentire
finora, non c'è questa possibilità di fare l'accertamento
on
line
, può darsi che invece lo sia... e magari questo non
corrisponde al vero per tutti i settori, comunque la necessità
dell'Amministrazione è di poter andare a verificare a campione e
quale sia il campione, perché il campione se è uno su mille, o se è
uno su dieci, o se uno su cento, cambia anche l'effetto deterrente
nei confronti di possibili abusi, speriamo non frequenti, da parte
dell'utenza. Questo le chiediamo, Presidente, perché riteniamo che
sapere i termini assoluti e percentuali quanti ne siano stati fatti
nel 2010 - abbiamo preso quest'anno a campione, perché è il più
recente, credo siano già disponibili all'Amministrazione - sia
essenziale per poter sapere se si è proceduto, come la legge
prevede, ad un accertamento a campione sulle autodichiarazioni
rilasciate da parte dell'utenza. Grazie.
Presidente
- La parola al Presidente della Regione,
Rollandin.
Rollandin (UV)
- Merci M. le Président.
Credo che il tema sollevato meriti prima di tutto una premessa:
l'andamento generale è sicuramente quello di andare verso
l'autocertificazione, anche in quest'aula non molto tempo fa su
altre situazioni abbiamo accolto tale indirizzo anche per le
persone anziane per una serie di problemi che hanno nel riportare
annualmente tutta una serie di documenti comportando ritardi nei
pagamenti, perché se uno deve proporre ogni anno le stesse carte,
c'è un appesantimento che è poco produttivo, tenendo conto che
queste persone in maggioranza non hanno cambiamenti radicali tali
da creare dei soprusi; sono piccoli interventi che veramente non
meritano tale ulteriore aggravio di procedura. Detto questo,
sicuramente è corretto quello che diceva il collega che, a fronte
di un sistema che è un po' più fiduciario, nel senso che mi fido di
quello che il cittadino fa nel momento in cui mi presenta
un'autocertificazione, questo non significa che io devo fidarmi in
modo incondizionato e soprattutto non fare controlli, anzi il
discorso è proprio di fare i controlli e lì nasce l'altro aspetto:
si sta cercando di fare in modo, sulla base dell'esperienza che
deriva anche dai controlli di cui dirò, di farli mirati. Se ci si
accorge che c'è una fetta
borderline
in cui in qualche modo
si rischia di avere qualcosa di più o di meno, è lì che bisogna
prevedere di attivare controlli.
Detto questo, vengo alle risposte puntuali in modo da dare al
collega la possibilità di fare delle valutazioni.
"Quali
disposizioni siano state emanate per l'effettuazione di tali
controlli da parte della Giunta regionale e dei singoli
Assessorati"
: la disciplina dei controlli sulla veridicità dei
contenuti delle dichiarazioni sostitutive è prevista dall'articolo
33 della legge, che dispone l'effettuazione anche a campione in
ogni caso quando sorgono forti dubbi. Inoltre il comma 1
dell'articolo 39 della legge stessa in materia di responsabilità in
caso di dichiarazioni mendaci, si ricorda, prevede che, qualora dai
controlli emerga la non veridicità del contenuto della
dichiarazione, il dichiarante decade dai benefici eventualmente
conseguiti. La predetta disciplina riprende sostanzialmente quanto
già previsto in materia dalla precedente legge regionale n. 18/1999
e resta tuttora in vigore la circolare n. 62/1999, con la quale
sono state emanate, alle strutture dirigenziali
dell'Amministrazione regionale, le direttive per l'effettuazione
dei controlli sul contenuto delle dichiarazioni sostitutive,
definendo i criteri e le modalità cui attenersi. La Giunta non ha
al momento emanato ulteriori disposizioni, ritenendo queste,
comunque, nei principi ancora valide, quindi ha fatto una serie di
verifiche. Questo è il secondo punto che ha chiesto:
"quali
controlli incrociati siano effettuati tra i servizi regionali e le
amministrazioni comunali o finanziarie per l'accertamento a
campione della veridicità di quanto dichiarato"
. Nell'ambito
dei controlli a campione effettuati, esistono controlli incrociati
con i Comuni, verifica della residenza e stato di famiglia, con il
Ministero delle finanze, con l'Agenzia delle entrate, con le
situazioni reddituali, con l'INPS e il controllo delle pensioni
erogate, con l'INAIL per il controllo delle percentuali di
invalidità. Questi ormai sono controlli possibili e
on line
,
quindi c'è una possibilità di attivarsi direttamente...
(interruzione del Consigliere Louvin, fuori
microfono)
...compresi i Comuni, perché i servizi anagrafici sono ormai
tutti collegati, adesso se c'è qualcuno che non lo utilizza ancora
ma, essendo ormai anche collegati con
front office
,
sportello unico, a livello di tutte le amministrazioni, perché
ormai con l'amministrazione tutti sono collegati, le carte vengono
inviate tramite questo sistema, quindi non ci sono difficoltà
oggettive, sono stati effettuati i controlli incrociati interni
all'Amministrazione regionale anche con la Chambre e con
l'Università della Valle d'Aosta.
"Quanti controlli a campione (in termini assoluti e
percentuali) siano stati effettivamente effettuati nel corso
dell'anno 2010, con il riscontro di quanti casi di erronea
dichiarazione..."
: adesso comunico i numeri, poi illustrerò la
tabella riepilogativa distinta per Assessorato, in cui sono
riepilogati, sulla base degli ambiti particolari segnalati nelle
premesse, i dati relativi ai controlli effettuati in termini
assoluti e percentuali, i casi di erronea dichiarazione rilevati e
le conseguenze, che vanno dalla non ammissione ai benefici previsti
alla restituzione dell'importo liquidato, fino alla segnalazione
alla Procura e alla decadenza del beneficio. Dalla tabella in
questione si rileva che, per quanto riguarda l'Assessorato della
cultura, sono stati effettuati nel corso del 2010 286 controlli, la
percentuale, a seconda della previdenza economica, varia da 9,54 al
100 percento con 39 casi rilevati di erronee dichiarazioni. Vorrei
però sottolineare che l'erronea dichiarazione molto spesso nel
discorso della scuola è legata proprio su alcune date di
riferimento che sono non volute, sono errori in buona fede. Per
quanto riguarda l'Assessorato della sanità, sono stati effettuati
5.488 controlli, le percentuali vanno da 1 a 100 percento e 30 casi
di erronea dichiarazione rilevati. Per quanto riguarda
l'Assessorato del turismo, il Dipartimento trasporti ha effettuato
211 controlli, la percentuale varia dal 5,99 percento e al momento
non sono stati rilevati casi di erronea dichiarazione. Per quanto
riguarda l'Assessorato delle opere pubbliche, nell'ambito
dell'edilizia residenziale pubblica sono stati effettuati 948
controlli con percentuali che vanno da 10 a 100 percento (il
discorso delle percentuali è legato alla tipologia), riscontrando
un caso di erronea dichiarazione.
"Quali ulteriori iniziative siano eventualmente allo studio o
in fase di realizzazione da parte della Giunta regionale per
assicurare adeguate forme di controllo..."
: va segnalato che,
tra gli ambiti di collaborazione e di intervento previsti dal
protocollo sottoscritto il 27 ottobre 2010 con il Ministero della
pubblica amministrazione, si è concordato di inserire la
circolarità delle banche dati delle pubbliche amministrazioni, la
semplificazione amministrativa, la misurazione e riduzione degli
oneri burocratici e la prevenzione degli illeciti a danno di una
corretta azione amministrativa, ossia questi sono atti ulteriori
rispetto a quello che oggi si fa. Di conseguenza, nell'ambito degli
interventi specifici previsti dal protocollo, sono ricompresi fra
l'altro anche interventi per la definizione di un modello di
mappatura ed elaborazione di un piano per la riduzione del rischio
e la prevenzione degli illeciti amministrativi, che potrà
facilitare il conseguimento di maggiori livelli di efficienza nei
controlli sulla veridicità delle dichiarazioni. Credo che la
Regione si sia attivata prontamente designando nello scorso mese di
novembre la rappresentanza valdostana nel comitato tecnico
istituito per l'attuazione del protocollo ed è in attesa di
conoscere i componenti designati dal Ministero, al fine di poter
avviare gli interventi previsti dal protocollo, compresi quelli
concernenti la materia in questione. Darò copia al collega dei dati
nello specifico, che possono meglio evidenziare quello che ho
illustrato nelle somme totali. Grazie.
Presidente
- La parola al Consigliere Louvin.
Louvin (ALPE)
- Grazie. Intervengo brevemente, perché mi
pare che ci sia da approfondire il senso di tale termine
"controlli", perché, sapendo che hanno luogo controlli fino al 100
percento, sorprende immaginare che questo permetta una verifica
puntuale di tutti i dati della procedura, non so in che modo si
proceda quando il senso della legge era di semplificare un campione
rappresentativo, però, se sono alcuni settori specifici, questo può
avvenire per alcune procedure. D'altra parte alcune sono anche di
maggior rilievo dal punto di vista finanziario e necessitano un
approfondimento. La ringrazio per la panoramica che ha dato e per
gli elementi di informazione che ha fornito; rimangono - ma sarà
nostra cura andare ad approfondire - questi dati sui collegamenti
on line
, che a noi non risultano essere accessibili da tutte
le postazioni che operano su procedure amministrative della
Regione, ma naturalmente è possibile che siano informazioni
parziali che abbiamo. Dovremo trattare oggi le problematiche
dell'accesso e invece vengono ulteriormente procrastinate, comunque
abbiamo qualche strumento in base alle possibilità che ci dà
l'attuale regolamento, lo facciamo come un dovere collaborativo per
il buon funzionamento dell'amministrazione. Non abbiamo un
accanimento per andare a perseguire la vecchietta che può avere
sbagliato un dato, no, però le segnalo che ci sono aree di forte
incertezza e di estrema approssimazione sulle questioni relative
soprattutto allo stato civile, alla convivenza fra le persone e
quindi una buona comunicazione in linea fra i Comuni e
l'Amministrazione regionale permette di evitare che soprattutto in
problematiche di assistenza, di sussidio, di contribuzione si
proceda in modo originale anche nel rilasciare dichiarazioni a
seconda dei casi sul numero un po' a fisarmonica dei componenti dei
nuclei familiari e questo penso che sia uno dei settori più
delicati. Andremo quindi ad effettuare solo qualche ulteriore
accertamento a titolo collaborativo e le sono ancora grato di
volerci fornire più precisamente le indicazioni del protocollo che
è in corso di attuazione, che sarà uno strumento ulteriore. Questo
dimostra che non sempre le nostre interpellanze hanno uno spirito
guerrafondaio, ma anche puramente collaborativo per cercare di
avere un miglior funzionamento della macchina pubblica e di fare in
modo che tutti ne traggano il giusto beneficio. Grazie.
