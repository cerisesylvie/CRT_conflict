Classificazione
EDILIZIA
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 1625 del 15 novembre 2000 - Resoconto
OGGETTO N. 1625/XI Futura destinazione, a Courmayeur, di
immobili già stazioni funiviarie dismesse. (Interpellanza)
Interpellanza Osservato che le opere di cosiddetta
razionalizzazione degli impianti di risalita attraverso la
costruzione di impianti nuovi per localizzazione e tipologia,
spesso nascono dall’esigenza delle società
proprietarie di liberare e riutilizzare volumetrie (i manufatti
delle stazioni dismesse) in modo da destinarle a speculazioni
immobiliari;
Rilevato che il parere positivo della V.I.A. dato dalla Giunta
regionale al nuovo impianto Dolonne/Plan Checrouit (a Courmayeur) e
la successiva costruzione del nuovo impianto libera dalla propria
destinazione la stazione della vecchia ovovia (a Dolonne sud), in
ottimo stato di manutenzione, che potrà essere convenientemente
utilizzata ad altri fini;
Ritenuto opportuno avere ulteriori informazioni sul fenomeno e
sul giudizio che ne dà l’Amministrazione;
i sottoscritti Consiglieri regionali
Interpellano
l’Assessore competente per sapere:
1) se, a Courmayeur, vi siano dei precedenti relativamente a
stazioni funiviarie trasformate in alberghi o condomini;
2) se è a conoscenza del fatto che la Courmayeur Mont Blanc
funivie S.p.A. avrebbe già venduto ad una terza società, che opera
nel settore immobiliare e alberghiero, la stazione di partenza, a
Dolonne - sud, dell'ovovia chiusa da alcuni anni, e quale è il suo
giudizio al riguardo;
3) quale sarebbe l’intendimento, in ogni caso, se
scoprisse:
- che comunque tale stazione (dell’ex-ovovia) è
stata alienata a fini speculativi;
- che, grazie alla costruzione della nuova funivia, la società
proprietaria trasferirà le proprie attività
all’interno dei nuovi locali, con
l’intento di trasformare la stazione della funivia
"Gigante" (quella che parte dal centro di Courmayeur) a fini
speculativi, con un’operazione immobiliare dal
valore di alcune decine di miliardi.
F.to: Curtaz - Squarzino Secondina
Presidente
La parola al Consigliere Curtaz.
Curtaz (PVA-cU)
Cominciando a trattare l'interpellanza ci
tocca fare un salto indietro dal punto di vista cronologico perché
dopo aver parlato dell'attualità e dell'alluvione, che è ovviamente
l'argomento di maggior rilievo, che ha assorbito l'interesse di
tutte le altre questioni che pure l'agenda politica ci riservava,
siamo costretti a fare un passo indietro, come dicevo, per
affrontare delle questioni rilevanti come questa contenuta
nell'interpellanza che ci accingiamo a discutere. Questa
interpellanza adombra un sospetto politico, quello che dietro
l'interesse al rifacimento di strutture funiviarie in Valle d'Aosta
e in maniera specifica a Courmayeur ci siano degli interessi
speculativi di tipo immobiliare perché il fare una nuova funivia
normalmente libera dei volumi costituiti dalle vecchie stazioni di
risalita e di arrivo? e poi questi volumi vengono negli anni
utilizzati a scopi speculativi.
Siamo quindi partiti dal caso che è sotto l'attenzione
dell'opinione pubblica da alcuni mesi, che è quello dell'impianto
Dolonne/Plan Checrouit, per chiedere all'Assessore competente se a
Courmayeur ci siano dei precedenti relativamente a stazioni
dismesse che siano diventate alberghi o condomini; per chiedere se
è a conoscenza del fatto che la Courmayeur/Mont-Blanc avrebbe già
venduto a una terza società la stazione di partenza della vecchia
ovovia Dolonne/Plan Checrouit, tra l'altro una stazione di partenza
in ottimo stato di manutenzione e quindi estremamente appetibile
dal punto di vista immobiliare; in terzo luogo, e qui siamo nel
campo delle ipotesi, chiediamo all'Assessore una valutazione, che
cosa penserebbe, quale sarebbe il suo intendimento se egli
scoprisse oltre che alla stazione ex ovovia è stata alienata, che
grazie alla costruzione della nuova funivia, quindi della nuova
stazione di partenza, la società proprietaria, cioè la
Courmayeur/Mont-Blanc, trasferirà tutte le proprie attività
all'interno dei nuovi locali con l'intento di trasformare la
stazione della funivia Gigante posta al centro di Courmayeur a fini
di alienazione immobiliare.
Faccio presente che ad un calcolo sommario delle volumetrie ci
troveremmo di fronte a un business che non andrebbe lontano dai
18-20 miliardi, questo per capire qual è la posta in gioco, mentre
noi stiamo pensando all'impatto ambientale, alla funzionalità, al
trasporto degli utenti, all'ampliamento del domaine skiable,
pavento il sospetto politico, ripeto, che dietro questi interessi a
costruire delle nuove funivie ci siano anche queste operazioni di
carattere immobiliare.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Cercherò di attenermi ai fatti dei quali sono
a conoscenza, diventa difficile rispondere ai sospetti politici,
però penso che da molte di queste risposte oggettive molti dei
sospetti vengano a cadere.
Al primo quesito rispondo che nei primi anni '80 parte del
sedime originariamente destinato ad ospitare alcuni locali di
supporto alla telecabina Courmayeur/Plan Checrouit e parte dei
volumi della struttura intermedia della stessa telecabina furono
utilizzati per la realizzazione di due aziende alberghiere: una con
denominazione "Les jumeaux", dotata di caratteristiche di
medio-alto livello, l'altra con denominazione "De la télécabine"
con caratteristiche qualitative leggermente inferiori, entrambe le
operazioni furono autorizzate dalla competente autorità comunale
con rilascio di permessi edilizi n. 98 e n. 99 rispettivamente in
data 17 e 23 luglio 1981.
Secondo quesito: sì, l'Assessorato è a conoscenza del fatto che
la Courmayeur/Mont-Blanc funivie S.p.A. ha venduto lo scorso mese
di luglio all'Alta marea, compagnia alberghiera S.r.l. di Roma,
l'immobile e l'azienda Hôtel de la télécabine che peraltro la
stessa gestisce dal 1996. La vendita comprende anche il vano
tecnico originariamente adibito a stazione di partenza della ex
funivia di Dolonne.
Si conoscono inoltre gli intendimenti della società Alta marea
di Roma, la quale ha formalmente dichiarato di avere l'intenzione
di procedere a una riqualificazione dell'albergo attraverso una
ristrutturazione che dovrebbe portare a un aumento della capacità
ricettiva e degli spazi comuni, al rifacimento degli impianti,
all'ampliamento delle sale ristorante e bar, alla sostituzione
degli arredi e dei corredi. Tale intendimento non pare pertanto
tradursi nell'ipotesi paventata dagli interpellanti in quanto la
ristrutturazione dell'azienda alberghiera.
La télécabine garantirebbe il potenziamento e la
riqualificazione di una struttura turistico-ricettiva in parziale
stato di involuzione. Nel caso specifico allo stato attuale si
presenta una situazione non ideale costituita da una commistione
fra volumi, parliamo dal punto di vista ricettivo, fra volumi
tecnici ormai dismessi e volumi regolarmente utilizzati per
l'esercizio dell'attività alberghiera.
E veniamo ai sospetti, terzo punto. Relativamente a questo
quesito vogliamo precisare che quanto affermato dagli interpellanti
è inesatto in quanto gli uffici della società Funivie
Courmayeur/Mont-Blanc non sono ubicati nel volume dell'attuale
impianto funiviario Courmayeur/Plan Checrouit, detta Gigante, ma
sono dislocati nell'ex stazione di partenza della vecchia
telecabina Courmayeur/Plan Checrouit dismessa limitatamente al
tratto Courmayeur-Dolonne dal 1978.
Delle eventuali diverse destinazioni di tali beni immobili non
siamo a conoscenza e comunque è competenza dell'amministrazione
locale, mentre per quanto attiene la Regione non pensiamo che su
questo tipo di destinazione abbia autorità per intervenire.
Si informa inoltre che la realizzazione - e qui togliamo
l'ulteriore sospetto che è quello grosso perché quando si parla di
decine di miliardi qua tutti si spaventano - della nuova telecabina
Dolonne/Plan Checrouit non andrà a sostituire la funivia Gigante.
Lo smantellamento e la trasformazione d'uso di tale ultimo impianto
non sembra tra l'altro rientrare negli obiettivi della società, ma
questo può essere labile? ci sono invece dei vincoli?
(interruzione del Consigliere Curtaz, fuori
microfono)
? va bene, fra dieci anni probabilmente e allora lasciami
finire.
Dicevo, tant'è che la stessa nel corso del 1998 ha effettuato
una revisione generale legata al ventesimo anno dell'impianto con
un costo di 5 miliardi per i quali ha goduto anche dei benefici
della legge regionale n. 8, finanziamento del mutuo del contributo
regionale.
Ai sensi di questo beneficio, ai sensi della sopracitata legge,
in relazione alla concessione sia del contributo che del mutuo, il
soggetto beneficiario è vincolato a non alienare, cedere o
distogliere dalla loro destinazione le opere e i beni finanziati
per un periodo di dieci anni; è l'articolo 13 della legge.
Presidente
La parola al Consigliere Curtaz.
Curtaz (PVA-cU)
Ringrazio l'Assessore per i dati che mi ha
fornito. L'Assessore ha risposto a tre delle mie domande; ha detto
di sì a due dei miei tre sospetti e uno mi sembra particolarmente
grave. Intanto sappiamo che queste operazioni speculative hanno due
precedenti: negli anni '80 sono stati utilizzati degli immobili,
delle volumetrie che avevano finalità di "servizio pubblico" per
essere destinate ad alberghi e questo è un dato oggettivo?
(interruzione dell'Assessore Lavoyer, fuori
microfono)
? era un sospetto per me che non lo sapevo.
Vi è un secondo punto su cui vorrei attirare l'attenzione perché
mi sembra di particolare gravità e uso questo termine in maniera
appropriata; oggi apprendiamo che, mentre il Comitato per la
valutazione di impatto ambientale e la Giunta regionale,
ragionavano sul nuovo impianto, la Courmayeur/Mont-Blanc cedeva il
vecchio impianto.
L'Assessore ci ha detto che nel luglio del 2000, prima della
delibera della Giunta, la Courmayeur/Mont-Blanc ha venduto
l'impianto "vecchio" - vecchio fra virgolette perché era in ottime
condizioni - alla società Alta marea di Roma per ricavarne un
albergo, quindi mentre in quest'aula fra le forze politiche,
nell'opinione pubblica, sui giornali si discuteva se era meglio la
soluzione riadattamento del vecchio impianto oppure impianto nuovo,
la società Mont-Blanc cedeva il vecchio impianto. Io rilevo una
serie di dati?
(interruzione dell'Assessore Lavoyer, fuori
microfono)
? ma arrivo alla deduzione che a voi scandalizza, ma a me
scandalizza di più. Deduco che quella funivia non poteva che
essere, a quel punto, una funivia nuova da fare in un altro luogo,
visto che come dite voi da due anni, se non ho capito male, c'era
un preliminare in base al quale gli edifici della linea vecchia
venivano alienati, significa che c'era da parte della
Courmayeur/Mont-Blanc la convinzione che si sarebbe fatto comunque
un impianto nuovo. Quindi quello che era un mio dubbio perché non
sapevo queste cose, oggi non è più un sospetto, ma una certezza
aggravata dal fatto che è una cosa che si sapeva da due anni. Mi
sarei aspettato che qualcuno della Giunta, quando il sottoscritto
chiedeva dei chiarimenti su queste cose, avesse detto:
"Caro
Curtaz sei un pirla perché stai parlando di un vecchio impianto,
della vecchia stazione che tu vuoi rinnovare, mentre è già venduta
da tempo
". Perché nessuno me lo ha detto qui dentro? Si sa solo
oggi? O non si doveva dire?
Non è la prima volta che affrontiamo questi problemi, noi lo
abbiamo detto in tutte le salse che eravamo per il rinnovo del
vecchio impianto; oggi si sa che da tempo la Giunta sapeva che era
venduto: complimenti!
Terzo punto, quello che rimane un sospetto. L'Assessore Lavoyer
mi dà una precisazione, probabilmente corretta che non sposta il
problema, dice:
"Guarda che gli uffici non sono nella funivia
Gigante, ma sono un po' più in là, dove c'era la vecchia funivia
che andava a Plan Checrouit".
Sarà così, non discuto, però non sposta di una virgola il
problema; il problema è se noi consentiamo, come si rischia di
consentire con le larghe maglie di condizioni che voi avete imposto
alla società Mont-Blanc per fare la nuova funivia, di trasferire
tutti gli uffici, i magazzini e quant'altro nel nuovo impianto di
risalita di Dolonne, la società si libera tutti i locali che ha al
centro di Courmayeur, che potrà destinare, dopo i cambiamenti di
destinazione d'uso, ad attività speculativa. Sarebbe stato giusto
che tutti questi argomenti, fossero emersi subito nella discussione
generale. Ciò non è avvenuto. Ne prendiamo atto con rammarico.
Presidente
La parola all'Assessore al turismo, sport,
commercio e trasporti, Lavoyer per fatto personale.
Lavoyer (FA)
Il fatto personale è nella correttezza delle
cose che si dicono perché il Consigliere Curtaz non può dire che la
Giunta sono due anni che sapeva che questi immobili venivano
venduti quando questi immobili sono stati venduti il mese di
luglio.
La Giunta ha detto che è da due anni che è stata decisa la nuova
allocazione, che è da due anni che si sa che la nuova allocazione è
lì e cosa significa il cambio di proprietà della società Mont-Blanc
a un'altra società che già gestiva queste strutture? Non significa
nulla perché se non veniva venduta all'Alta Marea, le stesse
operazioni potevano eventualmente? è solo per dire le cose come
stanno, poi Curtaz si può tenere i suoi sospetti, però deve dire le
cose come stanno.
(i Consiglieri del gruppo Valle d'Aosta per l'Ulivo
contestano il diritto dell'Assessore Lavoyer ad intervenire per
fatto personale)
Presidente
? No, era fatto personale. Il fatto personale è
proprio perché personale è giudicato dalla persona che interviene e
si riteneva personalmente interessato. Non è altro.
Per favore, proseguiamo con il Consiglio.
