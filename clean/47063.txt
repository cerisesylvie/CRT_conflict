Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3394 del 7 marzo 2024 - Resoconto
OGGETTO N. 3394/XVI - Interpellanza: "Approfondimenti a
seguito di segnalazioni di criticità presso il Pronto Soccorso
dell'Ospedale Parini".
Bertin (Presidente) -
Punto n. 37. Consigliere Manfrin ne
ha facoltà.
Manfrin (LEGA VDA) -
Come parte di quest'Aula ricorderà,
nello scorso Consiglio avevamo depositato iniziativa similare ma
che era stata ritenuta dal Presidente del Consiglio formulata con
frasi sconvenienti, quindi il Presidente del Consiglio ha ritenuto
opportuno non ammetterla alla discussione.
Per cui d'ora in poi glielo preconizzo, Assessore, io le
chiederò conto di cose che sono accadute senza dirle qualche cosa
su cosa è accaduto, in maniera che così lei arriverà qua in aula e
non saprà a cosa dovrà rispondere.
Questo purtroppo è quello a cui mi obbliga il "suo", perché io
non l'ho votato, Presidente del Consiglio e quindi questo sarà
quello che io farò purtroppo d'ora in poi, ne perderà lei, ne
perderà il dibattito, la metterò a conoscenza di quanto accaduto in
quest'aula e lei apprenderà in quest'aula e risponderà nulla,
perché non lo saprà, ma va bene così.
Mi dispiace, avrei voluto modalità diverse ma questo è quello a
cui ci è stato costretto, alla chiusura che viene opposta a noi
Consiglieri.
D'altra parte però di queste segnalazioni lei ne ha avuto
contezza, perché nella prima stesura di quest'iniziativa le avevamo
fornito copia, quindi sicuramente avrà delle spiegazioni.
Noi però non vogliamo concentrarci tanto su queste segnalazioni,
quindi le voglio citare en passant, perché queste segnalazioni in
sé non sono l'oggetto dell'iniziativa: l'oggetto è capire che cosa
accade al Pronto Soccorso di Aosta quando, purtroppo, accade di
dover aspettare delle ore, o soprattutto quali sono le motivazioni
che stanno dietro a queste attese.
Perché, vede, c'è un dato che io non ho scritto sull'iniziativa
la volta scorsa, Assessore, - le ripeto - questa non è
responsabilità sua. Di tante cose può avere responsabilità ma non
certo della censura che è stata applicata all'iniziativa.
Però rispetto alle segnalazioni che abbiamo depositato, c'è un
dato, un tratto che peraltro contraddistingue e ha contraddistinto
anche tutta un'altra serie di "risegnalazioni" che ci sono giunte
dopo aver denunciato la censura che ci era stata applicata sulla
scorsa iniziativa.
Il dato comune che ha contraddistinto tutte queste iniziative è
stato il fatto che le persone, che pur hanno avuto delle criticità
nel Pronto Soccorso, hanno detto tutte quante una cosa che era
sostanzialmente identica, cioè: "Il personale si è fatto in quattro
per poter alleviare la condizione in cui eravamo", quindi tutte le
persone hanno elogiato il lavoro del personale del Pronto Soccorso,
dicendo che è stato fatto tutto quanto in loro potere con umanità e
con dedizione, per evitare che succedesse loro qualcosa di peggio,
piuttosto che per cercare di accelerare quella che era purtroppo
l'attesa a cui erano sottoposti.
Credo che da questo si debba partire, dobbiamo dare un messaggio
forte. È stata diffusa una comunicazione importante da parte degli
operatori del Pronto Soccorso che riteniamo di poter fare nostra
proprio con quest'iniziativa, perché non è sugli operatori del
Pronto Soccorso che ci dovevamo concentrare, anzi, l'umanità e le
capacità messe in piedi dagli operatori del Pronto Soccorso sono
state esemplari, quindi non sono loro sicuramente l'oggetto delle
inefficienze che purtroppo la struttura ha messo in piedi.
Come le dicevo en passant, citiamo quelle che erano le
problematiche e le criticità che avevamo portato alla sua
attenzione segnalando, per esempio, che un'utente di 90 anni -
risultata positiva al Covid quando è arrivata in Pronto Soccorso
per accertamenti a seguito di intervento domiciliare - è arrivata
la sera del 21 dicembre 2023, è stata collocata in un box dopo
diverse ore e al ritorno, dopo diverse ore, era sempre nello stesso
box da sola, senza un goccio d'acqua, ancora sulla barella, sudata
fradicia in uno stanzino particolarmente caldo. Questa, tra
l'altro, è una segnalazione che è comune a molti altri utenti che
segnalano temperature superiori a 30 gradi all'interno di questo
stanzino in cui vengono collocate queste persone.
Alle ore 22:00, dopo 29 ore di attesa, l'utente novantenne,
sempre in barella, sempre isolata nello stesso box a digiuno,
comincia dare segni di sfinimento fisico e psicologico e viene
ricoverata nel reparto di otorinolaringoiatria come succursale di
geriatria. Questo è quello che è accaduto in un caso.
Nel secondo caso una donna molto più giovane, dopo un'iniziale
attesa di cinque ore, è stata poi collocata su una sedia a rotelle
per altre sei ore e poi non si è ben saputo come intervenire fino a
quando ci si è messi d'accordo su come si dovesse intervenire, ma
la visita è stata rimandata a giorni successivi; alla prenotazione
al CUP non si è trovato posto e adesso, a fronte di questi ritardi,
la paziente dovrà purtroppo subire un intervento per rimuovere il
versamento che le si era creato nel frattempo.
Infine un'altra utente di 88 anni - entrata al Pronto Soccorso
alle ore 14:40 del giorno 17 gennaio 2024 per insufficienza
respiratoria con saturazione bassissime e il cuore in fibrillazione
- è rimasta sei ore e mezza su una carrozzina, senza nessuna
visita, a esclusione del tampone e dei parametri vitali dopo circa
tre ore e mezza.
Alle ore 20:20, i familiari, a fronte della minaccia di
denunciare il personale presente, unitamente alle lastre hanno
ottenuto una visita dalla dottoressa.
Dopodiché è sempre stata collocata in questa stanzina con 33
gradi (dicono i familiari) e nella mattina del 20 gennaio la
famiglia ha chiesto le dimissioni ed è stato poi chiesto il
pagamento del trasporto con tariffa al chilometro.
Tutte queste segnalazioni, che sono solo la punta dell'iceberg
di altre decine che abbiamo ricevuto, ci dicono che purtroppo il
Pronto Soccorso è particolarmente sotto stress perché - è quello
che ci è stato comunicato, ma su questo noi vorremmo delle conferme
o delle smentite da lei, Assessore - perché manca il personale,
manca il personale per aprire dei reparti e, mancando il personale
per aprire dei reparti, è evidente che queste persone non possono
essere collocate da altre parti e quindi rimangono all'interno del
Pronto Soccorso.
Questo fa sì che purtroppo tanto personale debba essere
utilizzato per stare dietro alle decine e decine e decine di
pazienti che sono collocati nel Pronto Soccorso ed è evidente che
tutte queste persone richiedono un'assistenza e purtroppo è
evidente che il Pronto Soccorso non possa occuparsi in
contemporanea di tutti quanti nello stesso momento. Questo
determina, come è di tutta evidenza, quello che le ho
descritto.
Ora questo dato, quindi questa carenza di personale però cozza
in maniera particolare da una parte con quei dati che ci avete
fornito in Commissione, dove è arrivato un dirigente che ci ha
detto che erano stati abbattuti i tempi del boarding; è evidente
che non sia così, ed è evidente proprio a seguito delle decine di
segnalazioni che sono arrivate, ma ,dall'altra parte, cozza anche
con i dati che ci avete fornito - a questo punto ipotizzo, ma anche
qui chiederei una sua conferma - sul contenimento della fuga del
personale sanitario medico, perché se effettivamente nel 2021 si
poteva far fronte a tutta una serie di criticità (e da quello che
ci dicono in maniera particolare proprio la carenza d'infermieri fa
sì che non si possa star dietro a tutto) dalla tabella che ci avete
fornito il calo di infermieri dal 2021 a oggi è stato soltanto di
cinque unità. Se questa tabella corrisponde a verità, è un po'
difficile immaginare che soli cinque infermieri in meno creino una
paralisi come quella che ci è stata descritta, così come la carenza
di medici che è soltanto, a quello che ci avete detto, di dieci
unità dal 2021 a oggi.
Su tutte queste cose e su queste criticità credo che proprio ci
sia necessità di far luce e proprio per il tramite di
quest'interpellanza, Assessore, le chiediamo per conoscere se, a
fronte dell'eventualità rilevata, sia intenzione compiere i
necessari approfondimenti atti ad appurare cosa sia accaduto nei
casi segnalati e, se confermati, a prendere i necessari
provvedimenti.
Presidente -
Risponde l'assessore Marzi.
Marzi (SA) -
Veniamo alla prima domanda, "Se, a fronte
delle eventuali necessità rilevate, sia intenzione compiere i
necessari approfondimenti atti ad assicurare cosa sia accaduto nei
casi segnalati e, se confermati, a prendere i necessari
provvedimenti".
Naturalmente, come da lei richiamato in premessa, noi riceviamo
delle domande; non credo cambierà molto nel caso in cui lei non sia
così specifico, perché spesso le repliche sono comunque negative,
per cui proveremo a rispondere come siamo in grado, e anche nel
caso specifico noi daremo una risposta rispetto alle domande.
Tra l'altro tutta la tesi che ha portato avanti rispetto al
fatto che la situazione del Pronto Soccorso del Parini di Aosta sia
legata solo ed esclusivamente a carenze mediche è una sua opinione
che io rispetto, ma come abbiamo avuto più volte occasione di dire
in quest'Aula - e quando dico più volte dico davvero molte, molte
volte - di fatto le motivazioni sono varie e variegate e sono
legate soprattutto alla difficoltà di dimissione nei reparti nei
quali i pazienti cronici dovrebbero uscire per lasciare posto
quindi a molti pazienti cronici che, in teoria, non dovrebbero
essere presenti in Pronto Soccorso, ma questo poi lo definiremo per
l'ennesima volta nella risposta indipendentemente dalla replica di
riferimento.
Venendo invece alla prima domanda, l'iniziativa richiama
nuovamente l'attenzione su quanto già ampiamente affrontato in
quest'aula e appunto nella V commissione consiliare. Il tema
dell'emergenza/urgenza è stato infatti ampiamente illustrato lo
scorso 6 febbraio in V commissione con l'audizione del direttore
generale, di tutta la direzione strategica e del direttore del
Dipartimento strutturale emergenza e accettazione dell'Azienda
USL.
Come rappresentato durante quest'audizione, evidenziamo
nuovamente che nell'ultima annualità si è registrato (e quindi è
qui, però bisogna ascoltare con attenzione, perché sono
sfaccettature che invece non possono essere interpretate in maniera
massiva, capisco che interpretandole in maniera massiva si ha la
possibilità di fare un'iniziativa in più in Consiglio, però le
risposte devono essere, visto che poi bisogna operare per il bene
della comunità, invece precise) un incremento di gravità dei casi
sul totale degli accessi che è indice di maggiore appropriatezza
degli accessi medesimi al Pronto Soccorso.
Inoltre, nonostante quest'incremento della gravità dei casi, il
dato di permanenze in Pronto Soccorso è diminuito, segnale che le
misure messe in capo hanno avuto una risposta positiva su questa
fattispecie.
Nel rispondere a quest'iniziativa, credo opportuno ricordare,
come da lei già fatto, la recente lettera aperta con la quale tutti
gli operatori del Pronto Soccorso chiedono con forza a cittadini,
professionisti dell'informazione, esponenti pubblici e politici,
quindi noi, di assumere comportamenti responsabili, in particolare
gli operatori si riferiscono alle pubblicazioni sui social in cui
rilevano istigazione all'odio che contribuiscono ad alimentare
disinformazione e a restituire un'immagine assolutamente distorta
della realtà, distruggendo il rapporto di fiducia tra gli utenti
pazienti e gli operatori che se ne prendono cura, arrecando di
fatto un gravissimo danno ad entrambi.
Riteniamo che questa presa di posizione, netta e pienamente
condivisibile, non possa venire ignorata, ma debba essere osservata
sia per il rispetto che dobbiamo a chi ininterrottamente nel
proprio lavoro si prodiga per il prossimo, sia - come abbiamo già
affermato - per tutelare l'immagine esterna della nostra sanità
regionale.
La sua iniziativa - non ce ne voglia, anzi, la ringraziamo per
averla fatta rinnovare - pare proprio cadere sia a fagiolo che a
cetriolo, e lei sicuramente condivide questo tipo di aspetto perché
ne conosce ogni sorta di sfaccettatura.
L'Azienda USL quindi approfondisce ogni segnalazione che
riguarda i suoi servizi, compreso il Pronto Soccorso; agli
approfondimenti condotti segue una comunicazione agli utenti e la
disponibilità a un incontro tra l'Azienda e gli interessati.
Gli esiti degli approfondimenti, se non già noti e presi in
carico, contribuiscono alle azioni di miglioramento del servizio. É
corretto anche dare atto delle positive soddisfazioni espresse dai
cittadini, che confermano la bontà del lavoro svolto in Pronto
Soccorso.
Dall'esame delle comunicazioni pervenute all'URP, riferite al
Pronto Soccorso, nel 2023 si rilevano ventidue segnalazioni con
dodici encomi e ringraziamenti e nel 2024, a oggi, tre segnalazioni
con tre encomi e ringraziamenti.
Naturalmente è una questione di come si vede il bicchiere, lei
ne ha segnalati un tot di natura negativa, è corretto dare anche
positività a quelli per i quali si riescono a dare delle
segnalazioni positive che, a mio modesto avviso, sono più di quelle
che con i numeri si indica.
Torniamo a elencare le diverse iniziative intraprese per
migliorare l'operatività del Pronto Soccorso, tra le quali la
modulazione programmata dell'attività chirurgica.
Per ridurre la pressione sul Pronto Soccorso, abbiamo reso
coerente la programmazione degli interventi chirurgici, ovviamente
quelli non urgenti, con la stagionalità turistica che condiziona
fortemente la nostra regione in termini di presenza umana, non di
accessi al Pronto Soccorso.
È un dato interessante, quasi unico a livello mondiale, sono
soltanto alcune località turistiche di matrice religiosa che hanno
queste espansioni di popolazione sul territorio in archi temporali
così ristretti, come capita alla nostra regione.
L'elevato afflusso turistico moltiplica infatti la popolazione
sul nostro territorio sino a cinque volte d'inverno per tanti mesi
consecutivi e sino a sette-otto volte d'estate solo per i mesi in
questo caso di luglio e agosto, determinando, ancor più che in
altre regioni, un forte aumento quindi degli accessi in Pronto
Soccorso anche se per fortuna vengono a trovarci non soltanto per
stare fermi in camera d'albergo, ma anche per visitare un
territorio meraviglioso come il nostro.
Nei periodi di maggiore afflusso turistico, viene quindi ridotta
la programmazione degli interventi in modo da poter offrire nei
reparti un maggior numero di posti letto disponibili a favore delle
urgenze.
Noterà che questo dato è assolutamente coerente con quello che
le ho rappresentato poc'anzi rispetto a uno dei principali problemi
rispetto al Pronto Soccorso o al boarding, quindi la possibilità
per le persone che accedono al Pronto Soccorso non di avere
un'immediata risposta sulle classiche necessità da Pronto Soccorso,
ma su questioni di matrice cronica.
La stagionalità di accesso, quindi, consente di accelerare i
trasferimenti in reparto riducendo, di conseguenza, i tempi di
attesa in Pronto Soccorso. Al contrario, nelle stagioni a minor
afflusso turistico, si aumenteranno gli interventi programmati in
modo da smaltire le liste di attesa e fornire servizi urgenti ma
necessari. Questo è quello che compete alla USL e non quanto
richiamato con così tanta verve di matrice quasi personale dal
collega Marquis poc'anzi.
Inoltre, nei periodi a maggior afflusso, la dotazione
dell'Admission Room è aumentata sino a diciotto posti letto e la
sua funzionalità è potenziata, oltre che in fase di entrata, anche
in fase di uscita, questo perché l'Admission Room svolge un ruolo
intermedio, importante, non solo tra il Pronto Soccorso e il
ricovero nel reparto di destinazione per i pazienti acuti, ma anche
nella fase di dimissione dei reparti in attesa dei trasferimenti
presso le strutture territoriali, altro dato di matrice cronica e
di comorbilità.
Le altre iniziative riguardano, lo ripetiamo, l'imminente
espletamento del concorso per i medici di emergenza/urgenza, con le
importanti novità previste dal nuovo atto aziendale, con una nuova
struttura complessa e due nuove strutture semplici, tra cui
l'elisoccorso, il potenziamento dei servizi ospedalieri di gestione
dei posti letto, e quindi il cosiddetto Bed Management di cui
abbiamo parlato in Commissione, la prosecuzione e potenziamento del
progetto Indico che cura le dimissioni complesse attraverso un
lavoro di gruppo di professionisti che si concentra nell'accelerare
le dimissioni, favorendo il rientro domiciliare o presso le
strutture territoriali.
Altro dato, questo, che conferma in coerenza che il principale
problema è quello dell'utilizzo e della presenza di eccessivi
pazienti cronici.
Questo servizio è svolto in attesa dell'avvio della Centrale
Operativa Territoriale - inserita nel Piano della salute e del
benessere sociale, finanziato nell'ambito, tra l'altro, del PNRR -
che dovrà anche fungere da centrale di gestione di flussi di
assistiti con dimissioni ospedaliere difficili.
Il rafforzamento delle risorse umane in campo attraverso avvisi
specifici di reperimento di personale, gli incentivi al personale
del Pronto Soccorso e la prosecuzione della convenzione con ISAV
per la chirurgia ortopedica con la sua estensione con la legge
regionale 27/2023 saranno oggetto di una risposta a un'altra
interpellanza fra poco.
Presidente -
Consigliere Manfrin, a lei la parola.
Manfrin (LEGA VDA) -
Vede, assessore Marzi, con l'onestà
intellettuale che spesso la contraddistingue, potrà fare una
semplice valutazione, e la invito a farla. Lei mi conosce da tempo,
perché da tempo siamo su banchi contrapposti, prima in Comune di
Aosta e poi all'interno di quest'aula e, come sa, ogni volta che ho
presentato un'iniziativa, se a fronte delle risposte ricevevo le
notizie positive, gliene ho sempre dato atto e merito, e su questo
penso che lei possa testimoniarmelo.
Sostanzialmente quindi sostenere che io parta prevenuto e che io
miri a dichiararmi non soddisfatto, non so per quale recondito
obiettivo, ovviamente è ingeneroso nei miei confronti, ma prendo
atto anche che lei ha il piglio dell'arena e giustamente deve
approfittare di queste occasioni in cui siamo riuniti in quest'aula
per poter dare un cenno di vita e quindi ne prendiamo atto.
Rispetto però a tutto quello che ci ha elencato e a una serie di
azioni che lei ci ha sostenuto essere state messe in campo per
abbattere queste attese, purtroppo dobbiamo prendere atto che, per
quanto si possa calcolare le medie, noi potremmo forse dire che in
media il paziente, invece di aspettare tre ore, ha aspettato due
ore e 52 minuti, forse si potrà anche dire, e ci sarà anche un
miglioramento, però questo significa - come ci insegna Trilussa -
che c'è una media ma che ci sarà qualcuno che ha aspettato 10
minuti e qualcuno che purtroppo, come è accaduto ieri, ha atteso 26
ore di sofferenza prima di essere operato d'urgenza.
Ora comprenderà che dire che le difficoltà sono le dimissioni
dei pazienti cronici per liberare posti letto per ulteriori persone
- io posso prendere atto della sua spiegazione e della sua
motivazione - cozza con il fatto che ci sia stato un abbattimento
dei tempi.
Dall'altra parte, lei dice che c'è stato un miglioramento
rispetto alla gravità degli accessi al Pronto Soccorso, il che
significa che rispetto a prima le persone si rivolgono al Pronto
Soccorso in maniera maggiore - non ovviamente in maniera esclusiva
-quando hanno effettivamente dei problemi di una gravità importante
e non quando hanno problemi più lievi.
Questo è un dato in controtendenza: se c'è un miglioramento
rispetto all'accesso delle persone che evidenziano di avere
problemi meno gravi, e quindi c'è una maggiore educazione da parte
del cittadino nel recarsi al Pronto Soccorso, dall'altra parte non
vediamo però un abbattimento dei tempi.
Io sono sicuro che probabilmente non troveremo un accordo su
questo tema, però quello che le chiedo - come chiedo ad alcuni dei
suoi colleghi quando parliamo all'interno di quest'aula - è di
calarsi nella realtà e nella situazione che alcuni genitori, che
alcuni figli, che alcuni parenti hanno dovuto vivere all'interno di
questo Pronto Soccorso.
Si immagini di accompagnare un parente che ha 90 anni e di stare
poi ad attendere che questo parente venga preso in carico per 29
ore e poi di vederselo restituito in condizioni peggiori di quando
era entrato e per carità di patria dire: "Sapete che c'è? Prendo e
me lo porto a casa, perché non si trova un posto, non si trova
soluzione".
Io sono convinto, Assessore, che se lei vivesse
quest'esperienza, molto probabilmente avrebbe un approccio
differente in quest'aula nel trattare un problema come quello che
abbiamo trattato.
Io credo che lei potrà fare sicuramente ancora un'azione di
persuasione, di convincimento e anche di sensibilizzazione,
nonostante in quest'aula non voglia dare soddisfazione, ma sono
certo che i casi concreti che le abbiamo fornito servano e siano
utili per evidenziare la situazione.
Lei ha detto che le carenze mediche sono una mia opinione. No,
non sono una mia opinione, io le ho fatto una domanda chiedendole
se effettivamente è così, perché a molte persone che si sono recate
in Pronto Soccorso e che hanno chiesto spiegazioni hanno detto:
"Sì, ma non abbiamo personale per aprire i reparti", quindi io le
dico quello che è stato risposto, questo è.
Se questa è la spiegazione, le tabelle ci dicono altro,
purtroppo per una motivazione o per un'altra, le attese ci sono
state e ci continuano a essere.
La prego, Assessore, glielo dico con il cuore, faccia di tutto
perché questa situazione obiettivamente non è più sostenibile.
Presidente -
Una
precisazione obbligatoria: né da parte mia, né da parte
dell'Ufficio di Presidenza tutto, c'è mai stato nessun intento
censorio, tant'è che oggi l'interpellanza è stata presentata e
credo che contenga delle provocazioni che in parte smentiscono
questa nostra volontà censoria che non c'è mai stata. Era un fatto
personale, visto che mi ha chiamato in ballo, e qui
finisce.
Manfrin (LEGA VDA) -
Lei sostanzialmente dice che io le
ho attribuito una volontà censoria ma che questa volta il deposito
di quest'iniziativa, la discussione di quest'iniziativa rileva che
non c'era una volontà censoria.
In realtà sì, Presidente, perché lei la volta scorsa ha
censurato un'iniziativa dicendo che era formulata con frasi
sconvenienti perché ho riportato le segnalazioni puntuali affinché
l'Assessore avesse i mezzi per rispondere.
In quest'iniziativa io semplicemente ho tolto le segnalazioni
puntuali e ho detto: "Evidenziata la segnalazione di diversi casi
presso il Pronto Soccorso dell'Ospedale Parini di Aosta".
Allora è evidente che lei non poteva più censurarmi dicendo che
erano formulate con frasi sconvenienti, perché io ho tolto tutte le
segnalazioni, ma obiettivamente io aspetto ancora la sua risposta
che mi indichi le fasi sconvenienti, perché se le frasi
sconvenienti sono quelle di riferire che c'è una persona che ha
atteso 30 ore in Pronto Soccorso, obiettivamente lo trovo
sconveniente, ma per la nostra sanità, non certo per
quest'Aula.
Presidente -
Non erano evidentemente quelle le frasi
sconvenienti, consigliere Manfrin, e tra l'altro, oggi, le ha
riportate e regolarmente facevano parte di un'argomentazione. Erano
altre, e non facciamo provocazioni inutili.
