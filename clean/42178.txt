Classificazione
DEMANIO E PATRIMONIO REGIONALE



Oggetto del Consiglio n. 1109 del 21 novembre 2019 - Resoconto
OGGETTO N. 1109/XV - Interrogazione: "Risultati raggiunti in
merito alla manutenzione dei terreni di proprietà regionale
circostanti il castello di Sarre".
Farcoz (Président) -
Point 15 à l'ordre du jour. Pour la
réponse, la parole à l'assesseur Chatrian.
Chatrian (AV) -
Voglio rispondere nel merito ai due
quesiti che la collega mi pone. I terreni di proprietà regionale
circostanti il castello di Sarre a cui fa riferimento
l'interrogazione sono parte di una più ampia superficie concessa a
un privato a scopo agricolo, per la durata di 25 anni, al termine
di una gara pubblica avviata in esecuzione della delibera di giunta
n. 792 del 13 giugno 2014. Avevo risposto all'iniziativa a inizio
luglio e direi, se il collega è d'accordo, di non mettere di nuovo
in evidenza le criticità che avevamo già esposto circa quattro mesi
fa.
In esito ad alcuni sopralluoghi e incontri è emerso che la
fruizione pubblica dell'arboretum è incompatibile con le normali
pratiche agricole, lo avevamo annunciato, ed è stata anche
constatata l'inadeguatezza del sistema di irrigazione presente
nell'area; queste sono le criticità. Cosa è stato fatto e cosa
stiamo facendo? Il concessionario ha formalizzato la richiesta di
recesso parziale dal contratto di concessione, dichiarando di voler
restituire la proprietà a far data dal 1 gennaio 2020, la zona 3
che corrisponde appunto all'arboretum. A oggi la Struttura
espropriazione, valorizzazione del patrimonio e casa da gioco
individuerà il percorso per procedere alla revisione della
concessione. Sull'iter amministrativo, noi ci eravamo lasciati a
luglio e io mi ero impegnato che entro settembre, ottobre avremmo
deciso il percorso più di natura giuridica e politica, ma c'è un
contratto in essere, quindi il proprietario ha formalizzato la
richiesta di recesso parziale. Adesso è iniziato l'iter di natura
amministrativa per rivedere il nuovo contratto, la nuova modifica
di concessione, per poi addivenire comunque a un nuovo contratto
con cui si deciderà chi si occuperà di cosa, in che maniera e dove
interverrà la pubblica amministrazione per quanto riguarda
l'arboretum. Spero di essere stato chiaro e mi prendo l'impegno,
appena terminato l'iter amministrativo o durante la chiusura del
cerchio, di fornire al collega gli esiti del percorso di natura
tecnica giuridica.
Président -
Pour la réplique, la parole au vice-président
Distort.
Distort (LEGA VDA) -
Grazie Assessore. Sì, chiaramente
non c'è bisogno di spiegare tutti gli antefatti, perché c'è
un'interpellanza a cui si fa riferimento e quindi è giusto non
portar via del tempo nella risposta per andare a riprendere tutto
quello che è stato già sviluppato a luglio. Mi permetta comunque di
esprimere alcune considerazioni.
Io vengo a sapere della sua risposta che è in atto per risolvere
le criticità, vale a dire gli inadempimenti rispetto alle
condizioni della concessione, che nell'ambito giuridico possono
definirsi condizioni contrattuali non rispettate. Tra l'altro è
precisato su un punto della concessione che, nel caso di non
rispetto, la concessione stessa viene revocata. Quindi c'è tutta
una disciplina su chi fa cosa ed è su questo che io voglio puntare
l'attenzione.
Innanzitutto, siccome mi è stata fatta un'osservazione personale
in merito, voglio cogliere l'occasione per un chiarimento: non c'è
nessun desiderio di accanimento nei confronti del concessionario,
oltretutto mio compaesano, persona che conosco. Però io pongo
l'attenzione su qualcosa che è del mio territorio! Il fatto di
essere un
sarrolein
[patois:
di Sarre
, n.d.c.] fa di
me una persona che ha bisogno di fierezza del proprio territorio e
pensare di vedere che la Regione, nell'ambito dei suoi uffici e
quindi dell'assessorato di riferimento, non prende la dovuta cura
per gli adempimenti e per il controllo, questo mi spiace, ma mi
lascia insoddisfatto. Lei dice adesso e l'ha detto anche l'altra
volta e adesso leggo esattamente le parole: "sarà mia e nostra cura
con gli altri colleghi del Governo regionale creare tutte le
condizioni per ridare, compatibilmente al modo, percorso e
tempo...", quindi si è presi tutti quei margini di aleatorietà per
ridurre le criticità. Ma abbia pazienza, anche per rendere più
comprensibile alle persone che ci seguono, parliamo di un esempio:
posso permettermi di fare un esempio che, per quanto gli esempi
siano claudicanti, in questo caso è azzeccato. Sfido a
contraddirmi: l'esempio di una direzione lavori, di una normale
direzione lavori. La signora Maria decide di eseguire un certo tipo
di intervento su un bene di sua proprietà, chiede a un tecnico, un
geometra, un architetto, un ingegnere, di stilare un contratto e
poi affiderà i lavori a un concessionario, a qualcuno che prenda in
carico questi lavori e chiederà al tecnico di osservare, di
vigilare per fare in modo che il contratto sia osservato. Se il
contratto non viene osservato che cosa succede? Succede che si
creano situazioni... Le inadempienze non curate dal direttore dei
lavori, in questo caso la Regione, ma l'esempio è quello del
direttore dei lavori, le inadempienze che non vengono seguite
diventano ingiustizie e le ingiustizie generano scontento, rivalsa,
conflitto. Tra l'altro, sia nei confronti del concessionario che e
messo in una condizione sgradevole, perché si trova a non essere
adempiente rispetto a degli obblighi contrattuali, sia a livello
del controllore che non svolge il suo lavoro, sia a livello di
tutti quegli altri che avrebbero potuto prendere parte al bando e
che hanno rifiutato perché hanno ritenuto quelle condizioni non
idonee e non interessanti. A oggi, tutti gli altri che hanno
rifiutato mi dice come fanno? Non sarebbe più che normale e lecito
che si domandino: "ma allora a questo punto potevo partecipare
anche io a questo bando". Vede, questi sono meccanismi che già a
livello della direzione di un cantiere generano tensioni,
conflitti, turbamenti, figuriamoci a livello regionale su un bene
pubblico.
Quindi, abbia pazienza, il pensare che venga rivisto il
contratto, non è una risposta. La risposta è agiamo e facciamo in
modo che il contratto sia rispettato, non rivedere il contratto, ma
rispettare il contratto, altrimenti si fa un altro bando, generale
e completo. Pensare di separare alcune parti è come dire a
un'impresa: sì, io quest'altro lavoro lo faccio, quello invece che
un po' più impegnativo non lo faccio più. Abbia pazienza, ma se io
mi trovo un'impresa che mi pone questo quesito io dico: no, non sei
in grado di farlo. Ma soprattutto, se io non sono in grado di
gestire questa situazione, la signora Maria mi dice: tu, come
direttore dei lavori non sei in grado di svolgere il tuo lavoro. È
questa la situazione, abbia pazienza!
