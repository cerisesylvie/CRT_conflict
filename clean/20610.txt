Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 620 del 26 maggio 2004 - Resoconto
OGGETTO N. 620/XII - Lavori di completamento e miglioramento del
campo sportivo di Châtillon. (Interrogazione)
Interrogazione
Premesso che
La Giunta ha stanziato per il completamento e il
miglioramento del campo sportivo di Châtillon 400 mila
euro;
i sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1) a quanto ammontano gli oneri sostenuti sino ad ora per il
rifacimento del campo sportivo, con evidenza di quelli relativi
alla struttura - attualmente inagibile - destinata a
spogliatoio;
2) in cosa consistono gli interventi preventivati e se gli
stessi sono a definitivo completamento della struttura;
3) quando è prevista l'ultimazione dei lavori;
4) quali sono i motivi che hanno impedito di terminare in
precedenza i lavori di rifacimento del complesso.
F.to: Frassy - Tibaldi - Lattanzi
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'importo totale dei lavori di adeguamento del
campo sportivo ammonta a 829.466,74 euro, mentre gli oneri relativi
alla struttura destinata a spogliatoio ammontano a 81.967,80
euro.
Gli interventi preventivati consistevano - parlo al passato
perché mi sono trovato a cantiere aperto e tra l'altro abbiamo
rinunciato, di intesa con il Comune di Châtillon, al lavoro di
copertura della tribuna che risultava essere abbastanza inutile -
in lavori di completamento dell'edificio spogliatoio e
indicativamente copertura in lose, isolanti coibenti, sottofondi,
vespai a massetti, intonaci, rivestimenti, controsoffitti,
serramenti e vetri, tinte e pitture, impianto di riscaldamento,
idrosanitari, impianto elettrico.
Opere complementari integrative della sicurezza a richiesta
dell'Amministrazione comunale, della pubblica sicurezza e della
Commissione pubblici spettacoli, che sono indicativamente:
grigliate inclinate antiscavalcamento della recinzione, grigliato
sovrastante la tribuna nord, barriera di separazione fra la
copertura piana dei servizi e la tribuna sud, potenziamento del
sistema di illuminazione del campo. Questo mettere a posto il campo
ha fatto sì che il campo si sia leggermente ingrandito, passando
dai 101 x 60 ai 104 x 69 metri.
Devo dire che nel fare i lavori, si sono poi effettuati altri
lavori: ad esempio, per costruire si sono dovute abbattere delle
piante, cosa che era stata sottostimata in fase di calcolo dei
costi. Sotto il marciapiede è stata realizzata una linea elettrica
interrata e si è dovuta rifare in parte la rete fognaria, che si è
rivelata usurata. Sotto la gradinata nord, su richiesta del Comune,
sono state create delle piccole rimesse, che verranno utilizzate
dalle società sportive per riporre il materiale e anche come locale
dove parcheggiare i mezzi necessari al mantenimento del campo
erboso. Sono state inoltre realizzate numerose recinzioni
temporanee durante i lavori ed erano indispensabili per permettere
alle società sportive di utilizzare la struttura in maniera
continuativa, evitando delle situazioni di pericolo. Le succitate
opere dovrebbero esaurire gli interventi presso il campo di
calcio.
In risposta alla seconda domanda, l'approvazione del progetto
esecutivo delle opere di completamento, di miglioramento funzionale
ed integrative della sicurezza è prevista per il mese di giugno;
l'inizio dei suddetti lavori è previsto pertanto per la prossima
primavera 2005, il tempo di esecuzione è di 200 giorni, quindi
l'ultimazione dei lavori è dicembre 2005.
I motivi dei ritardi: i motivi sono da ricondurre - in questo
caso leggo una nota in parte scritta dall'Assessorato alle opere
pubbliche, perché noi finanziamo e loro realizzano, quindi
qualunque "mal di pancia" capiti in corso d'opera è di pertinenza
dell'Assessorato alle opere pubbliche, mentre noi operiamo in
genere in caso di aumento dei costi come ufficiali pagatori avendo,
noi, i capitoli di spesa - in parte alle richieste comunali di
effettuare interventi ritenuti prioritari e non previsti nel
progetto - spostamento delle tribune, rettifica del muro di
recinzione a nord, inserimento di illuminazione lungo l'accesso ai
fini della sicurezza, esecuzione di nicchie per i rifiuti,
realizzazione di marciapiedi e messa in sicurezza della scala di
accesso al campo e di alcune altre cose -, opere il cui costo ha
comportato la sottrazione di fondi destinati al completamento delle
opere. Vi è inoltre da registrare - così scrivono le opere
pubbliche - una sottostima dei costi da parte del progettista.
Ora, è del tutto evidente che ci troveremo ad avere un
completamento dell'opera, che è una opera significativa; nel
frattempo verrà completato il Calcio 5, che verrà inaugurato a
breve - fra l'altro ospiteremo nel mese di settembre un importante
torneo internazionale di Calcio 5 - ed è del tutto evidente che
queste opere, fatte in piena intesa con il Comune di Châtillon,
daranno una struttura calcistica di elevato livello e quindi credo
che alla fine gli elementi di soddisfazione sono del tutto
evidenti.
Président - La parole au Conseiller Frassy.
Frassy (CdL) - Ringraziamo l'Assessore per il quadro esaustivo
che ci ha sinteticamente tratteggiato; riteniamo però opportuno
evidenziare alcuni aspetti di questa vicenda.
Sicuramente il complesso sportivo di Châtillon - una volta che
verrà completato e nel campo sportivo e nel palazzetto dello sport
- sarà sicuramente un centro importante a livello regionale. Su
questo non si discute e noi esprimiamo un giudizio favorevole al
fatto che ci siano dei centri importanti, che siano facilmente
agibili anche dal punto di vista delle vie di comunicazione, mentre
siamo più scettici su certe iniziative intraprese in vallate
laterali, dimostrando difficoltà nella realizzazione e, ancor di
più, nella gestione. Su questo però penso che alcune riflessioni,
Assessore, le debba fare anche lei con i suoi uffici, perché il
meccanismo del finanziatore - il suo Assessorato - e il meccanismo
dell'esecutore - l'Assessorato alle opere pubbliche - abbiamo la
sensazione che non paghi in termini di tempistiche, in termini di
economie e soprattutto in termini di responsabilità, perché
essendoci due "sponsor" politici, alla fine ci sono anche giochi
facili nel rimpallarsi le responsabilità! Io le evidenzio cose che
forse già conosceva, ma i problemi accumulatisi su questo impianto
sportivo, sono gli stessi che si erano verificati nella
realizzazione del palazzetto adiacente.
Sarebbe opportuno capire allora se anche la sottostima dei costi
sia una sottostima dei costi o, se, invece - come presumiamo - ci
sono dei meccanismi che non funzionano nelle direzioni lavori,
perché il problema di fondo nella realizzazione di queste opere
importanti sono le direzioni lavori! Qui l'Assessorato ai lavori
pubblici è totalmente inadeguato rispetto alle aspettative, che è
giusto riporre in un'amministrazione avente le dimensioni come
quella regionale!
Nel prendere atto che arriveremo alla conclusione di questa
vicenda, vogliamo evidenziare come a fronte di 829 mila euro spesi,
ne verranno spesi ancora 400 mila, quindi quando si parla di
"sottostima dei costi" si usa ancora un eufemismo, perché qui le
stime sono state completamente sfondate; di conseguenza,
quell'opera ha assunto da un punto di vista finanziario degli oneri
che non erano preventivabili.
La invitiamo perciò a verificare con il suo collega ai lavori
pubblici delle procedure che, nel futuro, siano più efficaci ed
efficienti e, soprattutto, che diano risultati certi in termini sia
di costi che di realizzazione delle opere!
