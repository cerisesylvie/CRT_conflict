Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 367 del 24 febbraio 2021 - Resoconto
OGGETTO N. 367/XVI - Interrogazione: "Modalità con le quali
l'Azienda USL fornisce assistenza ai pazienti assegnatari di
presidi per il monitoraggio del diabete".
Sammaritani (Presidente) -
L'assessore Barmasse è
rientrato, quindi torniamo al punto 15. La parola all'Assessore
Barmasse.
Barmasse (UV) -
Con riferimento ai diversi quesiti
formulati con l'interrogazione in esame, sentita la competente
struttura di medicina interna dell'azienda USL della Valle d'Aosta
si precisa quanto segue. I fruitori di microinfusori sono a oggi 48
pazienti adulti di cui 3 in associazione con monitoraggio continuo,
numero 15 pazienti pediatrici di cui 6 in associazione con il
monitoraggio continuo. I fruitori di monitoraggio avanzato in
continuo sono a oggi 8 pazienti Eversense più 2 in via di
posizionamento, un paziente pediatrico Dexcom e un paziente adulto
Dexcom G5. I fruitori di monitoraggio
flash
del glucosio
FreeStyle sono a oggi: adulti 44 più 29 in via di posizionamento e
26 pediatrici. I fruitori di automonitoraggio tradizionale sono
circa seimila.
Per quanto riguarda i criteri clinici di scelta dei presidi dei
relativi pazienti, vi sono delle procedure interne alla struttura
complessa e scelte con la condivisione di tutta l'équipe.
Più precisamente i requisiti clinici individuati per l'utilizzo
di CGM Flash microinfusori sono i seguenti: candidati a CGM (è il
monitoraggio continuo della glicemia); sindrome da ipoglicemia
inavvertita; ipoglicemia severa tale da richiedere accessi in
pronto soccorso e assistenza di terzi; ipoglicemia ripetuta in
pazienti con comorbilità rilevanti, quali cardiopatia ischemica,
insufficienza renale cronica di stadio avanzato, neuropatia
autonomica vegetativa, retinopatia diabetica; in adeguato compenso
glicemico, emoglobina glicata maggiore di 64 malgrado utilizzo di
FGM; uso temporaneo per migliorare il controllo metabolico e, se
necessario, avere degli allarmi; appartenenza a professioni o
attività a rischio di conseguenze gravi della ipoglicemia, quali
particolari lavori, ad esempio guida alpina, autista di pullman,
eccetera, o praticanti sport che richiedono concentrazione,
prontezza dei riflessi e autonomia; inadeguato compenso metabolico,
emoglobina glicata maggiore o uguale a 58 o instabilità metabolica
con documentati tentativi di miglioramento tramite strategie
cliniche tradizionali e necessità di allarmi per instabilità
metabolica; pazienti aventi avuto la prescrizione dei presidi
secondo la Dgr 343 del 26 marzo 2018, in associazione con
microinfusore; pazienti per i quali è indicato solo il
monitoraggio, senza che sia necessario il microinfusore di
insulina.
Candidati a FGM, cioè monitoraggio flash della glicemia, uno o
più requisiti: uno, programmazione e/o fase di gravidanza in donne
con diabete pregravidico; due, inadeguato compenso metabolico, cioè
emoglobina glicata maggiore o uguale a 58 o instabilità metabolica
con documentati tentativi di miglioramento tramite strategie
cliniche tradizionali; tre, compenso metabolico molto stretto,
emoglobina glicata inferiore a 49 o adeguato compenso, emoglobina
glicata inferiore o uguale a 47 ma con necessità di multipli
controlli, più di cinque o sei al giorno; ipoglicemia avvertite e
ripetute senza comorbidità rilevanti; attività professionali o
sportive in cui è difficile l'autocontrollo tradizionale, ad
esempio operaio, contadino, sport agonistici o che richiedano
frequenti controlli della glicemia; autista con diabete ben
controllato; sei,  pazienti con condizioni che impediscano o
rendano difficoltosa la digitopuntura, sclerodermia, sclerosi
multipla, eccetera; uso temporaneo per migliorare il controllo
metabolico; otto, paziente avente avuto la prescrizione dei presidi
secondo la Dgr 343 del 26 marzo 2018.
In caso di pazienti candidabili a CGM o FGM aventi le medesime
caratteristiche cliniche, i criteri di priorità cronologica sono i
seguenti: diagnosi di diabete di più lunga data, maggior rischio di
complicanze o di ipoglicemia nevertita o di più giovane età,
aspettative di vita.
Per ciò che concerne l'inquadramento normativo della materia, si
ricordano i seguenti atti di riferimento: deliberazione di Giunta
regionale 2005, la quale ha introdotto i microinfusori in
monitoraggio in continuo; classi di autocontrollo, deliberazione
USL che ha stabilito la quantità di automonitoraggio domiciliare
tradizionale a domicilio; deliberazione di Giunta regionale 2018
relativa a monitoraggio flash per pazienti pediatrici.
Per quanto attiene le modalità di fornitura dei presidi in
dotazione ai pazienti diabetici, si precisa che i medesimi
rientrano nella categoria diabetologia territoriale, di cui al Dpcm
dell'11 luglio 2018, il quale disciplina l'individuazione delle
categorie merceologiche di beni e servizi e delle relative soglie
rientranti fra le procedure di gara obbligatoriamente gestite da
soggetti aggregatori. L'azienda ha aderito alla società di
committenza soggetto aggregatore SCR Piemonte e più precisamente
all'accordo quadro per la fornitura di microinfusori per insulina,
di sistemi per il monitoraggio in continuo e del relativo materiale
di consumo, scadenza giugno 2021. In data 21 settembre 2020 alla
convenzione per la fornitura di sistemi di monitoraggio flash del
glucosio, scadenza 8 giugno 2023, il lettore è in comodato d'uso
gratuito. In data 22 gennaio 2021 all' accordo quadro per la
fornitura di sistemi per l'automonitoraggio della glicemia
capillare, tecnologia di base, cioè il glucometro a strisce, è
prevista la sostituzione gratuita del glucometro fuori uso o
malfunzionante; è previsto un
customer
care
ai
pazienti. In data 22 gennaio 2021 all'accordo quadro per la
fornitura di sistemi per l'automonitoraggio della chetonemia nel
sangue capillare, chetonometro a strisce, è prevista la
sostituzione gratuita del chetonometro fuori uso o malfunzionante;
è previsto anche qui un customer care ai pazienti.
L'azienda aderirà altresì all'accordo quadro con la SCR Piemonte
per la fornitura di sistemi per l'automonitoraggio della glicemia
capillare, tecnologia avanzata, glucometro a strisce, dispositivi
monouso e lancette monouso per adulti e per uso pediatrico.
L'azienda ha provveduto, in data 24 dicembre 2020, all'indizione di
una gara d'appalto a evidenza pubblica per la fornitura di sistemi
impiantabili per il monitoraggio in continuo della glicemia, in
corso di espletamento, a cura del nostro soggetto aggregatore,
l'INVA. L'azienda ha altresì presentato richiesta di adesione in
data 16 novembre 2020 alla procedura di gara per l'affidamento
della fornitura di microinfusori adesivi con sistema di gestione
telecomandato per pazienti adulti e pediatrici, alla centrale
regionale di committenza della Regione Sardegna. Per quanto attiene
invece la fornitura di materiale di consumo dedicato ai
microinfusori acquistati dall'azienda, è vigente un contratto
stipulato a gennaio 2018.
Con riferimento al tema oggetto dell'interrogazione, voglio
infine precisare che l'Assessorato sta svolgendo puntuali
approfondimenti per meglio delineare il perimetro dei LEA
nell'ambito della tecnologia per la cura dei pazienti diabetici,
tematica che a oggi purtroppo presenta ancora parecchie lacune
anche nelle disposizioni statali. Tale analisi si rende pertanto
necessaria, affinché siano chiaramente resi noti gli interventi che
devono essere obbligatoriamente garantiti e, nel contempo, siano
altresì individuabili le ulteriori azioni di potenziamento in
termini di risposte efficaci ai pazienti che, laddove si ritengono
perseguibili, devono invece trovare esclusiva soluzione nella
competenza regionale, ovvero sia nei LEA aggiuntivi regionali. In
tale quadro l'Assessorato sta elaborando linee di indirizzo
all'azienda USL della Valle d'Aosta relative all'erogazione dei
dispositivi per diabetici, con l'obiettivo di perseguire una
politica volta al miglioramento della qualità di vita dei pazienti,
la quale se da un lato comporterà nell'immediato un incremento dei
costi a carico del bilancio, dall'altro in prospettiva nel
medio-lungo periodo vedrà prodursi degli importanti risparmi, sia
sulla spesa sanitaria in ragione di una importante riduzione delle
complicanze cliniche e delle conseguenti ospedalizzazioni, sia in
un'accezione più ampia del disagio patologico sulla spesa afferente
alla sfera sociale.
In tal senso informo che in corso un dialogo con le associazioni
dei diabetici presenti sul territorio regionale, cioè
l'Associazione Valdostana Diabetici di tipo 1 e l'Associazione
Diabetici Valle d'Aosta, poiché ritengo che una efficace
programmazione e un indirizzo regionale su questa delicata materia
sia anzitutto importante confrontarsi con coloro, cioè pazienti e
famiglie, che convivono quotidianamente con questa particolare
patologia.
Presidente -
Per la replica la parola al consigliere
Aggravi.
Aggravi (LEGA VDA) -
Grazie Assessore per la puntuale
risposta e grazie anche per questa anticipazione finale che credo
sia importante, perché spesso ci si dimentica che tutta questa
elencazione che lei giustamente ha fatto, sono in realtà degli
importanti presidi che in una prima ottica sono una fonte di spesa,
ovviamente, ma che nel lungo periodo permettono di evitare
ulteriori costi e soprattutto complicanze per quanto riguarda i
pazienti. Tenuto soprattutto conto che, come nella parte iniziale
lei giustamente ha suddiviso anche le tipologie di assistenza di
cui i vari soggetti beneficiano, ovviamente ciascun paziente
potrebbe in prospettiva, se non seguita la malattia, non soltanto
avere per sé stesso delle ulteriori complicanze ma soprattutto, è
brutto da dirsi, ma alla fine si parla di bilancio, pesare
maggiormente sulla spesa sanitaria.
L'obiettivo era poi quello di fare un po' più di chiarezza. Lei
giustamente ha risposto su quella che è la tipologia di gestione
delle gare d'appalto con SCR Piemonte. Io su questo vorrei
soprattutto
pro futuro
sottolineare anche l'importanza,
perché conosciamo benissimo quelle che sono anche a volte le
politiche delle case farmaceutiche fornitrici, di mantenere
un'attenzione particolare sull'assistenza successiva, che non
soltanto l'azienda e le strutture deputate, che ringraziamo del
lavoro prezioso che fanno, ma soprattutto al di là delle casistiche
di guasto, dove ovviamente è prevista la sostituzione, però che ci
sia anche la possibilità di permettere una concorrenza in termini
di sviluppo tecnologico. Perché sappiamo che, grazie a Dio, lo
sviluppo della scienza soprattutto negli ultimi anni sta facendo
passi da gigante rispetto a qualche anno fa e quindi sarebbe utile
per le prossime gare permettere anche non soltanto di avere degli
strumenti, ma anche di poter permettere una concorrenza in termini
tecnologici, per dotare i pazienti il più possibile di strumenti
che siano ovviamente aggiornati e pronti all'uso, perché questo ci
permetterebbe di prevenire ancora di più casi che poi possono
essere molto più gravi.
So che non ho bisogno di sensibilizzare ulteriormente la sua
attenzione su questo aspetto, però io credo che, vista anche
l'importanza della tematica che questo Consiglio tra l'altro nella
scorsa legislatura ha particolarmente seguito, e visti anche i
dati, abbiamo citato quelli dell' Health Search, ma non ce n'è
bisogno, di una malattia che è sempre più tipica della nostra
società, sia necessario mantenere il livello di guardia alto e
soprattutto dotare i nostri pazienti delle migliori misure di cura
e di prevenzione possibile.
