Classificazione
COMMERCIO



Oggetto del Consiglio n. 1827 del 24 febbraio 2016 - Resoconto
OGGETTO N. 1827/XIV - Interpellanza: "Ridefinizione dei
compiti e delle funzioni da attribuire alla Chambre
valdôtaine".
Rosset (Presidente) -
Punto 32 dell'ordine del giorno.
Per l'illustrazione, chiede la parola la Consigliera Certan, ne ha
la facoltà.
Certan (ALPE) -
Grazie Presidente. Buon pomeriggio.
Nel 2002 con la legge n. 7 il Consiglio regionale ha approvato
l'istituzione della Camera valdostana delle imprese e delle
professioni e durante questi anni di attività sicuramente ci sono
state evoluzioni, cambiamenti, insomma la Camera di commercio ha
cercato di ottemperare gli obiettivi che questa legge prevedeva, le
funzioni che la legge attribuiva alla
Chambre
svolgendo
diverse attività, svolgendo funzioni complementari anche ai vari
Assessorati. Quest'interpellanza ha l'obiettivo di capire quale
futuro intende dare l'Amministrazione regionale e che cosa si vuole
fare di quest'ente nel futuro, perché diciamo che le preoccupazioni
o comunque le notizie un po' sibilline riguardo a quest'ente che
arrivano dal livello nazionale possiamo dire che sono state in
qualche modo anticipate dal Presidente Rosset che in sede di
finanziaria era venuto a presentarci il rapporto annuale per
l'audizione. L'11 novembre nelle varie osservazioni sicuramente una
delle preoccupazioni era il drastico taglio che è previsto per il
prossimo anno e per gli anni 2017-2018 ancora di più del diritto
annuale, cioè di quest'adesione che le varie imprese, alcune delle
quali anche piccole, pagano in qualche modo alla Chambre. Pare che
con la legge Madia, ma che comunque è intenzione anche del Governo,
si voglia mettere mano ad un riordino generale sia dell'ente, ma
soprattutto del personale, quindi, da una parte, c'è la
preoccupazione del Presidente Rosset per un drastico calo delle
entrate e quindi anche delle possibilità poi di azione e,
dall'altra, la razionalizzazione del personale che sembra essere
una delle intenzioni del Governo.
Con quest'interpellanza noi chiediamo innanzitutto due cose:
"quali sono le prospettive che il Governo regionale intende dare
alla Chambre valdôtaine..." anche proprio in funzione del ruolo che
la Chambre ha per legge e se eventualmente l'Amministrazione sta
già prevedendo un ridimensionamento dell'organico; poi quale ruolo
e quali compiti vuole, nel caso in cui venga mantenuta, anche
perché a livello nazionale il dibattito...(leggevo oggi sul
Corriere
un'intervista proprio ai responsabili nazionali)
che l'intenzione sia quella comunque di mantenere una Chambre per
ogni Regione, ma di ridimensionarne il numero e da 105 passare a
60. Comunque sia chiediamo anche quali siano le intenzioni, ma
anche nei ruoli, perché ci pare di capire che sia
intenzione...almeno abbiamo approvato, sempre in sede di
finanziaria, di istituire un unico ente di promozione turistica e
quindi vogliamo proprio sapere adesso e credo che siano argomenti
che possono andare insieme in un'unica discussione: sia
l'istituzione di un unico ente di promozione turistica che il
mantenimento della Chambre. Allora noi ci chiediamo con quali ruoli
e con quali compiti ancora o se - vedo il Presidente che sorride -
ci sono altre novità e altre intenzioni, siamo all'ascolto.
Presidente -
Per la risposta, ha chiesto la parola
l'Assessore Donzel, ne ha la facoltà.
Donzel (PD-SIN.VDA) -
Grazie Presidente.
Gentile collega, nelle sue conclusioni è andata un po' al di là
dell'interpellanza, ha coinvolto anche il mio collega Assessore al
turismo, ha ampliato gli orizzonti. Io comincerò a rispondere prima
al quesito ufficiale, poi vedrò di fare un ragionamento un po' più
ampio.
Intanto a mettere in discussione a livello nazionale il ruolo
delle Camere di commercio sono innanzitutto gli imprenditori o
almeno importanti associazioni di imprenditori come Confindustria,
che hanno espresso anche dei giudizi piuttosto pesanti sulle Camere
di commercio. Siccome lei ha impostato la sua interpellanza in
chiave regionale, ma poi ha fatto un ampio riferimento a quanto
avviene a livello nazionale, era giusto riferire che l'iniziativa
del Governo nazionale si inserisce in un contesto dove alcuni enti
sono stati definiti ridondanti dagli stessi imprenditori, quindi
non è un atteggiamento della politica nei confronti delle Camere di
commercio. Ha fatto bene a richiamare il fatto che a livello
regionale noi abbiamo una nostra legge specifica e quindi il nostro
ente non è un ente nazionale, ma è un ente regionale che dipende da
una legge regionale. Noi dove possiamo coltiviamo la nostra
autonomia e quindi faremo una nostra autonoma riflessione rispetto
a questo percorso, un percorso che però non è mai stato così
lineare, nel senso che già dopo la legge...non è che la Camera di
commercio è partita nel 2002, è partita nel 2005 e, per quanto
riguarda i finanziamenti, un'importante attività di riordino la
Valle d'Aosta, bisogna riconoscerlo, l'ha iniziata molto prima che
a livello nazionale. Questo bisogna dirlo con chiarezza perché la
riduzione dei finanziamenti alla Camera di commercio precede tutto
il dibattito nazionale e arriva in qualche modo ben prima di quei
tagli - che lei ha evocato - già operati dal Governo Renzi sui
diritti camerali. Un'operazione che è stata gestita anche in modo
molto virtuoso dalla Camera di commercio della Valle d'Aosta che ha
ridimensionato di oltre il 60 percento i compensi del Consiglio
d'amministrazione, 63 percento di riduzione in questi anni, quindi
vuol dire che c'è stato un atteggiamento molto responsabile da
parte di chi ha gestito quest'ente.
Quale sarà il futuro della Camera? Intanto voglio dire che a
livello regionale esercita delle competenze che sono anche
specificamente regionali e alcune di queste potrebbero essere messe
in discussione dal riordino del livello nazionale. Da noi la
riflessione sarà: o questo soggetto - e naturalmente non sarà una
decisione che avverrà unicamente in sede politica, ma sarà un
confronto con le parti sociali - è fortemente sostenuto dalle parti
sociali che lo promuovono, che lo animano e quindi gli importanti
obiettivi che ha e che sono qualificanti a livello regionale sono
mantenuti, oppure altrimenti bisognerà fare una riflessione di tipo
diverso. È un ragionamento che deve essere fatto con molto
discernimento.
Nella sua ricostruzione dei fatti lei ha messo sul tavolo
l'altro grosso tema a livello nazionale: non tanto se l'ente serva
o non serva, ma che ci sono tanti dipendenti. Io penso che il
ragionamento debba sempre partire dal fatto che un ente serve o non
serve e poi successivamente si va a vedere la questione di come
ovviamente tutelare, garantire le persone che lavorano all'interno
di un ente. Il primo ragionamento è la sua funzione, il suo ruolo e
quello che esplica, perché una delle prime azioni di difesa fatte a
livello nazionale non è stata quella di dire: "le Camere di
commercio, come si sta facendo vedere adesso, svolgono queste
attività, sono indispensabili per questi elementi", ma "hanno tanti
dipendenti...", allora le dobbiamo tenere a prescindere? Questa è
la grossa domanda. Noi quindi non possiamo sapere oggi cosa
interverrà nel dibattito nazionale. Noi abbiamo fatto una scelta
comunque che non ha seguito il percorso nazionale, abbiamo fatto
una scelta autonoma regionale e in totale autonomia come Regione
Valle d'Aosta determineremo lo sviluppo della Camera di commercio
regionale. È evidente che il percorso che è stato sostenuto non
solo dal Governo, ma anche da importanti associazioni di categoria
che hanno visto ridurre i diritti camerali, quindi il sostegno
economico all'associazione chiede e obbliga una riorganizzazione
che è imprescindibile.
Sull'altra partita che lei ha aperto, non sulla carta
dell'interpellanza, ma ha chiamato in causa qui eventuali
connessioni con organismi di promozione del turismo, questo è un
dibattito assolutamente aperto e bisognerà in qualche modo vedere a
che tipo di ente lei si riferisce, in questo momento io non mi sono
ancora confrontato con il collega Marguerettaz, questo lo chiederà
magari in una prossima interpellanza, non all'interno di questa
riferita alla Chambre valdôtaine. È quindi un percorso di
riflessione aperto, che dovrà inevitabilmente tenere conto di una
riorganizzazione complessiva delle risorse che arrivano a livello
nazionale, ma, ripeto, qui abbiamo lo spazio per fare qualsiasi
ragionamento a livello regionale, cioè dire: quest'ente lo teniamo
a prescindere oppure, indipendentemente dalle scelte che fa il
Governo nazionale, noi a livello regionale con la nostra autonomia
decidiamo di organizzarci secondo le funzioni che riteniamo
migliori per promuovere le nostre imprese, come abbiamo fatto in
questi anni.
Presidente -
Per la replica, ha chiesto la parola la
Consigliera Certan, ne ha la facoltà.
Certan (ALPE) -
Grazie Presidente.
Grazie Assessore. Dire che la sua risposta è stata confusa è dir
poco, perché lei è partito dal fatto che a livello nazionale il
riordino sia voluto soprattutto dalle imprese. Sicuramente in
questo momento le imprese sono quelle che stanno facendo i conti
perfettamente bene, quindi sicuramente avranno fatto le loro
valutazioni, avranno portato le loro osservazioni. Io le leggo solo
un paio di passaggi che credo con tutta umiltà di non aver
interpretato male. Il 13 gennaio su
Il Sole 24 Ore
si
diceva: "Camere di commercio: riordino in quattro mesi - quindi i
quattro mesi scadrebbero ad aprile - il piano di riordino delle
Camere di commercio previste dalla delega della pubblica
amministrazione dovrebbe concludersi entro quattro mesi dalla
pubblicazione del decreto attuativo - eccetera - è questo l'unico
punto fermo di quello che si sta rivelando come uno dei più
tormentati tra i testi attesi in questo primo giro di
implementazione della riforma Madia". Credo quindi che la riforma
Madia non sia fatta dalle imprese.
Corriere della Sera
del 3
febbraio 2016: "Camere di commercio: la riforma non cancelli un
motore per le imprese", e questo è Sangalli, che dice: "bene i
risparmi, ma gli enti hanno aiutato le piccole e medie imprese", fa
una valutazione molto equilibrata e comparata, dove mette in luce
sia gli aspetti positivi che negativi, però credo che anche qua si
riferisca a dei tagli o ad una riorganizzazione che è il Governo
che vuole. "Riforma: con la razionalizzazione del sistema camerale,
un 15 percento di esuberi, ma senza licenziamenti, la Madia taglia
nelle Camere di commercio", non credo che siano le imprese piccole,
medie e grandi che hanno deciso di farsi i tagli. "I lavoratori
delle Camere di commercio contro i tagli della riforma Madia", e
questo è uno dei più recenti. Credo di essermi un po' documentata,
magari non ho scelto gli articoli di giornale politicamente
corretti.
Noi con la nostra interpellanza volevamo sapere, Assessore
Donzel, se per la sua Giunta e del Presidente Rollandin ha senso
questa Camera di commercio con meno risorse, perché questo è un
dato di fatto, è quasi ad un terzo delle risorse che aveva negli
anni precedenti con 32 dipendenti, perché ci è stato detto in
audizione che i dipendenti sono 32, con questi tagli che si
preannunciano essere molto drastici, tant'è che pare che tutte le
entrate della Camera siano da destinare al pagamento degli stipendi
e non basterebbero neppure e quindi ci chiediamo che ruolo può
ancora avere di stimolo, di propulsore per le piccole imprese un
ente che si ritrova in queste condizioni: ecco perché abbiamo fatto
quest'interpellanza.
Infine, sull'ultimo passaggio che lei dice giustamente non c'era
nell'interpellanza, ma tre mesi fa il Consiglio regionale ha votato
all'unanimità un ordine del giorno che istituiva un ente unico che
si occupasse di promozione turistica, di
marketing
,
eccetera. A mio avviso, leggendo anche la legge che ha istituito la
Camera di commercio, nel momento in cui ci sarà questa discussione
sarebbe interessante parlare anche di questo, perché all'articolo 7
si dice che all'interno della Chambre "nell'ambito dei componenti
di cui al comma 1, deve essere assicurata la presenza di un
rappresentante di ciascuna delle seguenti categorie: agricoltura,
artigianato, commercio, industria, turismo", quindi chiaramente
tutti i settori dell'economia vengono toccati, quindi anche la
promozione...tutti questi settori necessitano di promozione,
necessitano di una maggiore coordinazione. Le assicuro - lei lo sa
bene perché ha partecipato per tanti anni alle commissioni - che
una delle problematiche che viene sempre fuori è come poter
promuovere meglio tutti insieme sul territorio. Certo, capisco che
sia un discorso molto più corale, però mi fa un po' strano che non
vi siate ancora confrontati dopo tre mesi che comunque l'ordine del
giorno è stato approvato, anzi lo vedrei inglobante con questo
discorso della Camera di commercio, a meno che non ci siano altre
sorprese, però non abbiamo la sfera magica. Grazie.
