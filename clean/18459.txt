Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1565 del 4 ottobre 2000 - Resoconto
OGGETTO N. 1565/XI Carenze nel funzionamento della tratta
ferroviaria Ivrea - Aosta. (Interpellanza)
Interpellanza Saputo che in data 20/09/2000, in conseguenza
di modeste precipitazioni piovose che hanno interessato la nostra
Regione, il sistema automatico di circolazione dei treni è andato
sostanzialmente "in tilt", provocando consistenti ritardi nella
percorrenza della tratta Ivrea/Aosta;
Rilevato che, nonostante le intenzioni manifestate
dall’Amministrazione, il servizio ferroviario nella
nostra Regione continua a non migliorare;
il sottoscritto Consigliere regionale
Interpella
l’Assessore competente per sapere:
1) se è a conoscenza dei disagi provocati dal pessimo
funzionamento della ferrovia in data 20/09/2000;
2) se il sistema automatico di circolazione funzionerà
adeguatamente quando si verificheranno le precipitazioni invernali
o se sono prevedibili ulteriori disguidi tecnici in caso di
maltempo;
3) quali provvedimenti intende adottare affinché gli
inconvenienti manifestatisi non si ripetano.
F.to: Curtaz
Président
La parole au Conseiller Curtaz.
Curtaz (PVA-cU)
Voglio preventivamente scusarmi con
l'Assessore perché lui si sta occupando dell'Aosta-Martigny, che è
una cosa importante, invece noi ci occupiamo di queste sciocchezze,
cioè sul non funzionamento della Chivasso-Aosta. Chiedo scusa.
È successo questo. In data 20 settembre 2000 in conseguenza di
precipitazioni piovose che io definirei modeste, perché non c'è
stata una pioggia significativa, il sistema automatico di
circolazione è andato in tilt e i treni soprattutto la mattina - io
sono a conoscenza di quanto è avvenuto la mattina - poi non so se
questa situazione è perdurata anche nel pomeriggio, hanno avuto dei
consistenti ritardi nella percorrenza della tratta Ivrea/Aosta.
Potrebbe essere un episodio isolato, mi auguro che sia così,
come potrebbe essere un campanello di allarme perché con
l'avvicinarsi della stagione invernale - e sarà il primo inverno
che affronteremo con l'automazione sulla tratta Chivasso/Aosta - e
con le precipitazioni piovose e nevose che dovessero verificarsi,
credo che si debba legittimamente avere il timore che episodi del
genere non solo abbiano a ripetersi, ma che abbiano ad
aggravarsi.
Le nostre domande sono intese a chiedere all'Assessore se è a
conoscenza di quello che è successo e se può garantire che simili
episodi non si ripetano in occasione della prossima stagione
invernale; se ci fossero dei dubbi al riguardo, quali provvedimenti
intende assumere per evitare l'ingenerarsi di simili disagi per
l'utenza.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Voglio subito tranquillizzare l'interpellante
che sono a disposizione anche per questi problemi, che peraltro
sono concreti e sono veri, quindi in merito all'iniziativa posso
dire che sì siamo a conoscenza che ci sono stati questi
inconvenienti, peraltro abbiamo anche chiesto a Treni Italia di
fornirci i ritardi e le cause di questi ritardi, al di là del fatto
che tutti questi ritardi saranno soggetti alle penali previste dal
contratto di servizio vigente.
La motivazione non è tanto legata al fatto se le perturbazioni
atmosferiche erano forti, prevedibili o meno; a parere nostro le
perturbazioni erano abbastanza consistenti, ma non è questo il
problema.
Il problema, secondo quanto ci è stato scritto, è che pare sia
avvenuta la caduta di un fulmine sugli apparati elettrici, questo è
quanto ci scrive Treni Italia, quindi è un evento magari anche con
precipitazioni limitate che può avvenire. Quindi questo è il motivo
sostanziale, effettivamente i disagi ci sono stati, anche parecchi,
anche con ritardi che hanno avuto 40, 30, 37 minuti di ritardo a
seconda delle corse.
Se la motivazione reale è questa, dobbiamo dire che sono cose
difficilmente prevedibili.
Sul secondo quesito, a parte il fatto che il funzionamento di
questo sistema automatico è una questione altamente tecnica, anche
sofisticata, per cui le mie risposte esaustive o tranquillizzanti
non possono essere basate né sulla mia competenza, né sulla
competenza delle strutture dell'Assessorato, premetto che riporto
quanto ci è stato detto dall'unico ente competente che è quello
gestore della tratta ferroviaria.
Per quanto attiene le normali precipitazioni, di fronte alle
quali il sistema CTC garantisce uno standard di sicurezza tale da
evitare guasti o disservizi lungo l'intera linea, sembra di poter
escludere - questo è quanto loro dicono - ulteriori disagi a fronte
delle normali precipitazioni invernali. Quindi io tranquillizzo
l'interpellante perché questo sarà il primo inverno con il
funzionamento di questo nuovo meccanismo, però la tranquillità che
do all'interpellante non può essere che quella che mi viene fornita
dal gestore che conosce bene i limiti e la capacità di
funzionamento di questo sistema.
Detto questo, quanto ai provvedimenti adottati, più che
scrivere, come abbiamo fatto, evidenziando anche le preoccupazioni
di chi ha avuto questa iniziativa in Consiglio regionale, tenuto
conto che se il disservizio è avvenuto per la caduta di un fulmine
è un evento totalmente imprevedibile, è chiaro che ci siamo
attivati per sollecitare un'attenzione e verificare che questi
inconvenienti non si verifichino solo a seguito di perturbazioni
che possono rientrare nella norma, o addirittura a seguito delle
precipitazioni nevose che, sappiamo, in Valle d'Aosta, nella
normalità, possono anche essere copiose.
Quindi, se è vero che è un fulmine non si può fare nulla, se
invece il problema è legato al fatto che una precipitazione appena
fuori dalla norma crea questi disagi, bisogna intervenire in
qualche modo dal punto di vista tecnico.
Si dà atto che dalle ore 12,40 presiede il Vicepresidente La
Torre.
Presidente
La parola al Consigliere Curtaz.
Curtaz (PVA-cU)
Prendo atto della risposta dell'Assessore
e aspetto fiducioso l'inverno.
