Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 169 del 8 ottobre 2013 - Resoconto
OGGETTO N. 169/XIV - Reiezione di mozione: "Eventuale
costituzione di parte civile della Regione nell'inchiesta "Usque
Tandem" relativa all'acquisizione del parcheggio dell'Ospedale
Parini di Aosta".
Presidente
- Grazie. Per l'illustrazione, la parola al
collega Bertin.
Bertin (ALPE)
- Grazie Presidente.
L'argomento di questa mozione è tristemente noto ed è collegato
alla famigerata vicenda dell'acquisto e dei lavori del parcheggio
dell'ospedale. Una vicenda che ha dato vita a diverse inchieste
della magistratura, come sappiamo. Quello dell'acquisto del
parcheggio - lo abbiamo detto anche in quest'aula consiliare sin
dal 2010 al momento dell'acquisto - è stato un atto scandaloso che
ha segnato pesantemente, in maniera negativa si intende, la passata
legislatura. Una decisione sbagliata ed una grave responsabilità,
ovvero quella di acquistare ad una cifra astronomica, quasi 20.000
euro per un posto macchina, 40 milioni di vecchie lire. Al di là
delle cifre, uno scandalo che non a caso ha visto anche
l'interessamento della 'ndrangheta - mi riferisco ovviamente
all'inchiesta "Tempus Venit", che si è conclusa il 30 gennaio di
quest'anno con la sentenza di primo grado del Tribunale di Torino e
che ha visto la condanna di molte persone, tra cui Facchineri a
cinque anni, Chemi, Michele Raso e Roberto Raffa, è stato
condannato a cinque anni e dieci mesi. Questo personaggio è stato
considerato il basista della cosca ad Aosta, si tratta, se qualcuno
se ne fosse scordato, del personaggio delle telefonate con
l'Assessore unionista del Comune di Aosta, Sorbara: ricordiamo le
famigerate telefonate dei "lavoretti", del "niente fretta",
eccetera, eccetera, anche queste tristemente e scandalosamente
note. Sono stati tutti condannati per tentata estorsione aggravata
da metodi mafiosi. Quanto ai fratelli Tropiano, titolari
dell'impresa Edilsud, essi sono stati condannati ad un anno e
quattro mesi per favoreggiamento. Si è trattato di una sentenza
storica - come abbiamo detto più volte -, perché per la prima volta
un tribunale ha riconosciuto l'aggravante del reato di natura
mafiosa ad elementi operanti sul territorio valdostano e a fatti
avvenuti sul nostro territorio, insomma, è la prima volta di una
condanna per mafia in Valle d'Aosta.
Da un filone di quest'inchiesta, perché tutto si ricollega, e
dalle intercettazioni telefoniche, è nata "Usque Tandem", un
riferimento classico che è interessante andare a vedere anche per
capire le ragioni di questo nome piuttosto singolare. Un'inchiesta
che ha visto la richiesta di rinvio a giudizio da parte della
Procura di Aosta nei confronti di sette persone, tra cui il
Presidente della Regione Rollandin, l'imprenditore Tropiano e
l'Amministratore unico della COUP Paolo Giunti, persone a cui sono
contestate, a vario titolo, i reati di abuso di ufficio e turbativa
d'asta. Ad esempio Rollandin, è indagato per abuso di ufficio,
avendo, secondo l'accusa, in concorso con Tropiano e Pallù,
procurato un ingiusto profitto e un rilevante vantaggio
patrimoniale alla società Saint-Bernard S.r.l. di proprietà di
Tropiano di cui sopra; un ingiusto profitto e un rilevante
vantaggio patrimoniale per la società di Tropiano che se dimostrato
può significare un corrispondente danno patrimoniale per
l'Amministrazione regionale, per la Regione e per tutti i
contribuenti, per tutti i cittadini. Non essendo questo un
tribunale, non entro ulteriormente nel dettaglio delle ipotesi
accusatorie riguardanti le persone implicate, a decidere nel merito
dell'accusa saranno altri, e per fortuna aggiungo io! Questa è una
vicenda grave, gravissima non priva di ulteriori conseguenze, che
non vanno in nessun modo sottovalutate, ad iniziare dal danno
patrimoniale, come detto. Sappiamo che mercoledì 23 ottobre si
svolgerà l'udienza preliminare riguardante l'udienza sopracitata e
per questa ragione impegniamo la Giunta, nell'eventualità
evidentemente di un rinvio a giudizio, a costituirsi parte civile
nel procedimento sopra indicato. In conclusione mi chiedo anche se
è opportuno, visto che è coinvolto direttamente, che il Presidente
partecipi alla discussione.
Presidente
- Grazie. Possiamo aprire la discussione
generale. Ci sono richieste di intervento? La parola al collega
Ferrero.
Ferrero (M5S)
- Grazie Presidente. Rappresentiamo
l'esigenza, in relazione all'argomento trattato, che il Presidente
della Regione abbandoni l'aula durante la discussione.
Presidente
- Non è previsto da nessuna parte nel
Regolamento interno. Ci sono richieste di intervento?
Ferrero (M5S)
- Si tratta di un argomento che riguarda
direttamente il Presidente, che è parte in causa. Non riteniamo che
la sua presenza in aula sia opportuna in relazione all'argomento
discusso, anche perché, proprio in relazione alle responsabilità
che poi potrebbero emergere in questo caso, non si può dare per
scontato che l'azione del Presidente sia imparziale nell'ambito
della discussione che viene effettuata. Questa è semplicemente la
motivazione.
Presidente
- Scusi, ma non c'è nessun articolo del
Regolamento che prevede questo tipo di...le eventuali allusioni
invece le rimandiamo al mittente. Ci sono richieste di intervento?
Non ci sono altri? Invito i colleghi, se vogliono prendere la
parola, a prenotarsi, sennò chiudiamo la discussione. La parola al
collega Guichardaz.
Guichardaz (PD-SIN.VDA)
- Brevemente, io non voglio
entrare nel merito dell'inchiesta, anche perché io, come qualunque
altro cittadino, so solo quello che è trapelato dai giornali
riguardo a questa vicenda, cioè si tratta di una storia un po'
confusa di stampanti difettose, questo è tutto ciò che sappiamo dai
giornali. D'altronde, il Presidente Rollandin non ha ritenuto di
approfondire in aula i motivi del rinvio a giudizio, minimizzando
la cosa, si legge sui giornali, perché poi ovviamente qui è stato
molto ermetico:
"rispondo solo di abuso d'ufficio e turbativa
d'asta, sono estraneo ad altri fatti"
, questo è l'articolo di
Narcomafie
del 27 luglio scorso, naturalmente, se non
corrisponde a quanto indicato, vedetevela con
Narcomafie
, io
riporto, queste sono le dichiarazioni. Naturalmente, vale per il
Presidente, come per chiunque altro, la presunzione di innocenza,
noi siamo garantisti e quindi non vogliamo sostituirci al giudice
naturale. Non si tratta quindi di condannare prematuramente una
persona, né di anticipare sentenze, vorrei che questo fosse chiaro.
La nostra mozione ha come unico obiettivo di impegnare la Giunta a
costituirsi parte civile nel processo.
Il Presidente Rollandin, oltre un anno fa, nel rispondere ad
un'interpellanza del collega Bertin con la quale sollecitava la
Regione a costituirsi parte civile nell'ambito dell'inchiesta
"Tempus Venit", rispondeva - leggo testualmente, sempre dal
giornale -:
"quando il Pubblico Ministero depositerà la
richiesta
- ovviamente all'epoca il Presidente non era ancora
direttamente parte in causa, quindi si parlava di costituirsi parte
civile nei confronti degli altri personaggi all'epoca protagonisti
di questa vicenda -
di rinvio a giudizio, se in essa dovessero
essere evidenziati elementi che conducano a qualificare la Regione
soggetto passivo di ipotesi di reato e qualora, conseguentemente,
l'Amministrazione regionale sia individuata quale soggetto o
persona offesa, sarà possibile valutare la sussistenza di danni per
il risarcimento dei quali il Governo regionale potrebbe
determinarsi alla costituzione per la parte civile nel processo
qualora il giudice per l'udienza preliminare disponga il rinvio a
giudizio degli imputati"
. Questo rispondeva il Presidente
Rollandin allora nella veste di possibile danneggiato e continuava
dicendo:
"la finalità della costituzione di parte civile è
l'esercizio dell'azione civile nel processo penale, azione
legittimata esclusivamente dalla sussistenza di un danno
patrimoniale, vale a dire una perdita economica che sia conseguenza
immediata e diretta del reato, oppure non patrimoniale, il quale
evidentemente, trattandosi di ente pubblico, non potrà consistere
in un danno morale, bensì, eventualmente, nella lesione
dell'immagine, vale a dire del prestigio e dell'onorabilità
dell'ente"
. Io non sono un giurista, ma persone più ferrate di
me in materia mi dicono che
il capo di imputazione contestato al
Presidente Rollandin
- il concorso in abuso di ufficio - sia
una di quelle fattispecie per le quali un'Amministrazione si
costituisce parte civile per default - cioè avviene in automatico -
la costituzione di parte civile permetterebbe, tra l'altro,
all'Amministrazione regionale di poter diventare parte attiva nel
processo penale ed entrare pienamente in contraddittorio con il
giudice, con il Ministero, con il difensore dell'imputato, facendo
valere anche eventuali elementi di prova documentale e
testimoniale. Credo che sia interesse anche della maggioranza, che
su questa cosa si faccia chiarezza e, soprattutto, che la Regione
sia presente all'interno del procedimento. Diversamente
l'Amministrazione diventerebbe spettatrice di un processo che la
tocca direttamente in quanto parte lesa o parte offesa.
Ricordo solo, giusto per rammentare ai colleghi, che esistono
delle formalità tecniche relativamente ai termini iniziali e finali
della costituzione di parte civile che vanno rigorosamente
rispettate pena la decadenza del diritto di costituirsi tali e cioè
che
"la costituzione di parte civile può avvenire solo dopo che
il PM abbia definito con una formale imputazione l'accusa
- e
nel caso specifico ciò è avvenuto -
e fino al momento in cui il
giudice accerti in udienza la regolare costituzione delle
parti"
. I termini quindi per costituirsi parte civile sono
stretti ed è necessario adoperarsi senza esitazione affinché
l'Amministrazione possa tutelare i propri interessi patrimoniali e
di immagine. È un atto dovuto, cari colleghi, soprattutto in
considerazione della portata e dell'importanza dell'inchiesta:
ricordo a tutti che il parcheggio dell'ospedale è un'opera costata
ben 20 milioni di euro e, soprattutto, ricordo che, a causa di quel
parcheggio, quattro persone sono state accusate di estorsione con
finalità mafiose. Spero che la Giunta regionale, il Consiglio tutto
si comporti, con il proprio Presidente, con lo zelo che meritano
fatti di tale portata e gravità e, magari, con la stessa
sollecitudine adottata per il dottore Andrea Ferrari. Grazie.
Presidente
- Altri? La parola al collega Viérin.
Viérin L. (UVP)
- Merci Madame la Présidente.
Vorrei solo tornare un attimo sulla questione sollevata, la
questione procedurale che lei ha liquidato con un
"non è
previsto nel Regolamento"
. Noi crediamo che, al di là del
Regolamento, la questione posta dal collega di Cinque Stelle sia
una questione fondata nel senso che l'opportunità, nel caso di una
discussione che riguarda e che può avere anche nell'esito della
votazione un'influenza diretta sulla persona che è
concernée
da questa vicenda, imporrebbe perlomeno la non presenza e la non
partecipazione a questa discussione, come anche la non votazione
poi successiva alla mozione.
Presidente, non so se lei sia più o meno garante fino in fondo
della regolarità dello svolgimento delle discussioni in quest'aula,
quindi, noi ci rivolgiamo a lei - anche se, forse, questo la sta
infastidendo - per dirle che esiste anche la giurisprudenza e che
esistono anche sentenze in questa direzione. Vorrei citare, per
esempio, anche una recente sentenza del TAR della Lombardia, la
1137 del 2013, che ha evidenziato riprendendo la massima che
recita:
"l'amministratore pubblico deve astenersi dal prendere
parte alla discussione e alla votazione nei casi in cui sussista
una correlazione immediata e diretta fra il contenuto della
deliberazione e specifici interessi suoi"
, ripresa anche dalla
giurisprudenza e che comporta il fatto che, chiaramente, potrebbero
sussistere delle conseguenze dirette sia nella partecipazione alla
discussione o comunque alla presenza in aula, sia poi alla
votazione proprio perché non rileviamo da questa giurisprudenza...e
comunque da un punto di vista procedurale ci appelliamo a lei e,
attraverso lei, a chi ne ha il dovere...di esimersi dal partecipare
alle decisioni che potrebbero portare un vantaggio o comunque
influenzare poi la decisione stessa. Noi quindi, al di là poi del
merito della vicenda, chiediamo - e credo che sia legittimo porre
questa questione nel nostro ruolo che qui esercitiamo -
semplicemente, Presidente, che si assuma lei la responsabilità, al
di là del Regolamento, della regolarità di questa discussione, di
questa votazione e poi dell'atto in sé. Grazie.
Presidente
- Collega Viérin, qui siamo di fronte ad un
atto di mero indirizzo politico e non di un atto amministrativo
quale da lei richiamato; quindi, proprio nel rispetto del
richiamato ruolo di garante di quest'Assemblea, ci atteniamo a
quelle che sono le previsioni del nostro Regolamento interno. Ci
sono richieste? La parola al collega Viérin.
Viérin L. (UVP)
- Avevamo intuito in questi mesi
l'importanza che lei fa ricadere sulle mozioni e sugli atti di
questo Consiglio, ne abbiamo parlato questa mattina...rilevando una
certa importanza probabilmente su questi atti di indirizzo, lei
oggi ci sta dicendo che quest'atto è un mero atto di indirizzo e
quindi non rileva nel fatto...e delle norme che sono state
evidenziate. Noi intanto stigmatizziamo questo comportamento anche
per aver liquidato la questione posta dai colleghi del Cinque
Stelle quasi come una vicenda fastidiosa. Noi crediamo che ogni
posizione che viene assunta, ogni posizione che viene annunciata
meriti approfondimento. Al di là di questo, noi, prendendo atto
della sua interpretazione e anzi del suo indirizzo amministrativo
nel condurre quest'aula, noi ne facciamo anche una questione di
opportunità politica. Prendiamo atto quindi che c'è ancora una
volta una noncuranza di ciò che è il buon senso e soprattutto la
mancanza di volontà di astenersi, anche solo nella presenza da una
discussione che potrebbe avere delle ripercussioni. In questo caso
la ringraziamo per queste spiegazioni e ci scusiamo se abbiamo
sollevato questa questione.
Presidente
- Guardi, ironia a parte, io credo che ci
siamo semplicemente limitati a descrivere quella che è la natura di
un atto, sottolineandone sempre la grande importanza che credo che
abbiamo sempre considerato. Ci sono altre richieste? Ci sono
colleghi? Vi invito a prenotarvi, sennò chiudiamo la discussione.
La parola al collega Fabbri.
Fabbri (UVP)
- Merci Madame.
Non è nostra intenzione in questa fase, in cui il rinvio a
giudizio spetta al giudice, imbastire in questa sede un processo,
ma non si può nemmeno far finta di nulla e temiamo che, senza
questa nostra iniziativa, tutto sarebbe passato sotto il solito
assordante silenzio, pieno di imbarazzo. Siamo e saremo sempre dei
garantisti, ciò non significa esprimere in questo Consiglio, luogo
per eccellenza rappresentativo della nostra comunità, le nostre
preoccupazioni politiche per un caso che in altre democrazie
avrebbe avuto un effetto ben diverso. Non si può far finta di
nulla, trincerandosi dietro la foglia di fico "dell'abbiamo fiducia
nella magistratura", lo dobbiamo ai nostri concittadini, lo
dobbiamo alla nostra autonomia già attaccata, incompresa, giudicata
da chi non ci conosce, come un privilegio. La difenderemo con il
buon governo e la trasparenza, La difesa, tramite i media, delle
persone coinvolte è certo legittima, ma non è sufficientemente
credibile: legittimo per difendersi aspettare di essere davanti al
giudice, ma si scontra con una difesa
coram populo
, assunta
appena divulgato il caso e non nell'unica sede in cui ci si sarebbe
dovuti esprimere e cioè davanti al PM. Ricordo che si dice:
"costituirsi parte civile" quando il soggetto offeso interviene
richiedendo un risarcimento dei danni materiali o morali causati da
coloro che l'hanno offeso. In questo caso, se appurato in sede
giuridica, a nostro avviso, vi è un grave
vulnus
nell'immagine della nostra autonomia, come già dicevo prima, oltre
gli evidenti ed eventuali danni materiali. Questa costituzione può
avvenire il 23 ottobre, come già ricordato. Riteniamo che sia
opportuno che ciò avvenga ed invitiamo tutti i colleghi Consiglieri
a considerare, al di là delle appartenenze, che, se tale mozione
venisse respinta, ciò risulterebbe incomprensibile per l'intera
comunità valdostana. Grazie.
Presidente
- Altri? Non ci sono altri? La parola al
collega Donzel.
Donzel (PD-SIN.VDA)
-
Ad adiuvandum
, nel
riconoscermi nella delicatezza degli interventi fatti dai colleghi,
vorrei precisare che, qualora la Regione avesse già ricevuto la
notifica di avviso di fissazione dell'udienza preliminare, quella
che oggi è presentata qui come una richiesta di opportunità per
dare garanzie ai cittadini valdostani diventerebbe a quel punto un
atto dovuto, quindi io non ho questo tipo di informazione, però
vorrei precisare che quello che noi chiediamo potrebbe essere
addirittura un atto dovuto da parte dell'Amministrazione.
Presidente
- Altri? La parola al collega Cognetta.
Cognetta (M5S)
- Anch'io volevo precisare giusto un punto
che noi tutti conosciamo, ma che magari fuori chi ci ascolta non
conosce. "
la mozione
- tutte le mozioni, dice il nostro
Regolamento -
consiste in un atto inteso a promuovere una
deliberazione da parte del Consiglio"
. Questo vuol dire che,
quando viene presentata una mozione, poi votata, cioè approvata,
questa mozione deve poi generare un atto successivo, almeno da
quanto scritto su questo libro. Il discorso che facevamo
all'inizio, cioè quello dell'opportunità della presenza o meno
quindi è fondamentale: voi capite che, se poi passa questa mozione,
il Consiglio deve dare atto successivamente a determinate cose che
ci coinvolgono tutti direttamente. La questione quindi è piuttosto
importante, non è una questione che si può liquidare così soltanto
da un punto di vista politico: è tutto un altro tipo di questione
in questo momento di cui stiamo parlando. Come diceva giustamente
il collega Guichardaz, questa è una questione che poi ci impegna
direttamente, quindi è bene che sia chiaro per tutti sia
all'interno di questa aula, sia soprattutto al di fuori che non
stiamo facendo una questione politica. D'accordo? Tutto qua.
Grazie.
Presidente
- Non ho mai detto il contrario, anzi! Altri?
Possiamo chiudere la discussione generale? La discussione generale
è chiusa. Per la replica, la parola all'Assessore Marguerettaz.
Marguerettaz (UV)
- Grazie Presidente.
Abbiamo ascoltato con attenzione sia la presentazione della
mozione, sia i vari interventi. Ovviamente, non intendo fare una
trattazione di natura giuridica per non trasformare quest'aula in
un tribunale, si è parlato di parti offese e di parte civile, di
persone offese e di parte civile, che sono ovviamente due cose
diverse, anche perché, quando - come è stato ricordato bene - ci si
costituisce parte civile, ci si costituisce per avere il
risarcimento di un danno. Ora, bisogna solo capire se questa è una
cosa necessaria o una cosa non necessaria: ricordo a tutti che noi
stiamo parlando di una richiesta di rinvio a giudizio di una
persona che ha un ruolo nell'ambito della pubblica amministrazione
e il soggetto preposto a tutelare la pubblica amministrazione è la
Corte dei Conti. Da questo punto di vista, quindi, noi riteniamo
che questa richiesta sia una richiesta che, probabilmente, ha altri
obiettivi, ma, se noi stiamo a quello che è questo processo e a
quelli che sono i ruoli, noi siamo tranquillamente nel solco della
legalità e abbiamo la Corte dei Conti che persegue gli eventuali
danni ad un'amministrazione pubblica. Riteniamo quindi che questa
mozione sia una mozione che non ha come obiettivo quello di
tutelare gli interessi della Regione, ma è un atto legittimo di
natura politica che non ci convince e che non voteremo. Segnalo
anche, sebbene io non abbia un'esperienza ventennale, che nelle
situazioni dove ci sono state delle richieste di rinvio a giudizio,
piuttosto che dei rinvii a giudizio, negli ultimi anni non abbiamo
mai avuto la Regione che si sia costituita parte civile, anche
perché, da quando abbiamo la nostra sezione della Corte dei Conti,
abbiamo questo tipo di approccio. Oggi quindi viene sollevato un
problema, ma se guardiamo negli ultimi anni che cosa è successo, è
successo quello che vi ho detto: non ci siamo costituiti; ecco
quindi che riteniamo di non aderire a questa mozione ed annunciamo
il voto contrario.
Presidente
- Grazie. Ci sono richieste di intervento per
dichiarazione di voto? La parola al collega Bertin.
Bertin (ALPE)
- Grazie Presidente.
Come già fatto in altre occasioni, ci si nasconde dietro
questioni varie, anche difficilmente comprensibili: "in questi anni
non ci si è mai costituiti parte civile rispetto ad un membro di
una Giunta"...quando succedeva, davano le dimissioni, anche perché
soltanto dal 2007 può avvenire senza che questo pregiudichi
un'eventuale candidatura, quindi per ragioni tecniche. Al di là di
questo, quello che francamente mi lascia sconcertato, perché mi
aspettavo una risposta diversa, nel senso..."in caso di rinvio
giudizio, ci costituiamo parte civile", lo consideravo un atto
dovuto, perché, lo si voglia o no, è una questione di legalità e di
rispetto della legalità, del rispetto delle regole e chi le
trasgredisce deve essere comunque punito insomma. Se vi è un danno
patrimoniale evidente - e, nel caso in cui ci sia un rinvio
giudizio e una condanna, ci sarà un danno patrimoniale -, la
Regione deve recuperare questo danno; è un problema anche di
uguaglianza dei cittadini, chiunque sia, dal Presidente della
Giunta in giù, se ha procurato un danno all'Ente Regione, deve
risarcirlo e l'occasione è questa insomma di costituirsi.
Considero veramente questa vostra decisione grave e scandalosa,
tanto più che viviamo in un Paese che da oltre vent'anni è
condizionato dalle vicende giudiziarie di una persona e abbiamo
visto i risultati: sono vent'anni che l'Italia e la politica
italiana si avvita sui problemi giudiziari di Berlusconi, con
conseguenze disastrose che sono sotto gli occhi di tutti, invece di
preoccuparsi dei problemi reali di questo Paese, ci si è occupati
principalmente dei guai giudiziari di Berlusconi, non lasceremo che
succeda lo stesso in Valle d'Aosta. Abbiamo già evidenziato
all'inizio di questa legislatura, con un ordine del giorno,
l'inopportunità di designare alla Presidenza della Regione una
persona indagata, con una richiesta di rinvio a giudizio:
inopportuno per l'immagine che davamo all'esterno della nostra
regione, inopportuno per il messaggio che si trasmetteva ai
cittadini e per le conseguenze che poteva avere, e ci siamo con le
conseguenze...iniziamo con questo...no, non lasceremo che la Valle
d'Aosta sia condizionata dalle questioni giudiziarie di una
persona, la Valle d'Aosta ha già problemi a sufficienza. Mi sembra
un atteggiamento francamente piuttosto inaccettabile, la cosa più
semplice e l'atto dovuto era costituirsi nella speranza...qui
nessuno spera in condanne o chissà che cosa, ma è una questione di
legalità e anche di uguaglianza dei cittadini, comunque sia bisogna
costituirsi, lo diceva rispondendo ad una mia interpellanza citata
in precedenza da Guichardaz...siamo in quelle condizioni, non
capisco perché non dovremmo costituirci. Grazie.
Presidente
- Altri? Non ci sono altri? La parola al
collega Guichardaz.
Guichardaz (PD-SIN.VDA)
- Allora, intanto i colleghi che
voteranno contro questa mozione voteranno di fatto contro l'impegno
a che la Regione si costituisca parte civile in quest'inchiesta, in
questo processo. Assumetevi quindi la responsabilità, in quanto
amministratori, in quanto rappresentanti della Regione di dire che
non è necessario aderire a questa richiesta che vi facciamo
attraverso una mozione. Risponderete quindi
in primis
da un
punto di vista politico e morale di questa situazione. Ricordo ciò
che un collega del Presidente Rollandin, il Presidente Vendola,
quando fu denunciato, perché avrebbe in qualche modo - pensate -
condizionato la nomina di un primario (non so se vi ricordate la
vicenda), disse quando in Consiglio regionale fecero la stessa
proposta di buon senso che facciamo noi:
"darò ordine
immediatamente agli uffici di rimuovere ogni causa, ogni elemento
che possa in qualche maniera frapporsi alla richiesta di
costituzione di parte civile"
. Altro stile! Vi assicuro che qua
non parlavamo di 20 milioni di parcheggio, di casi che coinvolgono
e che hanno coinvolto a vario titolo persone accusate di
favoreggiamento alla mafia: qua parlavamo di condizionamento o di
presunto condizionamento per la nomina di un primario. La cosa poi
è andata bene, come potrebbe d'altro canto finire qua, però lo
stile...
(interruzione di un Consigliere, fuori microfono)
...non lo so se si è costituita! Ha dato ordine di costituirsi e
sa perché ha dato ordine di costituirsi? Per rimuovere le cause
legittime e legali che potevano comportare l'ineleggibilità e la
permanenza del Presidente all'interno del Consiglio regionale; lo
sapete benissimo perché è una valutazione che evidentemente avete
fatto anche voi in questo senso.
A me poi pare di aver detto che il Presidente Rollandin, quando
rispose all'interpellanza del collega Bertin, non è che si sia
parato dietro all'idea che altri organismi potessero in qualche
maniera ricorrere...è vero che la Corte dei Conti è quella che
ricorre verso...però questa storia della Corte dei Conti...noi
parliamo di amministratori eletti, vi è anche una responsabilità di
tipo politico, collega! La questione qua sta proprio nella scelta
di dire:
"noi ci costituiamo parte civile perché riteniamo che
ci sia in presunzione un danno patrimoniale, ma anche un danno di
immagine"
. Il Presidente Rollandin, evidentemente, ritiene,
così come la Giunta e i colleghi della maggioranza - che hanno
deciso in piena autonomia evidentemente di votare contro la nostra
richiesta -, che non vi sia stato un danno d'immagine alla nostra
Regione! Io vi assicuro invece che c'è tanta gente che è rimasta
allibita da ciò che è successo, è rimasta allibita dal fatto che un
Presidente sia stato rinviato a giudizio per abuso d'ufficio,
l'abuso d'ufficio non è un'imputazione di scarsa importanza, per un
amministratore pubblico l'abuso d'ufficio è un reato grave. Se voi
ritenete che non ci siano state situazioni che abbiano comportato
un danno di immagine o un danno patrimoniale e vi rimettete,
eventualmente, alla clemenza della Corte dei Conti o alla libera
iniziativa della Corte dei Conti, credo che sottovalutiate la
questione. Grazie.
Presidente
- La parola all'Assessore Marguerettaz.
Marguerettaz (UV)
- Solo perché abbiamo avuto modo di
scambiare due battute fuori microfono e quindi l'intervento merita
di essere registrato, perché non si alimentino dei dubbi o delle
notizie che sono totalmente errate. Il collega Guichardaz ha
parlato di Vendola, sicuramente possiamo disquisire sullo stile, su
chi ha più stile, su chi ha meno stile, ma l'Amministrazione
generalmente parla per atti, quindi la Regione Puglia o, meglio, la
Giunta della Regione Puglia ha adottato una delibera di non
costituzione. Io quindi posso fare il
beau geste
e posso
dire tutto quello che voglio, ma, siccome l'Amministrazione parla
per atti, io invito il collega Guichardaz, che sicuramente ha delle
buone "entrature", ad andare a prendere la delibera del Governo
regionale della Puglia che ha deliberato - quindi forse siamo
addirittura oltre - la non costituzione per dare fiducia al proprio
Presidente. Noi quindi riteniamo di essere in questa condizione e
seguiamo con attenzione lo sviluppo delle vicende.
Presidente
- Grazie. Non ci sono altri iscritti? La
parola al collega Gerandin.
Gerandin (UVP)
- Merci Madame la Présidente.
Io non avevo intenzione di intervenire, ma poi, a seguito della
replica del Vicepresidente Marguerettaz, ci tengo a sottolineare il
fatto che non si possa fare una rivisitazione di parte, nel senso
che si è dimenticato che in Valle d'Aosta il Presidente ha anche le
funzioni di Prefetto. Si è dimenticato di dire che nel passato,
quando vi sono state richieste di avvisi di garanzia, abbiamo avuto
Presidenti che si sono dimessi, abbiamo avuto Assessori che hanno
rinunciato al loro mandato. Io poi mi riallaccio a quanto ha detto
lei, Presidente Rollandin, quando ci ha detto:
"io sono in pace
con la mia coscienza, sono sicuro di aver agito correttamente"
;
ebbene, se lei è in pace con la sua coscienza e ha agito
correttamente, non dovrebbe avere nessun timore affinché la Giunta
decida di costituirsi parte civile. Io penso che sia un atto dovuto
non perché è implicato lei, anzi io penso che sinceramente la
costituzione di parte civile non sia l'essere giustizialisti, ma
sia, come ha detto qualcuno che mi ha preceduto, un'immagine di
trasparenza verso i cittadini, verso tutti i cittadini.
Ha detto bene il collega Guichardaz: voi avete parlato di Corte
dei Conti, che, sicuramente, dal punto di vista del danno
patrimoniale, è il riferimento - su questo non c'è ombra di dubbio
-, ma esiste anche un danno d'immagine, esiste un danno che ci ha
portato ad essere protagonisti della cronaca di tutti più grandi
quotidiani. Proprio per questo, io dico che è un'opportunità di
trasparenza, è un'opportunità per tutti e va proprio nel senso che
lei ha detto, ovvero quello di dire:
"io sono tranquillo, non ho
nulla da nascondere"
. Ebbene, se non abbiamo nulla da
nascondere, qual è il problema? Io penso che sia una regola poi da
introdurre nel Regolamento del Consiglio, ci deve essere un obbligo
di costituzione di parte civile quando si tratta di casi che
riguardano amministratori e, a maggior ragione, se riguardano il
Presidente della Giunta, che ha anche funzioni prefettizie.
Grazie.
Presidente
- Non ci sono altri? La parola al collega
Cognetta.
Cognetta (M5S)
- Sì, grazie.
Intervengo solo per far notare il caso della Regione Lombardia,
dove invece nel processo Maugeri era implicato anche l'ex
Governatore Maroni, il nuovo Presidente si è costituito parte
civile, lui e l'Agenzia delle entrate, quindi solo per specificare
che ci sono Regioni dove succede e Regioni dove non succede, noi
vorremmo che succedesse in questa Regione. Grazie.
Presidente
- La parola al collega Viérin.
Viérin L. (UVP)
- Merci Madame la Présidente. In base
all'articolo 104, chiederei di avere 15 minuti essendo il
proponente. Grazie.
Pour déclaration aussi d'intention, c'est un sujet qui a fait la
une dans ces derniers mois. Une enquête qui touche les institutions
et dont la nouvelle est arrivée cet été au moment même où le
Gouvernement était en cours de formation. C'est donc une enquête,
même par rapport au passé, Assesseur Marguerettaz, qui nous
tracasse, car c'est une enquête un peu différente par rapport à
d'autres moments qui ont caractérisé la vie politique de notre
région. Aujourd'hui on entend parler de 'ndrangheta en Vallée
d'Aoste, ce sont des enquêtes qui sont liées à d'autres enquêtes
sur ce sujet. Le collègue Bertin à rappelé la commission même et le
travail, il en a été membre, et bien cette commission qui dans ces
mois a travaillé s'est aujourd'hui arrêtée et va reprendre son
chemin, mais entre temps quelque chose s'est passé, quelque chose
s'est produit: nos institutions sont touchées par des enquêtes qui
ne sont pas, justement, des enquêtes comme celles qu'on a connues
dans le passé et qui nous tracassent.
La questione era già stata sollevata in estate quando, come
dicevo poc'anzi, quest'inchiesta collegata ad indagini su
infiltrazioni mafiose malavitose in Valle d'Aosta aveva raggiunto i
vertici delle istituzioni nel momento della formazione di un
governo. Noi avevamo semplicemente voluto esprimere il nostro punto
di vista, esternando la sensibilità e l'acutezza che noi avremmo
gradito nel non procedere, nel non assumere incarichi da parte di
nessuno che fosse coinvolto in queste vicende, nell'attesa
chiaramente di poter chiarire la propria posizione. Il collega
Fabbri l'ha ricordato: noi siamo garantisti, ma crediamo anche che
ci sia un momento in cui si debba essere in grado di separare la
propria posizione personale dal ruolo amministrativo-politico che
si ricopre, soprattutto quando si svolgono anche mansioni
prefettizie. Noi con pacatezza l'avevamo sollevato, ma
l'atteggiamento è stato incurante e si è voluto procedere. Noi
avevamo cercato anche di evidenziare quali sarebbero stati poi
eventualmente i limiti di una situazione che poi si sarebbe
manifestata e che oggi in parte si manifesta di essere in imbarazzo
nel non poter assumere posizioni e atti che sono atti che
dovrebbero essere dovuti, proprio perché questi atti potrebbero
influenzare, anzi influenzano la propria posizione sia in giudizio
che nell'azione amministrativa. Si è quindi persa un'occasione già
nella fase di formazione del Governo, si è voluto procedere
comunque, a luglio eravamo in quest'aula quando arrivò la richiesta
di rinvio a giudizio per un'udienza che è fissata, se non erro, per
il 23 ottobre. Anche in quel momento si cercò di minimizzare, si
disse che non c'era nessun elemento nuovo rispetto alla prima parte
che era l'avviso di garanzia. Anche in quel caso si disse qualcosa
che non era corretto proprio perché, quando c'è una richiesta di
rinvio a giudizio - noi non vogliamo entrare nel tecnicismo che
probabilmente l'Assessore Marguerettaz conosce meglio di noi -,
significa che ci sono dei fatti penalmente rilevanti a detta della
Procura che ha avviato l'indagine. Oggi ci troviamo...anche in quel
caso si decise di procedere senza voler neanche affrontare
l'argomento...si aggiunge un ulteriore passo perché noi chiediamo
semplicemente che si proceda nell'eventualità di un rinvio a
giudizio, nell'eventualità di un danno che viene rilevato, che ci
si costituisca parte civile, come è avvenuto - e come è stato
ricordato poc'anzi dal collega Cognetta - in Lombardia.
Si cita il caso della Puglia: la Puglia ha avuto un certo garbo,
nel senso che la legge elettorale sulle incompatibilità prevedeva
l'incompatibilità per la causa di costituzione di parte civile,
quindi, avendo lite pendente anche passiva, hanno nel frattempo
modificato la legge per evitare probabilmente quello di cui voi
avete timore oggi, con l'annuncio che ci sarà la costituzione di
parte civile anche nei confronti del Presidente stesso, questo è
riportato dagli organi di informazione. Un caso più recente è
quello di Maroni che, per il ruolo e per la funzione che ricopre,
si costituisce nei confronti dell'ex Governatore Formigoni per
un'inchiesta che lo vede coinvolto. Dico questo perché, al di là
delle questioni giudiziarie, quello che oggi in quest'aula si vuole
affermare è un principio: il principio che si debba essere in
qualche modo capaci di separare questo ruolo che si ricopre, anche
con funzioni prefettizie, da quella che è la posizione personale. È
chiaro che con quest'atteggiamento diventa difficile, diventa molto
difficile e il vostro rifiuto oggi e il rifiuto anche della
maggioranza, perché noi ci appelliamo anche ai membri dell'intera
maggioranza, perché il messaggio che oggi esce da quest'aula è un
messaggio molto negativo, perché, se trasparenza ci deve essere, se
trasparenza voi annunciate, non capiamo per quale motivo oggi non
ci sia la volontà di procedere in quest'eventualità e
nell'accogliere questa nostra richiesta. Oggi con
quest'atteggiamento voi non solo rifiutate la costituzione
eventuale di parte civile, ma assumete di nuovo un atteggiamento
che è supponente nel minimizzare... Si parla di Corte dei Conti, la
Corte dei Conti è un procedimento parallelo, ma non ha nulla a che
vedere con il fatto di costituirsi parte civile in un procedimento.
Siete incuranti di quelle che sono le procedure, le norme, anche
quelle sollevate sul buon senso o, comunque, sull'opportunità di
non partecipare, al di là della discussione, anche al voto, perché
così sarà da parte di chi è oggetto di quest'eventuale indirizzo, e
anche irrispettosi del ruolo che si ricopre, irrispettosi in questo
caso delle istituzioni.
Noi oggi quindi denunciamo quest'atteggiamento e, appellandoci
al buon senso, chiediamo che questa nostra mozione sia accettata,
sia votata. Non ne facciamo questioni personali come spesso si
tende invece a voler banalizzare, noi ci occupiamo di politica,
siamo eletti dalla comunità per ricoprire un ruolo qui che è
strettamente politico e nessuno, al di là della politica, mette in
dubbio sia i rapporti personali, sia gli altri tipi di rapporti che
possono essere su un altro piano. Noi quindi ci teniamo a
sottolineare questo, perché c'è spesso questa tendenza a ridurre
tutto a degli attacchi personali per utilizzare l'arma del
vittimismo. Noi non ne facciamo questioni personali, ma ne facciamo
una questione legata al ruolo che uno ricopre e diciamo questo
proprio perché a suo tempo, cioè quest'estate, avevamo cercato di
esternare i nostri timori proprio per evitare questa situazione che
oggi si viene a creare e che dal 23 ottobre in avanti sarà una
vicenda che ancora segnerà la nostra Regione. Noi quindi vi
chiediamo oggi di dare perlomeno un messaggio diverso, in
controtendenza rispetto ai messaggi che avete dato in questi mesi,
con una legislatura che già non è iniziata sotto i migliori auspici
proprio per questa vicenda giudiziaria. Noi quindi crediamo oggi
che, se la nostra mozione, questa proposta che abbiamo cercato di
proporre modo garbato non venisse accolta, al di là del messaggio
molto negativo alla comunità, si scriverà un'altra brutta pagina
della storia della politica valdostana, che non fa onore alla
nostra Regione. Grazie.
Presidente
- Bene. Possiamo mettere in votazione? Apriamo
la votazione. Chiudiamo la votazione.
Presenti 35
Votanti 35
Favorevoli 17
Contrari 18
Il Consiglio respinge.
Punto 8 all'ordine del giorno.
