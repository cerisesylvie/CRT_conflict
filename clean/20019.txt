Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula


Resoconto integrale del dibattito dell'aula
Oggetto del Consiglio n. 4 del 8 luglio 2003 - Resoconto
OGGETTO N. 4/XII Elezione del Presidente del Consiglio
regionale.
Presidente provvisorio Ricordo che, ai sensi dell'articolo 7 del
Regolamento interno, per l'elezione del Presidente è richiesta la
presenza di almeno due terzi dei Consiglieri componenti il
Consiglio e che il Presidente è eletto con votazione a scrutinio
segreto, a maggioranza assoluta dei Consiglieri in carica. Visto
che esiste il numero legale per deliberare, dichiaro aperta la
discussione sulla proposta di elezione del Presidente.
La parola al Consigliere Borre.
Borre (UV) Au nom de la majorité, nous faisons le nom de M.
Perron Ego en tant que Président du Conseil.
Presidente provvisorio La parola al Consigliere Curtaz.
Curtaz (Arc-VA) Grazie, Presidente. Avrei la tentazione di
intervenire per proporre la riconferma del Presidente Squarzino,
vista la grazia e la capacità che ha dimostrato in questo breve
lasso di tempo; interverrò invece, cari colleghi, per fare alcune
osservazioni critiche sulla proposta del collega Borre; non sulla
persona, beninteso, ma sul metodo.
Abbiamo letto con interesse i programmi elettorali di tutte le
liste e le dichiarazioni del Presidente incaricato, Perrin, circa
la necessità in questa Regione di valorizzare il lavoro del
Consiglio e dei componenti di questo Consiglio. Si è riparlato di
centralità del Consiglio, si è parlato di riequilibri di poteri fra
Giunta e Consiglio, si è parlato di dignità del lavoro del
Consigliere e via dicendo. Ci saremmo dunque aspettati, in questa
occasione, un atteggiamento conseguente e coerente con quelli che
erano gli auspici annunciati, a partire dalla nomina del Presidente
del Consiglio. Il Presidente del Consiglio, attenzione, non è un
rappresentante del Governo, ma è il rappresentante di questa
Assemblea! È un incarico, ripeto, non di Giunta, ma un incarico
istituzionale e qui voglio richiamare - chiedo scusa ai colleghi
che non sono qui per la prima volta e che forse mi hanno già
sentito in passato fare queste osservazioni - un principio che è
comune a tutte le democrazie rappresentative occidentali: quello
della distinzione netta fra funzione di governo e funzione
istituzionale. Sulla funzione di governo non avrei niente da dire:
è la maggioranza che decide il Premier del Governo, che si assume
la responsabilità di scegliere e di governare, all'opposizione
spetta lo stimolo, spetta il controllo, spetta la critica, spetta
la proposta. Ma sulle questioni istituzionali non è così, sulle
questioni istituzionali tutti dovremmo essere coinvolti, perché il
Presidente non è chiamato a rappresentare una maggioranza, ma è
chiamato a rappresentare l'intero Consiglio! Evidentemente questo è
un principio che vale dappertutto, in tutte le democrazie
occidentali, ma non vale in Valle d'Aosta! Ci saremmo infatti
aspettati, per correttezza istituzionale, un contatto, un
confronto, una consultazione specifica, un qualche coinvolgimento;
invece nulla!
Certo, dare importanza al Consiglio, renderlo autonomo, più
autonomo dalla Giunta, avrebbe significato fare scelte indipendenti
anche rispetto al problema della Presidenza del Consiglio e dunque
avrebbe significato coinvolgere le opposizioni, come è già successo
in passato, per esempio nominando una persona considerata "super
partes", che in ipotesi provenisse da un gruppo di opposizione: è
già successo in questa Assemblea. Senza pretendere tanto, forse
saremmo stati meno critici se almeno fosse stato indicato
Presidente del Consiglio un Consigliere non appartenente allo
stesso partito che occuperà la Presidenza della Regione e
praticamente tutto il Governo. In questo senso avevamo colto
positivamente la proposta, che veniva dai "Democratici di
Sinistra", di rivendicazione di questa Presidenza, anche perché, a
mia memoria, non c'è una regione in Italia in cui il Presidente
della Regione o della Giunta sia dello stesso partito del
Presidente del Consiglio. È una regola di democrazia! Sarebbe stato
un piccolo segnale e invece niente, tanto che temo che per voi,
amici "Democratici di Sinistra", non sarà la prima volta.
Oggi il Presidente del Consiglio lo decide formalmente questa
Assemblea. In pratica il Presidente del Consiglio lo ha deciso ieri
pomeriggio o ieri sera - non so bene quando - "l'Union Valdôtaine",
come se si trattasse di una cosa propria, una cosa familiare, da
decidere all'interno come se fosse una casella da riempire nella
ripartizione interna degli incarichi! Mi sembra che questa
commistione - in questa Regione sempre più importante e diffusa -
fra partito e istituzioni sia una cosa che ci deve fare riflettere,
deve fare riflettere tutti; credo che debba fare riflettere anche
il partito di maggioranza. Deve farci riflettere perché evidenzia
il pericolo che ci si sottragga via via, quasi inconsapevolmente,
alle regole democratiche.
Il rischio è che "l'Union Valdôtaine" si appropri sempre più
delle istituzioni, confondendo sé stessa con le istituzioni e con
la Regione medesima.
Oggi, dunque, si apre male questa dodicesima legislatura, con un
atto se non proprio di arroganza, sicuramente di insensibilità
istituzionale!
Presidente provvisorio La parola al Consigliere Borre.
Borre (UV) Vorrei ricordare al collega Curtaz che nel 1993 il
suo gruppo non si chiamava "Arcobaleno", ma "Verdi", era in Giunta
e già allora il Presidente del Consiglio faceva parte della stessa
maggioranza! Per quanto riguarda poi la Presidenza, condivido il
ruolo del Consiglio, collega Curtaz: quante volte lo abbiamo detto
in quest'aula!
"L'Union Valdôtaine", ieri e oggi, usandomi come portavoce, ha
indicato il Consigliere Perron Ego come Presidente del Consiglio.
Non abbiamo detto che è il Presidente: lo abbiamo indicato ieri e,
se poi la stampa lo ha già dato come Presidente, liberi tutti di
dargli la lettura che si vuole! Noi oggi abbiamo ripetuto che
"l'Union Valdôtaine" e i "Democratici di Sinistra", che fanno parte
di questa maggioranza, "indicano" Perron Ego come Presidente del
Consiglio, anche per quello che nel nostro programma è scritto: la
continuità!
Presidente provvisorio Vi sono altri interventi? Se non vi sono
altre proposte, possiamo procedere alla votazione. La votazione
avviene per scrutinio segreto, si può votare al banco oppure in
cabina. La cabina è posta alla sinistra del bancone del Presidente,
invece per la votazione al banco la scheda viene posta nell'urna
che è al centro della sala. Se non vi sono obiezioni, si procede
alla votazione al banco e poi si depone la scheda nell'urna.
Per la votazione segreta, ad ogni Consigliere verrà consegnata
una scheda su cui potrà essere scritto un solo nominativo. Ricordo
che, poiché in questo Consiglio vi sono Consiglieri aventi lo
stesso cognome, in questi casi dovrà essere scritto sulla scheda,
oltre al cognome, anche il nome di battesimo.
Prego procedere alla distribuzione delle schede.
Il Consigliere Segretario chiamerà uno alla volta, in ordine
alfabetico, i Consiglieri per la votazione.
Appello nominale
Consiglieri presenti e votanti: 35
Schede valide: 35
Schede bianche: 7
Hanno riportato voti:
Perron Ego: 28
In base all'esito della votazione, proclamo eletto a Presidente
del Consiglio della Valle d'Aosta il Consigliere Perron Ego e lo
prego di prendere posto al banco della Presidenza. Naturalmente gli
auguriamo tutti un buon lavoro.
Si dà atto che alle ore 10,14 il Presidente provvisorio,
Squarzino Secondina, dopo aver invitato il Presidente neo-eletto
Perron Ego ad assumere la Presidenza del Consiglio e dell'adunanza,
prende posto fra i Consiglieri e che il Presidente neo-eletto,
Perron Ego, assume la Presidenza del Consiglio e
dell'adunanza.
