Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 116 del 11 marzo 1982 - Resoconto
OGGETTO N. 116/VII - INTERVENTI REGIONALI PER L'ADEGUAMENTO
DEI LIVELLI DEI MINIMI DELLE PENSIONI SOCIALI E PREVIDENZIALI
(Interpellanza).
PRESIDENTE
: Do lettura dell'interpellanza presentata dal
Consigliere Carlassare:
INTERPELLANZA
VISTO il livello estremamente basso dei minimi delle pensioni
sociali e previdenziali;
CONSTATATO che il continuo aumento del costo della vita pone
le persone anziane ed inabili al lavoro, che non posseggono altri
redditi o proventi di altra natura, nella assoluta impossibilità di
mantenere autonomamente un sufficiente livello di vita;
PRESO ATTO di un recente giudizio della Magistratura che ha
condannato i figli che non
sono intervenuti in aiuto di un
genitore in possesso del solo provento derivato da una pensione
sociale al livello minimo, affermando così, con questa sentenza,
"ufficialmente" una verità che tutti conosciamo, cioè che meno di
200.000 lire al mese non sono sufficienti per vivere;
INTERPELLA
la Giunta regionale per sapere:
1)
quali interventi sono stati effettuati
dall'Amministrazione regionale in favore di queste
categorie;
2)
se non ritiene il
caso di avviare dei
provvedimenti nell'ambito regionale per sopperire organicamente
alla manchevolezza dello Stato che non garantisce il minimo vitale
a tutti i cittadini.
PRESIDENTE
: Ha chiesto di illustrare l'interpellanza il
Consigliere Carlassare, ne ha facoltà.
CARLASSARE - (Democrazia Proletaria - Nuova Sinistra):
Non ho indirizzato in modo specifico all'Assessore Rollandin questa
interpellanza, perché penso che questo sia un problema di più ampia
portata, che non va visto solo sotto l'aspetto prettamente
assistenziale. Va precisato che mi rendo conto - come ho anche
chiarito nell'interpellanza - che questo non è un problema di
stretta attinenza dell'Amministrazione regionale e che toccherebbe
allo Stato mettere in moto dei meccanismi che garantissero a tutti
i cittadini un minimo per vivere, onde non ci sia nessuno che debba
dipendere per la sopravvivenza da qualsiasi altra persona, anche se
si tratta dei figli.
Ho fatto riferimento ad un giudizio espresso dalla Magistratura
mesi addietro, per cui sono stati condannati i figli che non
avevano provveduto ad integrare la pensione sociale al livello
minimo del genitore; con questo giudizio penso che la Magistratura
abbia dichiarato ufficialmente insufficienti i contributi che lo
Stato dà con le pensioni al livello minimo.
Come ho detto nell'interpellanza, penso non ci sia bisogno di
fare dei grossi studi per appurare che meno di 200.000 lire al mese
per un qualsiasi individuo non sono sufficienti per mangiare,
vestirsi, insomma per vivere, per cui mi rivolgo alla Giunta per
sapere in quale modo interviene ora e come intende muoversi in
futuro per affrontare questo problema, soprattutto alla luce delle
maggiori disponibilità derivanti dal riparto fiscale.
Questo problema non deve necessariamente essere visto come
l'elargizione di una pensione da parte della Regione nei confronti
di queste persone, ma richiede che si mettano in moto meccanismi di
altra natura, quali mense, servizi sociali di vario genere, che
possano rendere più facile l'esistenza di queste persone, che
percepiscono un reddito così basso, permettendo loro di poter
ugualmente stare "all'onor del mondo".
Questa interpellanza non si
pone altri obiettivi se non
quello di sollevare questa problematica, non solo nei suoi risvolti
politici, ma in prima istanza in quelli umani, perché molte volte
si sente dire che chi non ha lavorato nel corso della sua gioventù,
non ha poi dei vantaggi nella vecchiaia. L'esperienza ci insegna
che le persone che hanno questi redditi derivanti da pensioni a
livello minimo, in molti casi, hanno lavorato anche più degli
altri. Faccio l'esempio delle casalinghe, soprattutto quelle più
vecchie che hanno adesso settant'anni e che hanno vissuto nei paesi
nelle condizioni che tutti conosciamo, delle quali non si può dire
certo che non abbiano lavorato; hanno forse lavorato più di tanti
altri, solo che non c'erano allora quei meccanismi previdenziali
che consentono oggi di avere una pensione dignitosa.
Non mi proponevo nient'altro se non di sollevare questo
problema.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
E' giusto sollevare questo problema,
che non ha però degli aspetti così acuti in Valle d'Aosta, a quanto
ci risulta.
Per quanto riguarda il numero due, così com'è formulato,
evidentemente la risposta è no, perché è una questione di
competenze e non possiamo certo stabilire un secondo pensionamento
organico al di sopra di quello che è il pensionamento ufficiale
dato dallo Stato.
Gli interventi in atto credo siano conosciuti: vanno dal
ricovero delle persone anziane, al pagamento della retta in diversi
Istituti esistenti che sono però - e questo è un punto negativo -
assolutamente insufficiente rispetto alla domanda che si
moltiplica. Sono stati previsti dei fondi particolari specifici nel
bilancio, in quanto il problema degli anziani, specialmente se
soli, si pone in maniera molto grave dal punto di vista assistenza
e manchiamo di queste strutture.
Per l'altro tipo di interventi, dobbiamo dire che normalmente
l'intervento è sempre stato fatto ad personam.
Di fronte a situazioni particolari, che sono documentate,
l'Amministrazione regionale è sempre intervenuta nei casi più
gravi. Mi risulta anche vi siano dei casi come quello citato dal
Consigliere Carlassare, anche se penso che la Magistratura in
questo caso ha dichiarato l'applicabilità di quell'articolo del
Codice Civile, che obbliga i congiunti agli alimenti, e non ha
espresso la dichiarazione, come invece ha estrapolato con un po' di
audacia il Consigliere Carlassare: l'obbligo degli alimenti è un
dato di fatto, e quella è la risposta.
Comunque il nostro impegno maggiore nei confronti dei pensionati
è quello di dotare tutta la Regione di una serie di punti di
appoggio e di assistenza per le persone anziane.
Questi punti di assistenza oggi in parte esistenti, sono
assolutamente insufficienti ed abbiamo un piano dove localizziamo
nel Fondo Valle queste strutture.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Democrazia Proletaria - Nuova Sinistra):
Vorrei precisare, sul giudizio della Magistratura, che chiaramente
la sentenza era dovuta al codicillo del Codice Civile che obbliga i
familiari a dare gli alimenti.
Però, uno degli elementi su cui si era dibattuto in quel
processo, era che il figlio si era difeso dicendo che suo padre
percepiva il reddito di una pensione sociale, per cui questa
sentenza ha ribadito non in quanto tale, ma come principio
generale, che una pensione a livello minimo non la si può
considerare un reddito sufficiente e pertanto i familiari sono
obbligati in questi casi ad intervenire.
A questo punto il problema da giuridico diventa politico, ed
assume un'importanza fondamentale, perché tutti, indipendentemente
dal loro comportamento nel corso della propria esistenza, non
devono ritrovarsi, ad una certa età, a non avere più un reddito
sufficiente per vivere dignitosamente.
Ritengo che uno degli elementi che la Regione dovrebbe superare,
e la Giunta dovrebbe impegnarsi seriamente, è quello
dell'intervento ad hoc, ad personam, che ritengo possa essere
tenuto in piedi in casi assolutamente eccezionali.
La Regione dovrebbe impegnarsi, come mi pare di avere colto
nelle dichiarazioni del Presidente della Giunta, a mettere in piedi
dei meccanismi che consentano la risoluzione o almeno
l'attenuazione di questo problema, senza avere la necessità di
quegli interventi ad hoc, che ritengo assolutamente negativi,
innanzitutto perché in molti casi implicano per quell'individuo la
necessità di rivolgersi all'autorità come persona, ed in secondo
luogo favorire il crearsi di un'atmosfera dove facilmente si
sviluppa il discorso clientelare. Quindi il problema va affrontato
alla radice attraverso la creazione di strutture che si propongano
di risolverlo.
