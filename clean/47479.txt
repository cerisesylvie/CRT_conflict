Classificazione
EDILIZIA
Edilizia pubblica



Oggetto del Consiglio n. 3748 del 19 giugno 2024 - Resoconto
OGGETTO N. 3748/XVI - Interpellanza: "Intendimenti in merito
all'utilizzo della storica sede dell'Istituto per Ragionieri e
Geometri a Châtillon".
Bertin (Presidente) -
Punto n. 23. Consigliere Perron, ha
facoltà di intervenire.
Perron (LEGA VDA) -
Ricordato che la sede storica
dell'Istituto per Ragionieri e Geometri di Châtillon - che però è
proprio sul
limes
, sulla terra di confine tra i due paesi -
almeno a partire dagli anni '70 del Novecento ha svolto la funzione
di volano nello sviluppo dell'intera zona, grazie alla presenza di
numerosi indirizzi, tra cui anche il liceo scientifico e le
magistrali che io non ricordavo, ma mi dicono che fosse così, e con
conseguente presenza di studenti e professori sul territorio della
Media Valle, chiaramente c'era un'altra spinta demografica, su
questo non ci piove, ma il tema resta sempre di attualità.
Preso atto che la struttura ha visto - quantomeno, per quanto
noi riusciamo a risalire - la presenza del progetto formazione,
Projet formation, a partire dal 2017, in seguito abbandonata
nell'ottobre 2023 per la nuova sede a Pollein, quindi c'era di
nuovo un po' di indirizzo in questo caso di tipo orientato in forma
professionale, ma non c'è più.
Ricordo anche che, tra l'altro, il liceo scientifico sono anni
che Saint-Vincent l'ha perso e a breve anche l'istituto turistico
chiuderà (mi pare proprio quest'anno, se non il prossimo) le ultime
classi, quindi andrà a Verrès.
Ricordato inoltre che su questo tema, come probabilmente i
colleghi ricorderanno, avevamo fatto la proposta del liceo
scientifico sportivo, sulla quale anche ritorneremo; mi pare che
stiamo aspettando anche qui il tema riproposto in coda nella quinta
Commissione: anche in questo caso, cogliamo l'occasione per fare un
sollecito al prosieguo dei lavori nella quinta Commissione che
svolga un po' tutto l'arretrato. Chi ha orecchie per intendere,
intenda. E considerato che la struttura è attualmente - anche qui a
quanto noi siamo riusciti a risalire - in possesso del certificato
di prevenzione incendi (CPI) e della palestra, risultando quindi
sottoutilizzata rispetto alle proprie potenzialità, chiediamo al
Governo regionale di conoscere: 1) lo stato attuale dell'agibilità
degli stabili della vecchia sede dell'Istituto e, nel caso
risultino necessari adeguamenti o miglioramenti, quali siano le
intenzioni in merito; 2) se siano mai state valutate soluzioni
alternative rispetto all'utilizzo ad uso scolastico della citata
struttura, perché chiaramente, come abbiamo detto, c'è sempre stata
della scuola, ma lo stabile è grande, potrebbe essere anche una
posizione utilizzabile in ambito sanitario, quali ad esempio
(abbiamo messo dei casi, ce ne potrebbero anche essere altri, non
lo so, e ammetto di non essere un tecnico nelle questioni
sanitarie, ma abbiamo messi tre casi a titolo di esempio) una Casa
di Comunità a media complessità, come segnalato nel PSBS, oppure un
ambulatorio di primo soccorso H24, oppure un Ospedale di Comunità
in alternativa a quanto si è già detto prima alla sede che voi
avete identificato come più appropriata a Verrès, quindi una
domanda: si è mai valutata un'alternativa di questo tipo per lo
stabile in questione?
In ultimo, quali intendimenti si abbiano per un pieno utilizzo
della citata struttura in località Panorama a Châtillon, vista -
come dicevo prima - la sua importanza in ordine di tempo e
purtroppo il suo sottoutilizzo attuale.
Presidente -
Il Presidente della Regione ha facoltà di
rispondere.
Testolin (UV) -
Con riferimento al primo quesito, gli
uffici riferiscono che la condizione degli stabili è da
considerarsi tuttora ottimale.
Il mantenimento delle destinazioni d'uso dei locali ad aule
didattiche sulla porzione d'immobile, non destinata a palestra, non
necessiterebbe al momento di alcun intervento di adeguamento se non
le normali attività di ripristino, legate alle consuete attività di
manutenzione ordinaria.
Le scelte di procedere ad un eventuale cambio di destinazione
d'uso, rispetto all'attuale, determinerebbe ovviamente
l'effettuazione di interventi connessi al nuovo utilizzo che, in
questa fase, non possono essere comunque previsti.
Per quanto riguarda il punto 2, l'immobile è stato inserito, con
la legge regionale 26 dello scorso anno, nel piano di alienazioni e
valorizzazioni immobiliari, in quanto non sono state evidenziate
esigenze di destinazione ad uso pubblico per una pubblica funzione
da parte delle strutture regionali competenti.
Successivamente al predetto inserimento nel piano delle
alienazioni, non sono state espresse nuove esigenze nemmeno con
riferimento ad un'eventuale destinazione di tipo sanitario.
Peraltro, non tutto l'immobile è stato inserito nel piano delle
alienazioni, in quanto con atto di concessione del 2020 la
palestra, Villa Panorama, tuttora classificata come patrimonio
indisponibile della Regione, è stata concessa in uso gratuito per
la durata di 15 anni all'associazione Club des Sports che si è
fatta carico di provvedere alle personalizzazioni e agli interventi
di ristrutturazione e messa a norma necessari, inclusi il
risanamento generale della struttura, il ripristino e la
dichiarazione di conformità dell'impianto elettrico, dell'impianto
idraulico, dell'impianto di riscaldamento, dell'impianto
antincendio e il rifacimento e sostituzione dei serramenti e della
pavimentazione del campo di gioco.
Per quanto riguarda il terzo quesito, ad oggi, come sopra
evidenziato, viene utilizzata la sola palestra, per il resto il
bene rimane inserito nel piano alienazioni e valorizzazioni
nell'attesa dell'individuazione di nuove esigenze e/o opportunità
per un eventuale riutilizzo in ambito di pubblico servizio o di
valorizzazione a favore dei bisogni della comunità di
riferimento.
Presidente -
Per la replica, ne ha facoltà il consigliere
Perron.
Perron (LEGA VDA) -
Che dirle, è una risposta che
definirei un po' laconica: cioè sì, lo stabile ce l'abbiamo, sì, lo
stabile è a posto, la palestra viene utilizzata, il resto rimane lì
e sicuramente fa un po' specie che non ci siano idee su questo
stabile e ci auguriamo che qualcosa possa essere concepito.
Sicuramente, anche noi faremo i nostri approfondimenti ed
eventualmente porremo sul tavolo alcune soluzioni.
Ripeto, è un peccato, e mi pare anche dal tono della sua
risposta, ripeto, un po' di laconicità l'ho avvertita, però siete
voi che avete in mano le carte e quindi noi potremmo soltanto
spingervi in qualche direzione, ma ci lavoreremo su.
