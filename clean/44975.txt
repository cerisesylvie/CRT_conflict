Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1798 del 21 settembre 2022 - Resoconto
OGGETTO N. 1798/XVI - Interrogazione: "Notizie in merito
all'applicazione della normativa regionale in materia di mobilità
volontaria nell'ambito del comparto unico della Valle
d'Aosta".
Bertin (Presidente) -
Punto n. 11 all'ordine del giorno.
Risponde il Presidente della Regione, ne ha facoltà.
Lavevaz (UV) -
Anche questa è un'interrogazione un poco
sui generis, nel senso che si chiede notizie rilevanti nell'ambito
di una procedura di mobilità, però di un altro ente, non dell'ente
Regione. Si chiede nello specifico "Se a oggi l'Unité des Communes,
in questo caso Mont-Rose, abbiamo finalmente dato copertura al
vacante posto di istruttore direttivo tecnico, più volte citato
nella documentazione riportata in premessa" e "Se a seguito
dell'emanazione della deliberazione della Giunta da parte della
citata Unité del 3 febbraio 2021, vi siano state delle segnalazioni
e/o interlocuzioni da parte di ordini professionali in merito ai
contenuti della medesima".
Su questo devo dire che, come è ovvio, la Regione non ha nessuna
competenza in merito e pertanto non abbiamo nessuna informazione
sull'esito del bando di mobilità in argomento. Altrettanto non
abbiamo notizie in merito a eventuali interlocuzioni con ordini
professionali in merito al medesimo bando.
In merito invece alla domanda seguente, cioè "Se ai sensi della
vigente normativa di riferimento in materia di mobilità volontaria
nell'ambito del comparto unico della Valle d'Aosta debbano essere
previste prove di natura motivazionale svolte in forma di
colloquio", su questo ci siamo premurati di fare le verifiche del
caso e bisogna dire che la normativa vigente in materia di mobilità
nulla stabilisce in buona sostanza riguardo le modalità da adottare
per selezionare i candidati oggetto di mobilità.
C'è da dire però che nel caso di specie, quindi nella procedura
adottata dall'Unité Mont Rose, il Tar della Valle d'Aosta si è
pronunciato in merito a un ricorso presentato da un candidato, poi
non valutato idoneo per la copertura del posto e anche nello
specifico con riferimento allo svolgimento della prova orale della
procedura selettiva.
Il Tar nello specifico, prima in sede cautelare e poi con
sentenza, che risale a fine 2021, quindi di qualche mese fa, ha
respinto questo ricorso ritenendo la procedura portata avanti
dall'Unité conforme al principio di buon andamento proclamato
dall'articolo 97 della Costituzione, nonché, in generale, ai
principi di buona organizzazione, efficienza e razionalità
dell'azione della pubblica Amministrazione.
Quindi, in conclusione, il Tar ha respinto il ricorso non
ravvisando aspetti critici o di violazione del procedimento da
parte dell'Unité in oggetto, che ha quindi condotto la procedura
secondo le disposizioni di cui al regolamento regionale di
riferimento.
Questo è quanto mi sento di rispondere su una richiesta che,
come dico, non afferisce alle competenze dei nostri uffici, quindi
diventa difficile essere più precisi.
Presidente -
Per la replica, il consigliere Aggravi.
Aggravi (LEGA VDA) -
Prendo atto della risposta e la
ringrazio per le verifiche che ha fatto. Le faccio notare solo una
cosa: sulla seconda domanda, ovvero "Se a seguito dell'emanazione
della deliberazione della Giunta da parte della già citata Unité
del 3 febbraio 2021 vi siano state delle segnalazioni di
interlocuzioni da parte di ordini professionali in merito ai
contenuti della medesima", magari non deve controllare uffici o
l'attività di uffici di pertinenza della Regione però la posta,
perché, oggettivamente, c'è una lettera che - inviata a firma del
Presidente dell'ordine degli architetti oltre che alla Giunta
dell'Unité des Communes anche al presidente della Giunta Regione
autonoma Valle d'Aosta Eric Lavevaz, che dovrebbe essere lei - che
pone delle osservazioni e, in particolare - poi se vuole gliene
darò una copia così magari completa le giuste verifiche da fare -
rileva all'interno di questa deliberazione, cioè quella della
definizione dei criteri generali per l'applicazione dell'istituto
della mobilità, il fatto che all'interno della delibera viene
attribuito un punteggio nettamente superiore per la laurea in
ingegneria rispetto a quella in architettura, e valutiamo appunto
che in questa condizione, dice il Presidente dell'ordine, si
verifichi una netta discriminazione verso il laureato in
architettura.
Poi ovviamente ci sono delle deduzioni da parte dell'ordine
professionale.
Dico questo perché comunque - ripeto - è una questione di posta,
però a volte la posta è importante; quindi gliene darò copia, così
potrà completare le sue verifiche o le verifiche che faranno gli
uffici.
Mi preme dire una cosa in più rispetto alla prima domanda, è
vero, sono altri enti, io continuo a dire che c'è però una
questione di fondo, che io spero un domani andrà poi risolta. Sono
enti di finanza derivata, quindi comunque la finanza con la quale
si finanziano questi enti, arriva dall'ente Regione, e -
soprattutto su determinate procedure, come quella della selezione
del personale o della mobilità interna - le regole sono anche
comuni e hanno effetti anche sul comparto complessivo pubblico,
quindi forse è meglio che ci sia anche lì un controllo di queste
misure o comunque una governance - visto che adesso va di moda - da
parte dell'ente finanziatore e, anche perché altrimenti, - questo
però è un ragionamento che faccio poi successivamente-quando,
giustamente, mettiamo in rilievo il fatto che gli Enti locali hanno
delle difficoltà nel reperire il personale, anzi, spesso la Regione
è in competizione con lo stesso ente locale, vi sono delle domande
e dei monitoraggi che ci dobbiamo fare, perché altrimenti ci stiamo
perdendo dei pezzi.
Comunque le darò copia della comunicazione fatta dall'ordine
degli architetti. Grazie per l'attenzione.
Presidente -
Si è prenotato per una precisazione il
Presidente della Regione, ne ha facoltà.
Lavevaz (UV) -
Una brevissima precisazione, ovviamente la
posta la guardiamo e la leggiamo anche con attenzione. Sarà una
lettera, immagino, di febbraio-marzo 2021, quindi non essendoci un
riferimento chiaro, oggettivamente nella preparazione della
risposta, non è stata richiamata perché non è stata
individuata.
Permetterà che era abbastanza difficile per me ricordarmi di una
lettera, nello specifico, di un anno e mezzo fa.
Presidente -
Consigliere Aggravi.
Aggravi (LEGA VDA) -
Ringraziando l'assessore Caveri per
il suggerimento che ha dato al Presidente, probabilmente mentre
stava rispondendo, ma al di là di questo le faccio solo notare una
cosa... no, ma va bene, la mia non era un'accusa, infatti l'ho
ringraziata per l'attenzione; faccio solo notare che - poi i
protocolli sappiamo come funzionano - c'era comunque un riferimento
che riguardava la deliberazione della Giunta, ma non le ho fatto
una colpa, non prenda tutto come una colpa oggi, non le ho fatto
una colpa, le ho fatto notare e le ho anche detto che le darò copia
della lettera così potrà fare le sue argomentazioni. Ci conosciamo,
ormai, noi due.
