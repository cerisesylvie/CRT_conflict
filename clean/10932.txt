Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1925 del 28 febbraio 1991 - Resoconto
OGGETTO N. 1925/IX - Disegno di legge: "Erogazione di un
contributo annuo all'Aero Club Valle d'Aosta per l'esercizio di
attività turistico-sportive di interesse regionale?.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI-PDS)
- Il disegno di legge 260 è di fatto la
riproduzione del disegno di legge 241, in quanto lo stesso è stato
rinviato non vistato, dal presidente della commissione di
coordinamento in data 27 dicembre 1990. Questo nuovo disegno di
legge tiene conto dei rilievi fatti, senza per questo far mancare
all'Aero Club Valle d'Aosta quel sostegno finanziario che la Giunta
e il Consiglio regionale avevano ritenuto necessario, in una ottica
di salvaguardia e potenziamento di un settore turistico come quello
aeronautico, che è di rilevante importanza ed in continua
espansione. Infatti il finanziamento del 1991 doveva essere di 250
milioni, perché non è altro che la riproduzione dei fatti di quello
previsto dal disegno di legge 241, che sono 125 milioni per il
1990, 125 milioni per il 1991.
Non sono decadute le motivazioni espresse nella mia relazione al
disegno di legge 241, quando all'ultimo comma sottolineavo la
necessità di prendere atto del disavanzo finanziario rilevabile dal
bilancio dell'anno 1989. Per questa ragione presento un
emendamento, affinché il contributo all'Aero Club Valle d'Aosta
venga erogato entro il 31 marzo di ogni anno, per evitare che
l'associazione ricorra ai ripiani bancari.
Colgo l'occasione per informare i colleghi consiglieri che
l'andamento dell'iscrizione al club per l'anno in corso, sia da
parte dei vecchi soci che dei nuovi, sta dando buoni risultati, il
che lascia prevedere un andamento associativo migliore dell'anno
passato. Inoltre le pre-iscrizioni dei piloti stranieri,
soprattutto tedeschi e olandesi, per l'annuale stage primaverile,
sono già iniziate, come stabilito dal programma sociale del club;
tutto lascia prevedere che queste iniziative confermeranno le
positive esperienze degli anni precedenti.
Non ho voluto rifare tutta la cronistoria del numero, che è già
stata fatta nel Consiglio precedente; vi sono degli emendamenti che
sono allegati alla legge, pertanto non ne do lettura.
Presidente
- E' aperta la discussione generale. Se nessun
Consigliere chiede di parlare, si passa all'esame
dell'articolato.
Do lettura dell'articolo 1:
Articolo 1
(Finalità)
1. E' autorizzata l'erogazione a favore dell'Aero Club Valle
d'Aosta di un contributo ordinario annuo a titolo di concorso nelle
spese sostenute per lo svolgimento, nell'ambito delle proprie
finalità istituzionali, di attività connesse alla pratica del volo
a motore e a vela, del volo libero, dell'aeromodellismo e del
paracadutismo sportivo, tenuto conto della rilevanza turistica e
sportiva assunta da tali attività in ambito regionale ed allo scopo
di favorire lo sviluppo della cultura e della formazione
aeronautica in Valle d'Aosta.
2. Il contributo di cui al comma uno, viene erogato in aggiunta
ai contributi che l'Aero Club Valle d'Aosta percepisce, unitamente
alle altre società sportive operanti in Valle d'Aosta, per lo
svolgimento dell'attività agonistica, così come previsto dalla
legge regionale 30 ottobre 1987, n. 85, recante norme in materia de
"Interventi a favore dello sport?.
3. L'erogazione del contributo è subordinata alla stipulazione,
entro sessanta giorni dall'entrata in vigore della presente legge,
di una convenzione tra l'Aero Club e la Giunta regionale, che
definisca le caratteristiche e le modalità di presentazione dei
piani annuali di attività e di sviluppo dell'Aero Club, i volumi e
l'utilizzo degli immobili aeroportuali di competenza, i rapporti
con gli altri utilizzatori delle strutture e con l'ente
gestore.
Presidente
- All'articolo 1 c'è l'unanimità del
Consiglio? Questo agevolerebbe il fatto che gli emendamenti li
considererei inseriti negli articoli.
Pongo in votazione l'articolo1 con gli emendamenti proposti
dalla commissione, che do per letti:
Esito della votazione
Presenti, votanti e favorevoli: 29
Il Consiglio approva all'unanimità
Presidente
- Do lettura dell'articolo 2 con gli
emendamenti proposti dalla commissione:
Articolo 2
(Modalità di erogazione)
1. La Giunta regionale provvede, con propria deliberazione, alla
concessione e alla liquidazione del contributo, per ogni singolo
esercizio finanziario, previa presentazione da parte dell'Aero Club
Valle d'Aosta di una domanda corredata dal bilancio consuntivo
dell'anno precedente e preventivo dell'anno cui la stessa si
riferisce, nonché da una relazione riassuntiva dell'attività svolta
nell'anno precedente e di quella programmata nell'anno cui il
contributo si riferisce.
2. Il contributo è liquidato entro il 31 marzo di ogni anno
finanziario.
Presidente
- Pongo in votazione l'articolo2:
Esito della votazione
Presenti, votanti e favorevoli: 29
Il Consiglio approva all'unanimità
Presidente
- Do lettura dell'articolo 3 al quale vi è
l'emendamento sostitutivo proposto dalla commissione:
Articolo 3
(Disposizioni finanziarie)
1. L'onere derivante dall'applicazione della presente legge,
stabilito in lire 250 milioni, graverà sul capitolo 66570, di nuova
istituzione, del bilancio di previsione della Regione per
l'esercizio finanziario 1991 e sui corrispondenti capitoli dei
futuri bilanci.
2. Alla copertura dell'onere di cui al comma uno si provvede:
per lire 125 milioni mediante riduzione al capitolo 67000 "Fondo
globale per il finanziamento di spese correnti?, a valere
sull'apposito accantonamento iscritto all'allegato n. 8 del
Bilancio di previsione per l'anno in corso (Area attività
produttive. Settore turismo D2.11 Lett. b); per le restanti lire
125 milioni, mediante riduzione dal capitolo 67030 "Fondo globale
per il finanziamento di spese di investimento? a valere
sull'accantonamento concernente: "Campo regionale di golf in Comune
di Fénis? (Area attività produttive. Settore turismo D2.10); su
detto accantonamento risulta quindi la minor somma di lire 675
milioni.
3. A decorrere dall'esercizio 1992, l'entità del finanziamento
sarà determinata annualmente con la legge di approvazione dei
relativi bilanci, ai sensi dell'articolo 15 della legge regionale
27 dicembre 1989, n. 90 (Norme in materia di bilancio e di
contabilità generale della Regione Valle d'Aosta).
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Sull'emendamento all'articolo3 ho
qualche riserva; voterò a favore però vorrei esprimere una
preoccupazione in modo che poi il Consiglio e la Giunta possano
tenerla presente, per quanto riguarda gli esercizi finanziari
successivi al 1991.
Il problema è questo: nel disegno di legge 241, che poi era
stato approvato dal Consiglio, si diceva all'articolo 3, che per
l'esercizio 1990 il contributo era stabilito in lire 125 milioni;
per gli esercizi successivi il contributo era lo stesso con un
aumento in percentuale all'aumento dell'indice del costo della
vita.
Con questa modifica dell'articolo3 si dice che per il 1991 viene
dato un contributo di 250 milioni perché, come ha detto il relatore
Bajocco, si cumula in due anni, 1990 e 1991, quindi si dà un
contributo che vale in realtà per due anni, però poi scompare in
tutto l'articolo il riferimento ad una base annua del contributo.
Non è più detto da nessuna parte che il contributo annuo è di 125
milioni rivalutabile poi in base all'indice annuo, si dice solo che
a decorrere dall'esercizio 1992 l'entità del finanziamento sarà
determinata con la legge di approvazione del bilancio. Non vorrei
che a partire dal 1992 ci ritrovassimo di nuovo con 250 milioni,
partendo magari dalla premessa che nel 1991 si sono dati 250
milioni.
E' un po' questa formulazione tecnicamente infelice, comunque
vorrei che fosse chiaro che il contributo annuo è di 125 milioni e
che solo per dei motivi di ritardo quest'anno si danno 250 milioni,
ma a partire dall'esercizio 1992 e successivi ce ne saranno
125.
Un'altra osservazione che vorrei fare, riguarda una tecnica
legislativa che purtroppo è anche una sostanza politica. In altri
provvedimenti, ho presente, ad esempio, il finanziamento
dell'istituto storico della Resistenza o altre leggi di contributi
che la Regione dà con delle leggi, viene prevista una scadenza
temporale, cioè sono leggi che vanno per 3-4 anni e che poi devono
essere nuovamente votate dal Consiglio. Questo risponde anche ad
una logica di corretta gestione, nel senso che il Consiglio dopo un
certo periodo di tempo deve valutare l'opportunità di rifinanziare
la legge, di riconfermare la sua validità. Invece così come è
impostato questo provvedimento, diventa un po' a scadenza
indeterminata, quindi, con un mero inserimento in un capitolo di
bilancio annuale, viene di fatto rifinanziato.
Volevo soltanto esprimere alcune preoccupazioni che mi derivano
da questa formulazione del testo del disegno di legge e chiedere
che intanto si tenga conto di questa osservazione, nella
quantifi-cazione poi dei bilanci successivi; se si arriverà ad una
nuova redazione di questa legge e comunque in questi casi, chiedo
di cercare di formulare tecnicamente in modo più corretto queste
proposte di legge.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI-PDS)
- Posso capire la preoccupazione del
Consigliere Riccarand; questo emendamento lo hanno fatto i tecnici
dell'Assessorato alle finanze, ma l'intendimento è quello che i 250
milioni sono 125 milioni per il 1990 e 125 milioni per il 1991; in
seguito saranno 125 milioni.
Capisco quanto diceva il Consigliere Riccarand che la legge può
essere fatta in modo diverso; propongo di votare questa volta la
legge in questo modo, per l'anno 1992 vedremo di tenere in
considerazione le osservazioni fatte dal Consigliere.
Presidente
- L'unico riferimento, senza voler entrare nel
merito, è che dai resoconti risulta che la volontà del Consiglio,
anche se non appare nella legge, è che non sia una legge
sine
die
ma come più volte affermato dal Consiglio stesso in altre
occasioni, ci siano dei provvedimenti a termine, triennali in
genere, per quanto mi ricordo.
Ha chiesto di parlare l'Assessore al Turismo, Urbanistica e Beni
Culturali Pascale, ne ha facoltà.
Pascale (PSI)
- In aggiunta a quanto ha già detto il
Consigliere Bajocco, volevo dire che se non è stato previsto nella
legge il contributo dal 1992 in poi, è perché si è voluto comunque
tener presente, come era stato fatto nel precedente disegno di
legge, l'opportunità e la possibilità di aumentare questo
contributo fisso, che comunque sarà di 125 milioni, di quel minimo
necessario per adeguarlo all'indice Istat, altrimenti avremmo
potuto fissare questo contributo sempre.
Ma proprio per ovviare alle osservazioni che sono state fatte
dal presidente della commissione di coordinamento, non abbiamo
voluto precisare che per il 1992 sarà 125 milioni; sarà 125 milioni
più l'indice Istat, non so, potrà essere iscritta in bilancio una
cifra di 130 milioni, ma c'è già una intesa abbastanza chiara con
l'Aero Club. D'altra parte l'Aero Club deve dimostrare con i suoi
bilanci i suoi deficit, che comunque non superano mai molto di più
questa cifra.
Presidente
- Pongo in votazione l'articolo3:
Esito della votazione
Presenti, votanti e favorevoli: 27
Il Consiglio approva all'unanimità
Presidente
- Do lettura dell'articolo 4, anche questo
sostituito dall'emendamento proposto dalla Commissione:
Articolo 4
(Variazioni di bilancio)
1. Alla parte spesa del bilancio di previsione della Regione per
l'anno finanziario 1991, sono apportate, in termini di competenza e
di cassa, le seguenti variazioni:
in diminuzione:
Cap. 67000 "Fondo globale per il finanziamento di spese
correnti?
lire 125.000.000
Cap. 67030 "Fondo globale per il finanziamento di spese di
investimento?
lire 125.000.000
totale in diminuzione
lire 250.000.000
in aumento:
Cap. 66570 (di nuova istituzione)
Codifica regionale 2.2.4.10
Codificazione 1.1.1.6.2.2.08.09.09
"Contributo annuo all'Aero Club Valle d'Aosta, per l'esercizio
di attività turistico-sportive di interesse regionale?.
Presidente
- Pongo in votazione l'articolo4:
Esito della votazione
Presenti, votanti e favorevoli: 27
Il Consiglio approva all'unanimità
Presidente
- Do lettura dell'articolo 5:
Articolo 5
(Dichiarazione di urgenza)
1. La presente legge è dichiarata urgente, ai sensi del comma
tre dell'articolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
Presidente
- Pongo in votazione l'articolo5:
Esito della votazione
Presenti, votanti e favorevoli: 27
Il Consiglio approva all'unanimità
Presidente
- Pongo in votazione la legge nel suo
complesso:
Esito della votazione
Presenti, votanti e favorevoli: 27
Il Consiglio approva all'unanimità
***
