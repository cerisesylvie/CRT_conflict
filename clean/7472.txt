Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1975 del 7 maggio 1986 - Resoconto
OGGETTO N. 1975/VIII - PROBLEMI DEL LABORATORIO DI ANALISI
DELL'U.S.L. DELLA VALLE D'AOSTA. (Interrogazioni e
interpellanza)
PRESIDENTE:
Gli oggetti n. 7, 11 e 18 dell'ordine del
giorno saranno discussi congiuntamente.
Do lettura dell'interrogazione presentata dal Consigliere
Baldassarre:
INTERROGAZIONE
In considerazione del caos che regna al Laboratorio di
analisi, presso l'Ospedale regionale di Aosta che provoca, ormai da
diversi anni, gravi disagi ai cittadini valdostani non colpevoli di
incapacità amministrativa;
INTERROGA
l'Assessore regionale alla Sanità ed Assistenza Sociale per
conoscere quali provvedimenti intende adottare, con i fatti, per
normalizzare la grave situazione al Laboratorio di analisi che
risale ormai da alcuni anni.
F.to: Gaetano Baldassarre
PRESIDENTE:
Do lettura dell'interrogazione presentata dai
Consiglieri Mafrica e Bajocco:
INTERROGAZIONE
RICORDATO
che nella primavera '85 il Gruppo comunista
aveva sollevato in più occasioni il problema delle disfunzioni del
laboratorio di analisi;
VERIFICATO
che ad un anno di distanza l'U.S.L. non è
stata in grado di risolvere problemi che creano disagi ai cittadini
e mantengono il personale in un continuo stato di tensione (alcuni
tecnici sarebbero stati, secondo notizie di stampa, denunciati dal
Primario per essersi rifiutati di svolgere compiti di
segreteria);
i sottoscritti Consiglieri regionali
INTERROGANO
l'Assessore alla Sanità ed Assistenza Sociale per
sapere:
1)
cosa si è fatto nel corso dell'ultimo anno per
risolvere i problemi di organico, di locali e di organizzazione del
laboratorio di analisi;
2)
quando finalmente i cittadini valdostani potranno
avere a disposizione un servizio ben organizzato ed il personale
potrà essere impiegato per i compiti di propria competenza.
F.ti: Demetrio Mafrica - Igino Bajocco
PRESIDENTE:
Do lettura dell'interpellanza presentata dai
Consiglieri Pascale e Torrione:
INTERPELLANZA
Le disfunzioni all'interno dell'U.S.L. di Aosta sono ancora una
volta venute alla ribalta in questi giorni in due settori
estremamente delicati quali il laboratorio di analisi ed il pronto
soccorso.
Al laboratorio di analisi è bastata la malattia di due
segretarie per bloccare un servizio sulla cui carenza già in
precedenza si erano accentrate le lamentele dei cittadini; si
innesta poi in tale vicenda la denuncia alla Procura della
Repubblica dei tre tecnici analisti che si erano rifiutati di
svolgere mansioni improprie e che, al di là dei torti e delle
ragioni delle parti, pone il preoccupante interrogativo di quale
servizio può essere dato alla collettività da un reparto dove i
vari collaboratori si denunciano tra di loro.
Ci si chiede poi se attraverso tale continuo disservizio non si
voglia in definitiva raggiungere l'obiettivo di dimostrare
l'insufficienza del reparto a sostenere le esigenze dell'utenza
regionale e quindi creare i presupposti per giustificare un
eventuale ritorno al servizio di privati, con una convenzione
simile a quella stipulata con l'IRV per le radiografie. A tal
proposito appare strano che non si sia in grado di accertare in
loco l'adeguatezza o meno della struttura e si sia affidato tale
compito all'Istituto Mario Negri di Milano.
Nel reparto di pronto soccorso ed accettazione si scopre oggi
che infermiere generiche praticavano da tempo "il prelievo di
sangue, la terapia endovena e le fleboclisi", di competenza delle
infermiere professionali, e subito parte la diffida a svolgere tale
servizio improprio. Ma la contraddizione tra questo provvedimento e
quello assunto nei confronti del personale del laboratorio di
analisi è evidente e per quanto si faccia risalire tali
comportamenti ai responsabili settoriali dei servizi, quindi a
persone diverse, non si può sottacere l'incongruenza di una
gestione che non è ancora capace di dare chiari ed univoci
indirizzi organizzativi.
Alla luce di tali considerazioni, i sottoscritti Consiglieri
regionali del Gruppo socialista
INTERPELLANO
l'Assessore alla Sanità ed Assistenza Sociale, al fine di
conoscere:
1) se è stata effettuata un'indagine approfondita sulla
situazione all'interno del laboratorio di analisi, allo scopo di
chiarire tutti gli aspetti di una storia che i tecnici stessi del
reparto hanno definito "molto lunga e cominciata un anno fa" e, in
caso affermativo, quali sono risultati i motivi di questo clima
permanente di tensione che ha portato più volte ad un servizio
carente o addirittura interrotto;
2) se la situazione all'interno del laboratorio di analisi può
intendersi normalizzata e definita con l'inserimento, già avvenuto,
di nuovo personale di segreteria;
3) perchè è stato affidato all'Istituto Mario Negri di Milano,
oltre alla formazione professionale del personale, anche l'incarico
di verificare se l'attuale struttura, come locali, personale ed
apparecchiature, è in grado di sostenere le esigenze dell'utenza
regionale;
4)
se è mai stata ventilata l'ipotesi e se è nei
progetti dell'U.S.L., anche sulla base delle risultanze della
verifica di cui al punto 3), di affidare il servizio di analisi a
privati con una convenzione simile a quella stipulata con l'IRV per
le radiografie;
5) da quanto tempo e perchè le infermiere generiche svolgevano i
compiti delle infermiere professionali nell'unità di pronto
soccorso ed accettazione;
6) se si sono verificati rallentamenti nell'accettazione e nel
ricovero dei privati trasportati al pronto soccorso a seguito "del
rigido rispetto delle normative vigenti" suggerito dalle
organizzazioni sindacali e, in caso affermativo, con quali
conseguenze per la salute dei pazienti in un servizio dove la
celerità a volte è di vitale importanza;
7) come spiega le contraddittorie decisioni dell'U.S.L. che da
un lato denuncia alla Procura della Repubblica i tecnici del
laboratorio di analisi che si rifiutavano di svolgere un servizio
improprio e dall'altro diffida le infermiere generiche del pronto
soccorso che, al fine di sopperire alle carenze della struttura,
svolgevano volontariamente mansioni non proprie.
F.ti: Liborio PASCALE Gianni TORRIONE
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Dirò subito che, dal momento in cui
abbiamo presentato l'interpellanza sino ad oggi, la situazione
all'interno del laboratorio di analisi si è normalizzata, almeno
apparentemente, nel senso che, il personale di segreteria assente
per malattia è stato sostituito ed il restante è stato anche
aumentato proprio per far fronte a questa esigenza. Ciò non toglie,
però, validità all'interpellanza, perché mi sembra che i problemi
siano molto più complicati.
Negli ultimi anni, infatti, le carenze del laboratorio di
analisi vengono periodicamente alla ribalta, per cui, al di là
dell'episodio contingente dell'assenza del personale di segreteria,
noi vorremmo rivolgere all'Assessore una prima domanda per
chiedergli che cos'è che non va all'interno di questo reparto, dove
si arriva al punto che, persone che dovrebbero collaborare tra di
loro, si sporgono invece denunce reciproche. A questo proposito noi
nutriamo il dubbio, che abbiamo anche esposto in questa
interpellanza, che il tutto possa far parte di un disegno che, non
sappiamo ad opera di chi, tenda a dimostrare l'insufficienza di
questo reparto nel soddisfare le esigenze dell'utenza regionale.
Una volta dimostrato ciò, sarà sempre possibile creare i
presupposti per sollecitare e stimolare, e forse anche raggiungere,
un ritorno al servizio dei privati con convenzioni simili a quelle
che erano state oggetto dell'interrogazione precedente, quelle cioè
stipulate per il servizio radiografico.
Mi pare giusto sottolineare che ha fatto bene l'Assessore ad
incaricare, non più l'Istituto di Milano, ma un gruppo di studio
interno per verificare le esigenze dell'utenza e se questa
struttura risponde totalmente alle necessità.
Noi chiediamo, qualora si dovesse accertare che non esiste una
rispondenza della struttura, perché insufficiente, alle esigenze
dell'utenza regionale, se l'Amministrazione sarebbe orientata verso
l'ipotesi di potenziare la struttura pubblica, in modo da adeguarla
alle reali esigenze, oppure, prendendo lo spunto da questi
accertamenti e da queste indagini, l'Amministrazione intenderebbe
ricorrere a convenzioni con privati, sull'esempio di quanto è già
stato detto per l'I.R.V.
A nostro avviso, è importante che su questo punto ci sia una
chiarezza di indirizzo e di impostazione da parte
dell'Amministrazione, anche per evitare disegni o
strumentalizzazioni in questo settore, che possono esserci da parte
di altri.
L'altro argomento, che pure era venuto alla ribalta e che è
anche oggetto di questa interpellanza, è quello relativo al reparto
di pronto soccorso dove, ad un certo punto, si scopre che le
infermiere generiche, non si sa da quanto tempo e perché,
svolgevano il lavoro delle infermiere professionali. La prima
domanda tende appunto a conoscere come ciò sia stato possibile e
perché nessuno era a conoscenza di questa anomalia che è stata
scoperta quasi all'improvviso e tra l'altro in un reparto dove è di
vitale importanza non solo la celerità ma anche la professionalità
del personale addetto.
Da una parte ci sono questi esposti alla Procura contro i
tecnici di laboratorio che si erano rifiutati di svolgere una
mansione diversa da quella loro assegnata, mentre dall'altra, come
in questo caso, ci troviamo di fronte a personale che svolgeva
delle mansioni diverse e contro il quale si è levato un
atteggiamento piuttosto contraddittorio dell'U.S.L. che ha
diffidato il personale dallo svolgere questo incarico. Mi pare che
questa contraddizione manifesti una mancanza di indirizzo uniforme
da parte dell'Amministrazione sanitaria.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Vorrei dire al Consigliere Aloisi che se
nella sua interrogazione precedente avesse posto delle domande più
puntuali, forse gli avrei potuto rispondere in modo più preciso ed
invece mi sono trovato un pò spiazzato perchè l'interrogazione mi
chiedeva alcune cose e poi il Consigliere ne ha aggiunte
verbalmente delle altre. Non è successo nulla di grave, ma, se
avessi saputo certe cose prima, forse sarei stato in grado di
confermarle o meno.
Facendo una piccola premessa sulla questione del laboratorio,
intorno alla quale si discute ormai da anni e senza voler scaricare
eventuali responsabilità sugli uni e sugli altri, dico che esistono
diversi livelli di competenza. Esistono delle competenze
dell'Amministrazione regionale, esistono delle competenze
specifiche dell'Unità Sanitaria Locale, intesa come Comitato di
gestione, ed esistono infine altre competenze che sono prettamente
del Direttore sanitario o del Primario.
Dopo aver premesso ciò, vorrei dire quanto già affermava forse
il Consigliere Pascale e cioè che quest'ultima disfunzione del
laboratorio, malauguratamente, si è verificata a causa della
carenza del personale di segreteria. Già un anno fa avevo detto in
Consiglio Regionale che la Regione e l'U.S.L. si sarebbero fatte
premura di rinforzare l'organico in segreteria. Il che fu poi fatto
con del personale assunto in via temporanea, in quanto non c'era
una graduatoria valida per l'assunzione del personale in via
definitiva.
Nello stesso tempo l'Amministrazione regionale ha provveduto a
bandire un concorso che è stato espletato nello scorso mese di
gennaio e l'U.S.L., sulla base dei risultati di quel concorso,
sarebbe stata in grado di assumere del personale fin dal mese di
febbraio. Ma ulteriori disposizioni del Ministero della Sanità
vietarono le assunzioni da parte delle Unità Sanitarie Locali fino
alla approvazione della legge finanziaria, avvenuta verso la metà
del mese di marzo, proprio nello stesso periodo in cui scadeva
l'assunzione temporanea di 3 segretarie. Da quel momento, partite
le procedure per l'assunzione da parte dell'Amministrazione
regionale che autorizzava l'U.S.L. a deliberare, si è arrivati sino
alla metà di aprile.
Se all'U.S.L. non fosse stato vietato di assumere del personale,
molto probabilmente non ci sarebbe stato questo ultimo
incidente.
A parte questo, comunque, sono in atto da più di un anno le
indagini sul laboratorio dell'Ospedale di viale Ginevra e questo è
dimostrato sia dalle numerose riunioni fatte dall'Assessorato
regionale con le autorità sanitarie e con i responsabili del
settore, sia dalle riunioni indette dalla Presidenza della Giunta
che, giustamente preoccupata dalle vicende del laboratorio,
convocava sistematicamente l'Assessore ed i responsabili
dell'U.S.L.
Per concludere posso dire che 3 sono le linee fondamentali lungo
le quali ora si sta muovendo l'U.S.L., sempre appoggiata
dall'Amministrazione regionale.
La prima riguarda l'organizzazione e la mobilità operativa
nell'attività di prelievo, di consegna dei campioni e dei referti,
perché, stando a quello che possiamo vedere noi, ci sembra che ci
siano delle perdite di tempo tra il prelievo e la consegna, e molte
operazioni vengono ripetute. Sono in corso contatti tra l'U.S.L. e
alcune ditte specializzate, che dovrebbero segnalare delle
procedure di lavoro forse più celeri.
C'è inoltre la carenza di un modulo organizzativo
predeterminato, capace di armonizzare le specialità
tecnico-professionali tra loro e con la componente tecnologica in
dotazione. In effetti, il laboratorio che abbiamo è
tecnologicamente molto avanzato, però le ditte specializzate di
Alice Castello hanno incontrato gravi difficoltà a collegare in
"long line" i cervelli che c'erano con le nuove apparecchiature che
sono state acquistate. In questo tentativo si sono persi circa 6 o
7 mesi. Ancora adesso, però, si riscontrano delle difficoltà
perché, a detta dell'Unità Sanitaria Locale, sembra che questa
società non sia abbastanza sollecita nel rispondere quando viene
interpellata per risolvere alcuni problemi operativi.
Per questo l'U.S.L. ha contattato altre ditte che ci dovrebbero
presentare delle possibili soluzioni.
La terza linea d'azione riguarda la consistenza delle richieste
di prestazioni che è in continuo aumento, mentre il personale può
essere assunto secondo quanto è previsto nell'organico, salvo
alcuni tecnici di laboratorio che, per il momento, non abbiamo la
possibilità di assumere, in quanto la Regione ha istituito dei
corsi solo l'anno scorso e i tecnici di laboratorio saranno
disponibili verso il mese di giugno dell'anno prossimo. Per quanto
concerne la questione organizzativa, considerata nei suoi aspetti
più generali, ricordo che i medici sono 5, 4 sono i laureati non in
medicina, 15 sono i tecnici, 2 le infermiere professionali, 3
gli infermieri generici, 6 ausiliari e 5 addetti alla
segreteria. Il totale raggiunge le 40 persone.
Per quanto concerne il personale addetto alla segreteria, c'è da
aggiungere che, oltre ad esserci del personale fisso, ci sarà anche
del personale della Direzione sanitaria abilitato a svolgere anche
questo lavoro, in modo che, in presenza di un ulteriore caso di
epidemia, ci sarebbe la possibilità di attingere immediatamente da
un altro settore il personale occorrente per supplire alle carenze
del laboratorio.
Per la questione dei locali, come abbiamo già avuto modo di
spiegare qui in Consiglio, c'è la possibilità di costruire circa
1.000 metri quadrati in più da mettere a disposizione di tutta
l'attività del laboratorio e del centro unico di prelievo.
Entrando specificatamente nel merito delle diverse richieste
avanzate e partendo da quelle del Partito Socialista, ripeto che
l'indagine è stata effettuata e ricordo di avere elencato i punti
cruciali sui quali ci stiamo muovendo. La situazione all'interno
del laboratorio può intendersi normalizzata e noi riteniamo che, se
non ci saranno altre epidemie, si dovrebbe poter continuare
abbastanza celermente. Il problema però non sarà risolto fino a
quando non saranno costruiti i nuovi locali e fino a quando non
verranno espletate le indagini dell'Istituto "Mario Negri" di
Milano che dovrebbe dirci se, con il personale e le apparecchiature
esistenti e con i locali che ci sono e che saranno messi
ulteriormente a disposizione, si può far fronte alle richieste dei
cittadini della Valle d'Aosta. Se l'Istituto "Mario Negri" ci dirà
che la struttura, sia sotto l'aspetto del personale che delle
apparecchiature, non può far fronte a tutte le richieste della
popolazione valdostana, a nostro avviso, non si dovranno stipulare
nuove convenzioni con i privati, ma si dovrà comunque cercare di
potenziare l'organico, le attrezzature o gli spazi del laboratorio
pubblico.
Alla quinta domanda dell'interpellanza, che richiede
informazioni su quanto tempo e perché le infermiere generiche
svolgevano i compiti delle infermiere professionali nell'unità di
pronto soccorso ed accettazione, io non so rispondere direttamente.
Stando a quanto mi è stato detto, però, è da molto tempo che al
pronto soccorso le infermiere generiche fanno i prelievi e questo è
un compito che spetta ad una infermiera professionale.
Un responsabile dell'U.S.L., passando per caso nel pronto
soccorso e vedendo un'infermiera generica che effettuava dei
prelievi, adempiendo ad un compito non suo e che comporta anche dei
rischi penali per mancanza di competenza, ha fatto giustamente
rilevare al responsabile del pronto soccorso che quelle mansioni
non spettavano alle infermiere generiche. Io ritengo che ciò sia
più che giusto e, quando non c'è l'infermiera professionale,
eventualità che si è già verificata una volta e che potrebbe
verificarsi ancora, è il medico che deve effettuare i prelievi; e
non mi si venga a dire che, in assenza dell'infermiera
professionale, non spetta al medico, perché, quando questa manca il
prelievo deve essere fatto solo dal medico.
Ciò ovviamente non viene ribadito per poter punire qualcuno in
un prossimo futuro, ma solo per chiarire il fatto che ognuno deve
assumersi le proprie responsabilità e deve svolgere il proprio
lavoro; il che non ha nulla a che vedere con quanto si è verificato
in laboratorio per la questione dei tecnici. A questi ultimi,
infatti, non veniva chiesto di espletare delle mansioni superiori,
ma veniva loro chiesto di espletare delle mansioni di segreteria, e
anzi che non sono neppure di stretta competenza della segreteria,
in quanto si chiedeva ai tecnici di smistare le risposte degli
interni, cosa che viene già fatta sia al centro trasfusionale e sia
nell'unità operativa del dott. Montanelli nella divisione di via G.
Rey.
Non vedo perché ciò che viene già fatto normalmente dai tecnici
in certe unità operative e che consiste nel dividere le analisi dei
degenti reparto per reparto, non possa essere fatto dai tecnici di
laboratorio. Come diceva giustamente il Consigliere Pascale, ognuno
vorrebbe fare esclusivamente il proprio lavoro, inteso quest'ultimo
nel senso più stretto del termine, e qualcuno, forse molto isolato,
vorrebbe fare anche meno. La Direzione sanitaria ha fatto bene ad
emanare l'ordine di servizio, indirizzato a questo personale, per
fargli svolgere questo lavoro.
Credo di aver risposto a tutte le richieste avanzate dal Gruppo
Socialista.
Per quanto concerne, invece, quelle del Gruppo Comunista,
ricordo di aver già detto che le indagini sono state espletate e di
avere indicato le difficoltà che da esse sono emerse. Per quanto
concerne la questione dei locali posso dire che di qui ad un mese
sarà presentata all'Amministrazione regionale tutta la
documentazione relativa all'ampliamento dei laboratori e che quindi
ci sarà la possibilità di chiedere al Comune di Aosta la
concessione edilizia.
La seconda domanda posta dall'interrogazione del Gruppo
Comunista chiede: "Quando finalmente i cittadini valdostani
potranno avere a disposizione un servizio ben organizzato ed il
personale potrà essere impiegato con i compiti di propria
competenza". Come ho già detto non si tratta di una questione di
competenza, perché non si chiederà certamente ai tecnici di
laboratorio di sostituire i medici, anzi, sono i medici che
chiedono loro di svolgere il rispettivo lavoro che non so se
facciano o meno. Comunque, in quello che era stato chiesto ai
tecnici di laboratorio non c'era nulla che andasse al di fuori
delle loro mansioni, ma si trattava solo della distribuzione
interna delle analisi dei ricoverati; la qual cosa viene ora fatta
normalmente.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Voglio subito dire che considero giusta
l'osservazione preliminare dell'Assessore sul fatto che diverse
sono le competenze, e quindi le responsabilità, nel campo della
Sanità, in quanto esiste un Comitato di Gestione dell'U.S.L.
Secondo me le maggiori responsabilità non sono certo da attribuire
all'Assessore ma al Comitato di gestione.
Mi sembra strano infatti che un Comitato di gestione, in assenza
di due segretari, non sia stato in grado di trasferire nell'ambito
di una struttura così ampia, come quella ospedaliera, altre 2, 3 o
4 persone, da un reparto amministrativo ad un reparto meno
delicato, per far fronte ad una esigenza importante come quella che
si era verificata nel laboratorio di analisi.
Venendo al nocciolo della questione mi sembra di aver capito
che, sia da parte del Comitato di gestione che da parte
dell'Assessorato e di tutti gli addetti ai lavori, si sia già al
corrente delle carenze di questo laboratorio. Si dice infatti che i
locali sono insufficienti, per cui se ne stanno preparando dei
nuovi, il personale è insufficiente, le apparecchiature sono
inadeguate, oppure vanno in "tilt", e la ditta non è in grado di
ripararle in tempo debito... Viene spontaneo pertanto chiederci,
non che cosa non funziona, ma che cosa funziona all'interno di
questo laboratorio.
Se è vero che queste carenze sono conosciute da tempo, io mi
chiedo anche a che cosa serva affidare un'indagine conoscitiva ad
un Istituto di Milano per capire se le strutture siano adeguate
alle esigenze dell'utenza regionale, quando già sappiamo che queste
strutture sono insufficienti e purtroppo lo sanno anche gli utenti
che l'hanno verificato sulla loro pelle.
Tra le risposte dell'Assessore scopriamo che l'unica
soddisfazione è che l'indirizzo dell'Amministrazione e dell'U.S.L.
è quello di potenziare la struttura pubblica e non quello di
ricorrere, anche in questo caso, a convenzioni con strutture
private e questo, secondo me, va affermato in questa ed in tutte le
sedi competenti, per fare chiarezza e per evitare possibili
strumentalizzazioni in questo settore.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io dico che l'Assessore ha fatto
bene a scindere le competenze. Noi siamo convinti che le
responsabilità sono dell'U.S.L., che vive e regna, con la sua
Presidenza, in un caos indescrivibile. In Valle d'Aosta la riforma
sanitaria è stata portata avanti grazie a questa U.S.L., ma non si
è trattato di una riforma sanitaria, ma di una riforma edilizia,
perché in essa sono stati spesi miliardi e miliardi e oggi si
pagano le conseguenze di questa incapacità amministrativa
dell'U.S.L.
Abbiamo sentito le risposte che l'Assessore ha dato
all'interrogazione del Consigliere Aloisi, nelle quali ha parlato
di "ultimo disservizio", presso il laboratorio di analisi, che però
dura da diversi anni. Chi non ricorda quanto ha detto l'Assessore,
sempre in seguito alla presentazione di tutta una serie di
interrogazioni, un anno e mezzo fa, quando dichiarò che presto si
sarebbe raggiunta la normalità nelle operazioni? In realtà tutto è
peggiorato e continua a peggiorare, ed a pagarne le conseguenze
sono sempre i cittadini. Vi è un'insufficienza di locali e di
personale, ci sono macchinari che non sono in grado di funzionare.
Io non capisco che cosa si devono aspettare i cittadini. Certamente
la responsabilità non può essere attribuita all'Assessore alla
Sanità, ma ritengo anche che la Regione non può stare ferma, solo
perché ciò conviene da un punto di vista politico, perché
sull'U.S.L. si stanno svolgendo indagini da tutte le parti.
Se la Magistratura dovesse funzionare come si deve, in certe
situazioni si sarebbe già raggiunta una conclusione! In questo caso
invece i cittadini continuano a pagare le conseguenze di una
cattiva amministrazione e di un comitato di gestione incapace. Io
sono stato uno di quei poveretti che si alzano al mattino alle 5
per uscire dal laboratorio di analisi alle 10, dopo 5 ore, per fare
un'analisi. Questa è l'autonomia e questo è il modo di governare?
Io ringrazio l'Assessore che indirettamente ha ammesso che qui non
funziona niente, e di ciò gliene do atto. Qui non funziona niente,
Assessore Voyat, ed hai fatto bene a scindere le responsabilità,
perché le responsabilità di questo cattivo funzionamento del
laboratorio di analisi ricadono sull'Unità Sanitaria Locale. E
quindi, riferendomi solo al funzionamento del laboratorio di
analisi, perché se dovessimo toccare altri argomenti sarebbe
necessario un dibattito di alcuni giorni, io mi chiedo quando
finalmente funzionerà questo laboratorio.
Facciamo in modo che per lo meno i cittadini ne traggano qualche
vantaggio. Non si può fare la riforma sanitaria trasformandola in
una specie di riforma edilizia, spendendo 2 e più miliardi. Vedo
continue delibere per l'acquisto di materiale, ma la situazione
rimane sempre ferma allo stesso punto. Io mi ritengo insoddisfatto
della risposta che mi è stata fornita e so che tra un anno ci
troveremo ancora qui a presentare interrogazioni sul funzionamento
del laboratorio e sulla situazione dell'Unità Sanitaria Locale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non sono molto soddisfatto delle
risposte dell'Assessore perché, se è vero che la responsabilità
tecnica è dell'U.S.L., è però anche vero che la responsabilità
politica, degli indirizzi e del modo di dare vita all'U.S.L.,
appartiene alla Giunta Regionale e alla maggioranza. Io mi auguro
che, con la prossima elezione dell'Assemblea dell'U.S.L. e del
nuovo Comitato di gestione, si faccia uno sforzo affinché questi
organismi siano composti da persone competenti e desiderose di
gestire in modo efficiente la salute dei cittadini. Nelle
indicazioni che verranno date per la formazione di questi organismi
si ravvisa una responsabilità di carattere prettamente
politico.
In merito ai problemi del laboratorio di analisi, dobbiamo dire
che, già un anno fa avevamo presentato numerose interpellanze per
sapere come stavano andando le cose.
Mi sembra che ad un anno di distanza le risposte dell'Assessore
siano sostanzialmente le stesse: per il personale si parla delle
difficoltà dei concorsi, della deroga che rallenta tutto; per i
locali si dice che si studierà la possibilità di avere più spazi a
disposizione; per l'organizzazione abbiamo incaricato un Istituto
scientifico di studiare i meccanismi per accelerare le cose.
Diciamo, quindi, che, ad un anno di distanza ci troviamo ancora
in una fase interlocutoria.
Io mi auguro che nelle prossime interpellanze su questo
argomento finalmente si possa dire: "Il personale c'è, i locali ci
sono ed è stata modificata l'organizzazione". È certo però che la
lentezza di questi interventi correttivi è impressionante!
