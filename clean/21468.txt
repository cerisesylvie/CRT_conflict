Classificazione
INDUSTRIA
LAVORO



Oggetto del Consiglio n. 1253 del 6 aprile 2005 - Resoconto
OGGETTO N. 1253/XII - Soluzioni occupazionali per ex dipendenti
"Napapijri". (Interrogazioni)
Interrogazione
Preso atto che i dipendenti della "NAPAPIJRI" hanno
comunicato alle Autorità regionali che in data 31.3.2005 saranno
licenziati i primi 6 dipendenti e che altri 47 lavoratori saranno
licenziati nei mesi successivi;
Osservato che, pur beneficiando per un limitato periodo di
tempo di ammortizzatori sociali, saranno quindi fra breve 53 i
lavoratori dell'azienda disoccupati ed in attesa di nuova
occupazione;
Rilevato che la vicenda occupazionale in esame si inquadra in
una crisi più generale del Comparto industriale in Valle
d'Aosta;
Ritenuto opportuno avere ulteriori elementi sulla situazione
di disagio sociale evidenziata dalla vicenda;
i sottoscritti Consiglieri regionali
Interrogano
l'Assessore competente per sapere:
1) quale valutazione dà sugli sviluppi occupazionali della
"NAPAPIJRI";
2) quali possibilità di rioccupazione sono individuabili per
i lavoratori che saranno presto disoccupati;
3) se il Governo regionale abbia avviato concrete iniziative
per favorire il rientro nel mondo lavorativo delle persone prive di
occupazione.
F.to: Curtaz - Squarzino Secondina
Interrogazione
Venuti a conoscenza che il 31 marzo saranno licenziati i
primi sei dipendenti della "Napapijri" e che, secondo quanto
comunicato dalle maestranze della "Green Sport", ex proprietario
del marchio, nei mesi successivi verranno licenziati altri 47
lavoratori dell'azienda, sui 93 totali;
Ricordato che nella riunione del Consiglio Valle del 17
novembre 2004 l'Assessore competente, rispondendo ad una nostra
interrogazione, aveva assicurato che l'amministrazione regionale si
sarebbe "attivata per cercare di rioccupare le persone che
avrebbero perso il posto di lavoro" e che anche il management della
nuova proprietà, la multinazionale americana "VF", "aveva garantito
che avrebbe continuato ad avvalersi del team consolidato di "Green
Sport"";
Evidenziato che i nuovi proprietari dell'azienda valdostana
hanno invece applicato "tout court" il piano industriale che
porterà al trasferimento di tutte le attività della "Napapijri" al
di fuori dalla nostra regione;
Preoccupati per la situazione delle maestranze che, seppur
qualificate, hanno comunicato di non sapere "cosa fare e come
trovare una nuova occupazione" pur essendo "disposte a cambiare
completamente genere di impiego";
I sottoscritti Consiglieri regionali
Interrogano
L'Assessore competente per sapere:
1) quali sono le azioni che l'amministrazione regionale ha
già intrapreso o può ancora intraprendere per cercare di trovare
una nuova occupazione ai dipendenti "Napapijri" che verranno
licenziati, in modo da evitare che in questi prossimi mesi ben 53
famiglie valdostane vengano a trovarsi in gravi difficoltà
economiche.
F.to: Lanièce - Comé - Stacchetti - Viérin Marco
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La situazione della "Napapijri" è stata
richiamata dalle 2 interrogazioni e anche da una lettera dei
dipendenti della società in mobilità, i quali esprimono tutta la
loro amarezza per come si è conclusa la vicenda, oltre che delle
forti preoccupazioni per quanto riguarda il loro futuro
occupazionale. Cercherò di rispondere dicendo qual è la situazione
attuale e quali sono stati i contenuti dell'accordo conseguenti
alla procedura di mobilità, che ha visto la partecipazione delle
imprese, delle organizzazioni sindacali e dei lavoratori.
Nel verbale di chiusura della procedura di mobilità è stato
riconosciuto che a tutto il personale della "Napapijri" è stata
formulata una possibilità di rioccupazione presso imprese del
gruppo "VF" o imprese fornitrici, in diverse località, fra cui la
sede Svizzera di "VF" che presso le unità di Milano, Torino e
Aosta. È evidente che doversi spostare rispetto al luogo in cui si
vive è un problema e per alcuni è praticamente impossibile
accettare soluzioni di questo genere, ma sulla base di tale
impostazione 34 lavoratori/lavoratrici su base volontaria hanno
accettato le opportunità di lavoro offerte: 6 unità presso "Aosta
Outlet", 1 unità presso "Aosta Saint Roch", 4 unità presso "GSMB
Immobiliare" di Aosta, 10 unità presso "VF International Svizzera",
6 unità "VF Italia" a Milano e 7 unità presso la "Nuova Monte
Bianco" a Torino. Rispetto a questo 19 erano i posti offerti e 7
sono stati i trasferimenti dalla Regione a Torino. Per il personale
che sarebbe stato impiegato fuori Aosta sono state previste
incentivazioni economiche per lo spostamento, nel caso dei
lavoratori/lavoratrici occupati su Torino è stata prevista
un'indennità lorda mensile pari a € 1.800 per 2 anni. Oggi ci
troviamo in una situazione in cui abbiamo 34 lavoratori che sono
stati ricollocati, mentre per 52 unità è stata prevista la
collocazione in mobilità con delle tempistiche che vi dirò
successivamente; per coloro che verranno licenziati è stata
prevista l'erogazione di un sostegno economico pari a dodici
mensilità. In un incontro che ho avuto ieri con l'azienda invece...
delle 52 persone in mobilità in questi giorni sono state collocate
altre 7-8 persone, per cui ci troviamo a dover collocare ancora
45-46 persone, un numero significativo per una realtà come la
nostra. I licenziamenti avverranno a scaglioni, i primi sono già
avvenuti in data 31 marzo 2005 per 8 lavoratrici. Altri 3
licenziamenti sono previsti per fine aprile, 16 licenziamenti al 31
maggio 2005, altri 13 per il 30 giugno 2005, ulteriori 9 il 29
luglio 2005 e gli ultimi 3 al 30 novembre 2005. In pratica con la
fine di luglio gran parte delle maestranze "Napapijri" saranno
licenziate.
Quali azioni possono essere messe in campo per la ricollocazione
di questi lavoratori? Il Piano triennale di politica del lavoro e
di formazione professionale 2004/2006 ha posto come una delle
priorità regionali in tema di politiche attive del lavoro il
macrobiettivo n. 4 che riguarda la possibilità di attivazione di
una "task force" d'intervento, all'interno dei servizi dell'Agenzia
regionale del lavoro, per la realizzazione di iniziative di
orientamento, riqualificazione e sostegno al reinserimento del
personale coinvolto da crisi, ristrutturazione e trasformazione
aziendale e quindi in stato di disoccupazione come i lavoratori
della "Napapijri" si troveranno fra poco. La progettazione e
attuazione di misure volte a favorire il reinserimento di
lavoratori espulsi dai processi produttivi indicano come fattori di
riuscita lo strutturare un ventaglio di azioni che permettano prima
una significativa conoscenza delle situazioni individuali, al fine
di mirare e personalizzare gli interventi, e quindi la messa a
punto di misure volte concretamente ad incrementare l'occupabilità
dei lavoratori più a rischio d'esclusione, migliorando le loro
"chance" d'inserimento professionale nel mercato del lavoro. In
particolare, per quanto riguarda i lavoratori della "Napapijri", si
è svolto il 18 marzo, presso la sede del dipartimento, un incontro
con un primo scaglione di lavoratrici interessate dalla mobilità,
nel corso del quale sono stati illustrati i servizi reali
d'incontro domanda e offerta che la Regione offre, è stata
programmata la presa in carico delle lavoratrici e le stesse sono
state informate rispetto alla normativa nazionale e regionale in
materia di mobilità e incentivi alla rioccupazione, sono stati
calendarizzati i colloqui individuali con ciascuna di loro, al fine
di personalizzare e mirare gli strumenti di politica attiva del
lavoro alle loro singole esigenze e situazioni professionali. I
colloqui sono iniziati il 4 aprile e proseguiranno nei giorni
prossimi. Il colloquio ha lo scopo di fare il punto della
situazione in cui si trova il lavoratore e vedere quali possibilità
vengono offerte dal mercato del lavoro. Non starò a indicare quali
sono tutti gli strumenti che possono essere utilizzati, fra cui la
consulenza orientativa, i moduli brevi d'orientamento al lavoro di
gruppo o individuali, il sostegno all'autoimprenditorialità, le
banche dati sulle aziende e sull'offerta formativa.
L'Agenzia regionale del lavoro, per far fronte in particolare
alla situazione di grave crisi che sta investendo il polo
industriale regionale, si è dotata di un progetto, che è stato
approvato in sede nazionale: "Percorsi integrati a sostegno della
qualificazione e del reinserimento lavorativo di lavoratori a bassa
qualificazione", assicurando in tal modo l'accesso a risorse
nazionali supplementari per un importo di circa un milione d'euro,
che si aggiungono a quanto previsto dal Piano di politiche del
lavoro. Il progetto consente di attivare degli strumenti formativi
a supporto della qualificazione e reinserimento lavorativo.
Per quanto riguarda le attività del Piano di politica del lavoro
e le attività previste dall'Agenzia del lavoro, quindi si sta
lavorando affinché tutti i dipendenti "Napapijri" possano essere
presi in carico dal sistema e per trovare delle soluzioni possibili
in un momento in cui vi sono criticità nel mercato del lavoro, ma è
altrettanto vero che, nel momento in cui vi sono queste necessità,
avere dei servizi pubblici che si fanno carico di questo può essere
un elemento per affrontare e risolvere il problema.
Presidente - La parola al Consigliere Curtaz.
Curtaz (Arc-VA) - Ringrazio l'Assessore per la risposta. La
nostra iniziativa, come credo quella del collega, ha lo scopo di
attirare l'attenzione sui problemi che stanno affrontando i
lavoratori in difficoltà a seguito delle note vicende dell'azienda
detentrice del marchio "Napapijri". Prendo atto anche
favorevolmente degli sforzi fatti dal Governo regionale, che vanno
riconosciuti; mi sembra che alcune soluzioni, seppur parziali, si
stiano realizzando e che altre iniziative siano in corso. Mi limito
quindi a prendere atto della relazione svolta dall'Assessore
competente e rinnovo l'invito a fare ogni sforzo affinché anche i
lavoratori da collocare, che sono ancora piuttosto numerosi in
rapporto alle nostre dimensioni, vengano aiutati a trovare una
sistemazione lavorativa che consenta loro di poter ottenere le
risorse necessarie al proprio mantenimento e a quello delle
famiglie.
Presidente - La parola al Consigliere Lanièce.
Lanièce (SA) - Anch'io prendo atto della risposta
dell'Assessore. Anche il nostro gruppo aveva presentato questa
iniziativa proprio alla luce della lettera che alcuni dipendenti in
attesa di licenziamento avevano inviato agli organi di informazione
e ai vari gruppi consiliari, con la quale sollecitavano
un'attenzione da parte del mondo politico e civile su tale vicenda.
Già in passato il nostro gruppo, ma anche altri gruppi in questo
Consiglio avevano portato in aula questo problema e richiamo un
intervento relativo ad un'iniziativa presentata dal sottoscritto il
17 novembre 2004, che riguardava iniziative per tutelare i livelli
occupazionali presso la ditta "Green Sport". L'Assessore nel suo
intervento mi aveva detto:
"in ogni caso abbiamo fatto presente
all'azienda la nostra posizione, che è di assoluta non condivisione
di questo tipo di scelta..."
- si parlava del piano industriale
presentato dal nuovo proprietario -
"... e contemporaneamente
siamo preoccupati e ci attiveremo per quanto riguarda la
possibilità di creare delle soluzioni che consentano di rioccupare
le persone che perdono il posto di lavoro"
. Abbiamo sollecitato
l'azienda affinché eviti delle procedure che avviano e concludono
mobilità in tempi eccessivamente stretti, perché un conto è avviare
una situazione in cui si creano soluzioni di attività alternative,
altro conto è avviare una procedura di licenziamento e lasciare che
le cose vadano avanti per conto loro. Mi pare di capire vi sia la
disponibilità da parte aziendale a studiare soluzioni alternative e
a non accelerare il processo di mobilità.
Oggi nell'intervento dell'Assessore si dice che entro novembre
tutti i restanti 45 operai verranno licenziati, quindi possiamo
dire che vi è stata un'attivazione veloce della mobilità; questa è
una cosa su cui riflettere. Invitiamo l'Assessore ad accelerare
tutto l'iter delle azioni possibili, oggi l'Assessore ci ha
indicato il macrobiettivo n. 4 per quanto riguarda la
riqualificazione del personale, sicuramente questo è un elemento
che serve per dare maggiore qualificazione agli operai, però è
anche vero che su tale vicenda ci siamo mossi tutti lentamente. Già
allora noi avevamo chiesto di accelerare, perché quando le cose
succedono... e il piano industriale sarà presentato - dicevamo -
probabilmente i margini di manovra saranno inferiori e più
difficili da attuare. Oggi siamo di fronte a questa situazione, vi
sono alcuni correttivi intrapresi dall'Amministrazione regionale,
però sollecitiamo ancora l'Amministrazione regionale a dare al più
presto una speranza a tali lavoratori, pur ammettendo che qualcosa
è stato fatto. Viste le ricadute economiche che riguardano queste
famiglie di operai che sono tante, occorre mettere in campo tutte
le energie possibili, quindi invito l'Assessore nella commissione
competente a portare ulteriori informazioni sullo sviluppo delle
proposte che oggi ha presentato, perché è opportuno e serio dare
una risposta a questi lavoratori che hanno permesso di portare in
alto il nome della Valle d'Aosta, lavorando assieme ai precedenti
proprietari in un'azienda che ha dato lustro alla nostra Regione.
Con l'invito a fare il possibile per dare una speranza a tali
lavoratori, concludo il mio intervento e chiedo nuovamente
all'Assessore di metterci al corrente delle eventuali scelte e di
quello che seguirà alle proposte che ci ha appena presentato.
