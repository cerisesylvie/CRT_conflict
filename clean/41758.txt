Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 769 del 4 luglio 2019 - Resoconto
OGGETTO N. 769/XV - Interpellanza: "Effettuazione di
verifiche in merito all'erogazione di contributi straordinari a
favore di famiglie per la tutela di minori".
Distort (Presidente)
- Punto 42 all'ordine del giorno.
Per l'esposizione dell'interpellanza, la parola al collega
Manfrin.
Manfrin (LEGA VDA) -
Questa interpellanza si pone il fine
di fare chiarezza su alcune erogazioni, in particolare quelle che
sono disciplinate dall'articolo 14 della legge regionale n. 23 del
2010. Fin dalla mia prima elezione, quella al Comune di Aosta, ho
avuto modo di parlare e confrontarmi con svariate persone in
difficoltà. Alcune di queste mi raccontavano di erogazioni che mi
venivano sempre dipinte come arbitrarie e insondabili. Mi dicevano:
io vado dall'assistente sociale e mi dà dei soldi. Io non
comprendevo quali erano le motivazioni alla base di queste
erogazioni. Già ai tempi avevo cercato di approfondire il tema per
capire quanto vi fosse di fondato rispetto a queste segnalazioni,
ma siccome era ricondotto tutto a una legge regionale, non avevo
potuto andare a fondo per difetto di competenza. Oggi finalmente
posso concentrarmi su questo argomento e ho chiesto, tramite un
accesso agli atti, di vedere gli ultimi dati in connessione con
l'articolo citato.
L'articolo 14 recita: "Contributi straordinari. 1) La struttura
regionale competente in materia di politiche per la famiglia eroga
contributi a carattere straordinario a favore delle famiglie, con
particolare riferimento ad esigenze di tutela dei minori".
Cominciamo quindi con questi due elementi: straordinarietà dei
contributi e obiettivo degli stessi, ovvero tutelare le famiglie e
in maniera particolare le famiglie con i minori.
La straordinarietà di questo contributo prevede ovviamente che
venga versato
una tantum
a coloro che ne fanno richiesta e
immaginate la mia sorpresa quando nella risposta del mio accesso
agli atti ho visto le tabelle di chi ha percepito il contributo.
Dal 2015 ben 460 volte questo contributo è stato erogato più volte
alle stesse persone: alcuni più volte all'anno, altri annualmente,
altri anche quattro o cinque volte; e ho considerato solo i nomi
singoli delle persone e non anche i familiari, altrimenti il nucleo
chiaramente avrebbe avuto altre erogazioni. Sono stati così erogati
in questa maniera, più volte all'anno, alla faccia della
straordinarietà, ben 400 mila euro, ovvero la metà di quanto
erogato in totale negli anni di riferimento.
Passiamo invece alla questione riguardante la famiglia, in
particolare quelle con i minori. Sempre dall'analisi dei dati che
mi sono stati forniti, ho scoperto che in realtà questa attenzione
non c'è stata, ma questo contributo si è trasformato in una
erogazione generica. Nel 2015 93 nuclei su 211 non hanno figli, ma
percepiscono l'erogazione. Nel 2016 116 sono senza figli, su 228
che percepiscono, la maggioranza dei percipienti. Nel 2017 idem,
127 nuclei senza figli su 253, sempre la maggioranza. Infine nel
2018 139 nuclei senza figli su 280 hanno percepito un contributo
che è stato erogato con specifica attenzione verso i minori.
Possiamo quindi dire che il 50 percento di coloro che hanno
percepito quel contributo specifico, destinato alle famiglie con
figli, non avevano figli.
Vi è poi un'altra criticità. Sempre nell'articolo 14 viene
sancito che "possono beneficiare dei contributi di cui al comma 1,
lettera a), le famiglie il cui valore della situazione economica di
cui all'articolo 4, detratta la spesa straordinaria sostenuta o da
sostenere, non superi l'importo stabilito annualmente con
deliberazione della Giunta regionale". Da una ricerca fatta dagli
uffici per scoprire questo limite, risulta che la delibera di
riferimento sia la n. 1132 del 2014 nella quale, anche se non è
scritto proprio in maniera così chiara, il limite di percezione da
parte di questi nuclei familiari è stabilito in 2500 euro. Io ho
chiesto il dettaglio di queste spese per poter fare una
valutazione, ma mi è stato risposto dagli uffici e dall'accesso
agli atti che sarebbe stato un lavoro troppo oneroso e sono state
riassunte in breve le motivazioni di queste erogazioni. Sono
erogazioni per 800 mila euro: affitti e spese condominiali
arretrati, spese per bollette del gas ed energia elettrica, spese
di riscaldamento e acquisto arredi, specificato letti ed
elettrodomestici. Quindi sono stati erogati 800 mila euro e
comprendere come, a chi e soprattutto perché sono stati erogati è
un compito precipuo della nostra attività ispettiva, riconosciuta
ai consiglieri di opposizione. Anche però da una visione sommaria,
verificando i vari dati, saltano all'occhio diverse incongruenze.
Per esempio nel 2015 sono stati erogati 211 contributi che vanno da
75 a 5000 euro, al di sopra quindi dei limiti fissati dalla
delibera di Giunta, e parlo solo delle singole erogazioni, non
delle erogazioni multiple alla stessa famiglia, perché altrimenti
saremmo in altri casi ancora più sopra i limiti. Nella stessa
situazione per il 2016 dove sono stati 228 i contributi che vanno
da 50 a 5200 euro, anche qui ben al di sopra di quanto previsto
nella delibera di Giunta citata. Ancora, nel 2017 ben 253
contributi che vanno da 82 a 5725,82 euro, anche qui fuori dai
limiti indicati. E infine il botto: nel 2018 sono state fatte 280
erogazioni che vanno da 44,51 euro a 8100 euro! Sono stati dati a
una persona, così schiacciati in mano, 8100 euro, in spregio ai
limiti previsti dalla delibera di Giunta.
Comprenderete quindi che c'è una somma di tutte queste
criticità. È un contributo che dovrebbe essere straordinario,
perché dovrebbe essere
una tantum
, ma che diventa ordinario
e quindi erogato più volte all'anno e più volte negli anni, e che
dovrebbe essere dedicato alle famiglie con figli, ma che viene
erogato per il 50 percento a chi non ha figli. Viene erogato a chi
non ha figli e anche ai nuclei monoparentali, perché questo è
specificato. È un contributo che dovrebbe avere dei limiti, ma
questi vengono sforati allegramente e non vi sono documenti che
indichino esattamente per quali motivazioni viene erogato uno
specifico contributo. Non possono che ovviamente emergere delle
criticità e assolutamente dei dubbi rispetto a questa opacità.
A chiusura di tutto faccio un po' di sintesi su questa
interpellanza e do ancora due dati. Chi percepisce questi
contributi deve sottostare a una serie di criteri ben precisi, che
prevedono l'assenza di proprietà di immobili, l'assenza di
proprietà di più beni mobili, di disponibilità liquide o bancarie,
non devono aver rifiutato l'assistenza, il nucleo non deve aver
cessato volontariamente il lavoro o rifiutato un'offerta
lavorativa, non deve aver saltato le attività formative proposte.
Sono criteri che, vi rendete conto anche voi, sono molto
restrittivi e per ognuno ci sarà stato bisogno evidentemente di
un'istruttoria che avrebbe anche potuto far emergere eventuali
violazioni della legge. Mi chiedo: per ogni singolo caso, per
ognuno di quegli 800 mila euro erogati, è stata fatta una
istruttoria in questo senso? Perché a me pare che schiacciare in
mano 8100 euro a una persona, 5000 euro di qua e 5000 euro di là,
in spregio a tutti i limiti, mi pare che sia di una gravità
immensa.
Visto che abbiamo parlato di extracomunitari e di italiani,
assessore Baccega, le cito un ultimo dato, ultimo ma non meno
importante. Questa legge prevede che si possano erogare contributi
a chicchessia: residenti, senza limiti temporali, o in transito
nella nostra Valle d'Aosta. Una veloce lettura delle tabelle che ho
avuto tramite l'accesso agli atti evidenzia come a beneficiare di
questi contributi per il 50 percento sono cittadini
extracomunitari, contro una popolazione straniera residente in
Valle d'Aosta che non raggiunge il 10 percento! Questo dato quindi
sfata il mito degli stranieri pagatori di pensione e invece
conferma quello degli stranieri drenatori di risorse per il
welfare
. Ovviamente su questo non c'è alcuna irregolarità,
si intenda e badiamo bene, ma certo che questi dati devono essere
frutto e stimolo per una modifica selettiva che, a fronte della
scarsità delle risorse, imponga di destinarle a chi sul nostro
territorio risiede da più tempo.
Dalle ore 11:22 assume la presidenza la presidente
Rini.
Rini (Presidente)
-
Per la risposta la parola
all'assessore Baccega.
Baccega (UV) -
I contributi straordinari vengono concessi
ai sensi dell'articolo 14 della legge regionale n. 23 e sulla base
di quanto stabilito dalla delibera di Giunta n. 1132 del 2014, che
prevede contributi per l'inclusione sociale, destinati agli
interventi a sostegno di situazioni di difficoltà socioeconomica
per le famiglie residenti sul territorio regionale e che si trovano
in una situazione economica inferiore all'importo corrispondente
alla soglia economica di sussistenza, considerata minimo vitale.
Questo è il dato.
L'articolo 14 prevede contributi straordinari per le famiglie,
con particolare riferimento alle esigenze di tutela dei minori.
L'articolo 15 stabilisce contributi straordinari per spese
sanitarie. Questo è il quadro generale in cui si configura la
delibera n. 1132. Sono contributi che vengono richiesti appunto da
nuclei in difficoltà economica, che hanno la necessità di essere
aiutati per il pagamento di spese di carattere straordinario:
consumi di energia elettrica, riscaldamento, spese condominiali,
spese sanitarie, eccetera. Il nucleo che necessita di un aiuto
economico si rivolge all'assistente sociale competente per
territorio, il quale si occupa di raccogliere la documentazione da
allegare alla domanda (ISEE, pezze giustificative delle spese da
sostenere per le quali si richiede il contributo), corredandola con
una relazione sociale nella quale viene descritta la situazione
abitativa, la situazione economica, la situazione lavorativa del
nucleo, oltre al progetto di presa in carico. La domanda viene
consegnata al dipartimento dall'assistente sociale stessa, viene
istruita e sottoposta all'esame della commissione che è prevista
all'articolo 16 della legge regionale n. 23 del 2010, che valuta
l'istanza e ne decide l'esito.
Per quanto riguarda i controlli sulle erogazioni effettuate, gli
uffici richiedono ai beneficiari di presentare le copie dei
pagamenti effettuati a fronte dell'importo erogato, che devono
corrispondere alle esigenze espresse nel progetto redatto
dall'assistente sociale a supporto della richiesta del contributo.
In alcuni casi l'erogazione è disposta con quietanza
dell'assistente sociale che si fa carico in questo caso di gestire
la spesa. I soggetti percettori sono in carico alle assistenti
sociali che verificano già a monte il possesso dei requisiti per la
richiesta di contributo. Quindi i contributi vengono erogati sulla
base di presentazione di spese effettuate (bollette, eccetera) e
gli assistenti sociali verificano l'avvenuto pagamento mensilmente,
talvolta anche settimanalmente.
In riferimento alla sua richiesta di accesso agli atti in base
al 116, ho verificato quei due casi che escono dal criterio
indicato dei 2500 euro massimi. Ho chiesto una relazione che non ho
ancora in mano e che poi valuteremo insieme senza problemi. Questo
è il quadro generale.
Presidente
-
Per la replica, la parola al collega
Manfrin.
Manfrin (LEGA VDA)
-
Assessore, io la ringrazio
perché giustamente lei dice che prendete in carico la segnalazione.
Però il problema è che non sono solo due i casi, sono molti di più:
i casi che sforano sono molti di più di due, a prescindere. Ma il
fatto che mi pare incredibile è che chiunque, posto il fatto che
sia un assistente sociale, possa disporre di 8000 o di 5000 euro e
decidere di sponte sua di darli in mano a una persona, violando le
regole; mi pare veramente molto strano!
Però, al di fuori di questo, ci sono altre due segnalazioni che
sono ancora più importanti, secondo me, al di là dei singoli e
piccoli casi. Il problema è che un contributo che è stato pensato
per le famiglie e per le famiglie con figli, per il 50 percento è
stato erogato a famiglie senza figli o a nuclei monoparentali. Se
un contributo è dato per una famiglia con dei figli, come faccio a
erogare il contributo a una famiglia che non ha figli? Come faccio
a erogare il contributo a una famiglia che è formata da una sola
persona? Questa è la domanda! Io posso anche essere tratto in
inganno una volta da uno che mi dice "ho un figlio", non faccio
l'istruttoria, quel giorno lì non sto bene, ma è la metà delle
erogazioni annuali!
L'altro annoso problema è la continua erogazione, perché sono
contributi straordinari. Non è un bando annuale che si apre tutti
gli anni, io partecipo e faccio domanda. È una erogazione
straordinaria che dovrebbe servire
una tantum
: non pago una
bolletta, arriva l'assistente sociale e mi dà. Secondo me, il
problema in gran parte potrebbe essere risolto con il pagamento
direttamente da parte dell'assistente sociale, a seguito di
istruttoria, di quella bolletta, perché se lei mi dice che non
possiamo fare controlli sui pagamenti effettuati, è un problema!
Arriva una persona e mi dice: "devo pagare una bolletta di 20
euro", "tieni 20 euro, ma l'hai pagata la bolletta?", "boh, non lo
so" e chissà cosa ne avrà fatto.
Voce fuori microfono.
No, mi ha detto anche che non tutte lo hanno fatto.
Io trovo che la somma di queste criticità, che ha portato
all'erogazione di 800 mila euro di soldi pubblici, sia piuttosto
opaca. Se decido di dare 5000 euro, 8000 euro, 3000 euro a una
persona, in spregio delle regole, magari a una famiglia che non ha
figli quando il contributo è previsto per chi abbia figli e magari
glielo do più volte all'anno per più anni, direi che forse un
controllo è più che mai opportuno. Sicuramente la persona che
percepisce quei soldi sarà felicissima, ma le persone che a volte
hanno assistito a queste erogazioni - le assicuro che mi hanno
descritto e mi auguro che non siano questi gli scenari, ma che
abbiano esagerato - di assistenti sociali che dicono "va beh, ecco
50 euro", non è che proprio abbiano assistito a una istruttoria
importante; sono andati dall'assistente sociale e hanno detto: "mi
dai dei soldi?", "sì, eccoli". Non funziona così! Non funziona così
nella pubblica amministrazione! La pubblica amministrazione non li
elargisce così in maniera libera i propri soldi, lo fa se la
persona giustamente risponde ai requisiti di legge e chiaramente se
tutto il percorso viene certificato. Mi pare invece, dalle
segnalazioni emerse, che ci sia stata una dilapidazione di soldi
senza alcun controllo, soprattutto perché si dice che si comprano
letti, elettrodomestici. Io mi chiedo se davvero tutti i valdostani
sotto alla soglia di povertà stabilita dalla legge sanno che, se tu
devi comprare un elettrodomestico, puoi andare dall'assistente
sociale e dire: "mi dai i soldi per comprarmi l'elettrodomestico?
Grazie!". Cioè, mi pare che sia un po'...! Ma è scritto nella
risposta! Il problema è che è scritto nella risposta, c'è scritto
che quei soldi sono stati erogati per comprare degli
elettrodomestici. Io capisco le spese di primaria importanza, però
anche dei soldi per comprare degli elettrodomestici mi sembra un
po' un'esagerazione.
