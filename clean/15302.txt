Classificazione
COMMERCIO
Disciplina, attività, professioni


Resoconto integrale del dibattito dell'aula
Oggetto del Consiglio n. 2888 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2888/X Disegno di legge: "Modificazioni alla legge
regionale 29 novembre 1996, n. 41 (Esercizio delle funzioni
amministrative in materia di impianti di distribuzione automatica
di carburanti per autotrazione)".
Articolo 1 1. Il comma 5 dell'articolo 3 della legge regionale
29 novembre 1996, n. 41 (Esercizio delle funzioni amministrative in
materia di impianti di distribuzione automatica di carburanti per
autotrazione) è sostituito dal seguente:
"5. Per self-service pre-pagamento si intende il complesso di
apparecchiature per l'erogazione automatica di carburante senza
l'intervento e l'assistenza di apposito personale, in cui l'utente
effettua il pagamento mediante sistemi automatici a moneta, a
lettura ottica o informatizzati, prima dell'erogazione."
2. Dopo il comma 5 dell'articolo 3 della legge regionale 41/1996
è inserito il seguente:
"5bis. Per self-service post-pagamento si intende il complesso
di apparecchiature per l'erogazione automatica di carburante usate
direttamente dall'utente, in cui l'utente effettua l'erogazione
prima di eseguire il relativo pagamento ad apposito
incaricato."
Articolo 2 1. Dopo il comma 1 dell'articolo 12 della legge
regionale 41/1996 è aggiunto il seguente:
"1bis. Per effetto della presente legge, i titolari di
concessioni scadute, per le quali non è stato possibile rilasciare
il rinnovo a causa dell'inadeguatezza dell'impianto per
incompatibilità con la normativa in materia di urbanistica, di
traffico urbano ed extraurbano, di sicurezza stradale e di beni di
interesse storico ed architettonico, possono continuare l'esercizio
dell'attività provvisoriamente fino alla data di entrata in vigore
del piano regionale di razionalizzazione della rete distributiva di
carburanti di cui all'articolo 4, che provvede a disciplinare le
modalità di adeguamento o di chiusura e smantellamento degli
impianti."
2. Dopo il comma 1bis dell'articolo 12 della legge regionale
41/1996 è aggiunto il seguente:
"1ter. La proroga dell'esercizio dell'attività di cui al comma
1bis non può comunque protrarsi oltre il 31 dicembre 1999; oltre
tale data, qualora il piano non abbia previsto un più lungo termine
per l'adeguamento o lo smantellamento degli impianti, l'attività
deve cessare."
Articolo 3 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente Ha chiesto la parola il Consigliere Piccolo.
Piccolo (ADP-PRI-Ind) Con il presente disegno di legge si
intendono apportare alcune proposte di modificazione della legge
regionale 41/96: "Esercizio delle funzioni amministrative in
materia di impianti e di distribuzione automatica di carburanti per
autotrazione", legge che si prefigge fra i suoi obiettivi quello di
predisporre un piano regionale di razionalizzazione della rete
distributiva automatica di carburante per autotrazione e di
conseguenza quello di disciplinare le funzioni amministrative,
recependo le competenze trasferite dallo Stato alla Regione Valle
d'Aosta con il DPR 182/82.
In particolare con questo disegno di legge si intendono meglio
specificare le differenze del servizio di self-service
pre-pagamento e quelli di post-pagamento, espressi dall'articolo 3,
comma 5, della citata legge; inoltre permettere ai titolari degli
impianti che hanno le concessioni scadute, e ai quali non è stato
possibile rilasciarne il rinnovo per le più svariate cause, di
poter continuare l'attività fino alla data di entrata in vigore del
piano regionale di razionalizzazione della rete distributiva di
carburanti con le modalità e i tempi previsti dall'articolo 4 della
legge 41, dando loro comunque la possibilità di continuare
l'attività non oltre la data del 31 dicembre 1999.
Va ricordato che la legge 41 prevede che il piano di
razionalizzazione della rete distributiva di carburante deve essere
approvato entro 360 giorni dall'entrata in vigore della legge e che
pertanto non si possono rilasciare nuove concessioni fino
all'entrata in vigore del piano sopramenzionato, mentre per quanto
riguarda i rinnovi di concessione questi possono essere autorizzati
per la durata massima di anni 3, previa verifica della Commissione
regionale di collaudo nominata con decreto dell'Assesssore
all'industria.
In conclusione, con il presente disegno di legge e con le
modificazioni in esso contenute, la Regione si pone come principale
obiettivo quello di migliorare il servizio di distribuzione
automatica degli impianti di carburante per autotrazione, con una
dislocazione più razionale degli impianti sul territorio
valdostano, favorendo quindi un maggior sviluppo commerciale e
turistico della nostra Regione.
Presidente Ha chiesto la parola il Consigliere Chiarello.
Chiarello (RC) Questa legge va a normare le diverse categorie
fra i due tipi di distribuzione. Quello su cui già una volta
avevamo discusso invece sempre in merito alla distribuzione è che
se si esce fuori dai confini dell'Italia ci sono molti più
distributori forniti di recupero gas prodotti dalla benzina.
Siccome si cominciano a vedere anche in Italia, vorrei capire
dall'Assessore se questa Giunta ha intenzione di spingere i
distributori, le persone che gestiscono queste cose, se ha la
possibilità intanto di agire nel nostro territorio. Con il Bollino
Blu - di cui si è discusso stamani - facciamo pagare gli utenti
valdostani, invece quando, come in materia di inquinamento, si
possono far pagare le compagnie che distribuiscono i carburanti,
non si interviene.
Mi risulta che questi gas prodotti dalla benzina sono molto
pericolosi, in Germania tutti i distributori sono forniti di
recupero gas, ora cominciano anche in Francia, da noi in Valle
d'Aosta non ne ho visti neanche uno. Chiedo pertanto all'Assessore
se ha previsto di intervenire in merito.
Presidente Ha chiesto la parola il Consigliere Collé.
Collé (Aut) Per chiedere a proposito dell'articolo 1 bis,
laddove si parla dei titolari di concessioni scadute per le diverse
motivazioni per le quali non è stato possibile rilasciare il
rinnovo a causa dell'inadeguatezza o relativa all'incompatibilità
con la normativa urbanistica eccetera. Questi titolari possono
continuare l'esercizio dell'attività fino all'entrata in vigore del
piano regionale o comunque - andando all'articolo 1 ter - non oltre
il 31 dicembre 1999. Qualora non si siano messi in regola, devono
cessare l'attività.
La mia domanda è per capire se l'Assessorato ha in mano la
situazione: cioè, esistono di questi casi? Quanti sono? Sono stati
avvisati? Riusciranno a mettersi a posto?
Presidente Se nessun altro Consigliere chiede di intervenire,
dichiaro chiusa la discussione generale. Ha chiesto la parola
l'Assessore all'industria, artigianato ed energia, Mafrica.
Mafrica (GV-PDS-SV) Rispondendo alla domanda del Consigliere
Chiarello, che in effetti me l'aveva già fatta, questa è una norma
integrativa. Avevo già detto una volta che non abbiamo competenze
in materia di sicurezza perché è una competenza che lo Stato
riserva a sé, quindi sicuramente tutte le normative previste dallo
Stato sono fatte applicare prima - c'è una commissione di collaudo
- della verifica dell'agibilità dell'impianto.
Per quanto riguarda invece eventuali aggiunte, queste possono
essere esaminate nell'ambito del piano che discuterà questo
Consiglio, dove potremo valutare se prevedere cose aggiuntive non
previste dalla normativa nazionale. Quindi verifichiamo se è
possibile andare verso un miglioramento delle condizioni
ambientali.
Per quello che riguarda il Consigliere Collé, qui sono una
dozzina di distributori che hanno il seguente problema: le
normative prevedono un fronte uguale per tutti i distributori, però
prevedono distanze dalle altre strade differenti a seconda del tipo
di strada. Se la strada è internazionale, sono previsti 150 metri,
se la strada è di traffico nazionale 95 metri di distanza dalla più
vicina stradina incrocio, se la strada è interna 15 metri; quindi
dipende molto dalla classificazione.
Nella Regione Valle d'Aosta sono numerosi gli incroci e la
definizione ANAS di traversa interna dice che devono essere 25
edifici contigui, cosa che nella nostra realtà è poco presente. Per
cui tutte queste domande in sospeso hanno una discussione con
l'ANAS, i comuni in molti casi hanno chiesto di poter considerare
traversa interna la strada dove ci sono più edifici, anche se non
sono 25 contigui. Proprio per dare tempo a questi di mettersi a
posto o di trasferirsi, si è prevista questa norma che dà la
possibilità per due anni di continuare. Se poi il piano prevederà
dei tempi più lunghi, invece che 2 potranno essere 3 gli anni
necessari o all'adeguamento o al trasferimento dell'impianto.
Quindi questa è una norma che va incontro a questo tipo di
esigenze.
I titolari sono tutti a conoscenza, perché l'ANAS contesta punto
per punto queste non congruenze dell'impianto.
Presidente Si passa all'esame dell'articolato.
Pongo in votazione l'articolo 1:
Presenti: 29
Votanti e favorevoli: 24
Astenuti: 5 (Collé, Dujany, Lanivi, Parisi, Rocchio)
Presidente Pongo in votazione l'articolo 2:
Presenti: 29
Votanti e favorevoli: 24
Astenuti: 5 (Collé, Dujany, Lanivi, Parisi, Rocchio)
Presidente Pongo in votazione l'articolo 3:
Presenti: 29
Votanti e favorevoli: 24
Astenuti: 5 (Collé, Dujany, Lanivi, Parisi, Rocchio)
Presidente Ha chiesto la parola il Consigliere Collé per
dichiarazione di voto.
Collé (Aut) Ci asteniamo su questo disegno di legge in quanto
capiamo da una parte la volontà dell'Amministrazione regionale di
mettere a posto una situazione che da tempo necessitava
quest'intervento. Il problema è però legato a questi distributori
dei quali oggi non possiamo dire con sicurezza che andranno ad
essere a posto da qui a due anni o massimo tre anni. Conoscendo la
situazione dell'ANAS, sapendo con chi si ha a che fare, c'è il
rischio che queste aziende possano anche chiudere. Sulla base di
questo ci asteniamo.
Presidente Pongo in votazione la legge nel suo complesso:
Presenti: 30
Votanti e favorevoli: 25
Astenuti: 5 (Collé, Dujany, Lanivi, Parisi, Rocchio)
Il Consiglio approva
