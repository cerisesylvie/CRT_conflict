Classificazione
INFORMAZIONE
Sistema informativo



Oggetto del Consiglio n. 707 del 23 giugno 2004 - Resoconto
OGGETTO N. 707/XII - Approvazione del Piano pluriennale
2004-2006 per lo sviluppo del sistema informativo regionale, di cui
alla legge regionale 12 luglio 1996, n. 16.
Il Consiglio
Richiamata la legge regionale 12 luglio 1996, n. 16, recante
norme per la "Programmazione, organizzazione e gestione del sistema
informativo regionale. Ulteriori modificazioni alla legge regionale
17 agosto 1987, n. 81 (Costituzione di una Società per azioni nel
settore dello sviluppo dell'informatica), già modificata dalla
legge regionale 1° luglio 1994, n. 32. Abrogazione di
norme.
"
;
Ricordato come l'articolo 1 (Piano pluriennale) della
predetta legge preveda al suo comma 1) che sia sottoposto ad
approvazione del Consiglio regionale un piano pluriennale volto sia
allo sviluppo, alla modernizzazione ed alla diffusione degli
strumenti, delle tecnologie telematiche e dei sistemi informativi
dell'Amministrazione regionale, sia all'intervento regionale nel
settore dell'informatica avente particolare riguardo allo sviluppo
ed alla realizzazione di una rete di collegamenti informatici
interessante l'intera Amministrazione regionale ed aperta alle
interrelazioni con gli altri Enti pubblici territoriali valdostani
e con le amministrazioni dello Stato;
Richiamata la deliberazione della Giunta regionale n. 4875
del 22 dicembre 2003 concernente l'approvazione delle linee guida
per l'elaborazione del piano pluriennale in argomento, nonché gli
obiettivi che lo stesso dovrà perseguire;
Rammentato che la predetta deliberazione:
- dava mandato all'Assessore al Bilancio, Finanze,
Programmazione e Partecipazioni regionali di avviare la stesura del
piano pluriennale per il triennio 2004-2006, con il coinvolgimento,
oltre che di rappresentanti del Dipartimento Sistema Informativo,
anche di rappresentanti del Consiglio Permanente degli Enti Locali
della Valle d'Aosta, del Comune di Aosta, dell'Università della
Valle d'Aosta, dell'Azienda Unità Sanitaria Locale della Valle
d'Aosta, della Camera di Commercio e della Società partecipata
IN.VA. S.p.A., al fine di ottenere un piano organico di
sviluppo;
- costituiva, allo scopo, un apposito gruppo, che doveva
ultimare i suoi lavori entro il 15 marzo 2004, così
composto:
* Assessore regionale Bilancio, Finanze, Programmazione e
Partecipazioni regionali, o suo delegato, con funzioni di
Presidente,
* Coordinatore del Dipartimento Sistema Informativo, o suo
delegato,
* un rappresentante del Consiglio Permanente degli Enti
Locali della Valle d'Aosta,
* un rappresentante del Comune di Aosta,
* un rappresentante dell'Azienda Unità Sanitaria Locale della
Valle d'Aosta,
* un rappresentante dell'Università della Valle
d'Aosta,
* un rappresentante della Camera di Commercio della Valle
d'Aosta,
* un rappresentante della partecipata IN.VA. S.p.A.;
- dava atto che alla costituzione del gruppo di lavoro di cui
sopra, avrebbe provveduto, con apposito atto, l'Assessore al
Bilancio, Finanze, Programmazione e Partecipazioni regionali e che
il funzionamento del gruppo medesimo non avrebbe comportato oneri a
carico del bilancio regionale.
Visto che con Decreto n. 01/04, prot. n. 1952/DSI del 2 marzo
2004, è stata approvata la composizione del gruppo di lavoro
previsto dalla citata deliberazione n. 4875/2003, nel seguente
modo:
* dall'Assessore al Bilancio, Finanze, Programmazione e
Partecipazioni regionali, o suo delegato, con funzioni di
Presidente,
* dal Coordinatore del Dipartimento Sistema Informativo,
ruolo attualmente ricoperto dal Sig. Luigi Giai, o suo
delegato,
* dal Sig. Fulvio Bovet, in qualità di membro effettivo, e
dal Sig. Giovanni Chiodo, in qualità di membro supplente, in
rappresentanza del Consiglio Permanente degli Enti Locali,
* dal Sig. Roberto Gens, in rappresentanza del Comune di
Aosta,
* dalla Sig.ra Cristiana Charrère, in rappresentanza
dell'Azienda Unità Sanitaria Locale della Valle d'Aosta,
* dal Sig. Alessandro Gentile, in rappresentanza
dell'Università della Valle d'Aosta,
* dal Sig. Sergio Enrico, in rappresentanza della Camera di
Commercio della Valle d'Aosta,
* dal Sig. Gianni Fabiole Nicoletto, in rappresentanza della
partecipata IN.VA. S.p.A..
Rilevato che il gruppo di lavoro in questione ha concluso il
suo compito nei termini indicati e ha prodotto l'allegato piano
pluriennale;
Precisato che il periodo di tempo cui il piano in questione
si riferisce è esteso al triennio 2004-2006 e che,
finanziariamente, lo stesso corrisponde al relativo bilancio di
previsione triennale della Regione;
Vista la legge regionale 12 luglio 1996, n. 16 e, in
particolare, l'articolo 1 della stessa (Piano pluriennale);
Viste le motivazioni ed i contenuti del piano pluriennale di
cui trattasi;
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Coordinatore del Dipartimento Sistema Informativo, ai sensi del
combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
presente deliberazione;
Visto il parere della II Commissione consiliare
permanente;
Delibera
di approvare l'allegato piano pluriennale 2004-2006,
predisposto dall'apposito gruppo di lavoro costituito con
deliberazione della Giunta regionale n. 4875 del 22 dicembre 2003,
per lo sviluppo, la modernizzazione e la diffusione degli
strumenti, delle tecnologie telematiche e dei sistemi informativi
dell'Amministrazione regionale nonché per l'intervento regionale
nel settore dell'informatica avente particolare riguardo allo
sviluppo ed alla realizzazione di una rete di collegamenti
informatici interessante l'intera Amministrazione regionale ed
aperta alle interrelazioni con gli altri Enti pubblici territoriali
valdostani e con le amministrazioni dello Stato.
Allegato
(Omissis)
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cercherò di presentare in modo sintetico
questo piano, che ha avuto una serie di passaggi in commissione e
colgo l'occasione per ringraziare i Commissari per il contributo
dato.
Faccio una premessa, che non particolarmente attiene al piano
triennale, che, come sapete, è previsto da una legge regionale, ma
sul metodo che la Giunta ha voluto seguire per la predisposizione
del piano, che deve soddisfare le esigenze dell'Amministrazione
regionale. La legge prevede una programmazione che, da un lato,
deve soddisfare le esigenze interne, che poi troveranno
applicazione con un piano annuale e che deve dare delle risposte
concrete ad esigenze ben precise. In realtà, l'attività
dell'Amministrazione regionale è un'attività che non solo soddisfa
delle esigenze proprie, ma l'Amministrazione regionale fa da
propulsore rispetto a tutta una serie di temi. Se voi considerate
anche gli articoli di oggi dei giornali, in diversi punti si parla
della cultura dell'innovazione e l'innovazione passa anche per i
sistemi tecnologici avanzati. Noi abbiamo la necessità di investire
su questo tema e non solo investire in strutture, perché molte
volte ci si innamora della tecnologia, ci si innamora - banalizzo -
dei cavi e dei computer; in realtà quello che dobbiamo fare è
invece uno sforzo suppletivo per condividere culturalmente un certo
processo. È proprio in virtù di questo ragionamento che questo
piano triennale è nato, cercando di coinvolgere tutti gli attori
che operano in Valle d'Aosta ed è per questo che la Giunta
regionale nel mese di dicembre ha approvato la costituzione di un
gruppo di lavoro che, oltre alle strutture regionali, coinvolgesse
il Consiglio permanente degli enti locali, il Comune di Aosta,
l'Università della Valle d'Aosta, l'ASL, la Camera di commercio, la
società partecipata "INVA".
Colgo l'occasione per questo tipo di presentazione per dire che
in quel momento la Giunta regionale, in virtù di prassi e di
consuetudine, non ha coinvolto le strutture organiche del Consiglio
regionale; non vi era assolutamente una preclusione, la volta
scorsa avete visto che, in seguito al dibattito avvenuto in sede di
commissione, è stato chiesto il rinvio del piano triennale, perché
dalla discussione in commissione è emersa la volontà di coinvolgere
le strutture, per far sì che la condivisione fosse una condivisione
a 360 gradi, pur mantenendo le autonomie delle singole strutture. È
per questo che annuncio la presentazione di una serie di
emendamenti al piano, concordati con le strutture della Presidenza
del Consiglio, che di fatto allargano la previsione del piano
triennale inserendo organicamente un rappresentante del Consiglio
regionale all'interno del gruppo di lavoro e ampliando le
previsioni di questo piano triennale con le attività che verranno
svolte dal Consiglio regionale. Ecco che a questo punto i lettori
del piano triennale troveranno in questo documento le linee guida
in tema di sistemi informativi e dall'altro vi sarà una scheda
puntuale per tutte le strutture, sia regionali, sia esterne
all'Amministrazione regionale, e questo per evitare di trovarci a
posteriori con tutta una serie di attività che sono sicuramente
meritevoli, sono sicuramente nate per dare delle risposte, ma che
fra di loro potrebbero avere dei problemi di incomunicabilità. Mi
spiego meglio: tutti i comuni hanno la necessità di predisporre una
serie di supporti informatici in tema di strutture tecnologiche, di
catasto, in tema quindi di mappatura; tutti operano per il meglio
ma, se le piattaforme non sono fra di loro interoperanti, rischiamo
di avere dei sistemi "a macchia di leopardo", che creano problemi
al cittadino.
Il fatto di programmare, anche se nel rispetto della propria
autonomia, un momento di raccordo ci conduce a fare un'attività che
crea quel percorso virtuoso, che può sicuramente essere apprezzato
da tutti i cittadini. L'aver coinvolto questi soggetti risponde ad
esigenze specifiche; in primo luogo il Consiglio permanente degli
enti locali: abbiamo parlato oggi, discutendo dell'interrogazione
del gruppo della "Stella Alpina", di "Rupar", abbiamo parlato di
sistemi che già operano e che hanno la necessità di essere
implementati, per cui questo è già abbastanza nel DNA dei rapporti
fra enti pubblici. L'Università della Valle d'Aosta non è stata
coinvolta perché al suo interno ha un sistema particolarmente
elaborato, ma perché nell'ambito della formazione dei futuri
dirigenti deve tener conto di questi indirizzi, in modo tale da
poter valorizzare certi approfondimenti e certe professionalità.
L'ASL ha anch'essa sul territorio, con la medicina del territorio,
con tutte le attività dei medici di base, una serie innumerevole di
soggetti e il fatto di poter beneficiare di una rete unica e di un
sistema condiviso permette di dare dei vantaggi notevoli al
comparto. Ancora la Camera di commercio: abbiamo appena approvato
una legge di finanziamento di questo organismo, quindi non è certo
il sistema della Camera di commercio che ci interessava, ma ci
interessava quello che può fare tale Camera, cioè diffondere alle
aziende che la compongono le filosofie di fondo. In questo
Consiglio abbiamo più volte ragionato in termini di diffusione
delle tecnologie e di un loro utilizzo puntuale; una partecipazione
attiva di un rappresentante della Camera di commercio permette di
avere all'interno di un gruppo di lavoro un rappresentante, che
potrà fare poi da cassa di risonanza, che permetterà di divulgare i
programmi e i progetti. La società "INVA": è un ruolo che è
previsto dalla legge ed è un ruolo operativo rispetto ai programmi
che vengono svolti dall'Amministrazione regionale.
Questo piano ha una serie di aspetti. Un primo aspetto riguarda
le infrastrutture, abbiamo avuto modo stamani di parlare di "DSL",
di collegamenti di altro genere, da questo punto di vista è ovvio
che lo sforzo dell'Amministrazione sarà uno sforzo importante, che,
in virtù delle proprie commesse, dovrà permettere al gestore
prevalente - attualmente "Telecom" - di fare una serie di
investimenti che andranno a beneficio di tutti i vari operatori,
sia pubblici che privati. Vi sono una serie di attività che
accomunano un po' tutti, fra queste: l'identificazione in rete, che
dovrà permettere a tutti i cittadini di accedere a una serie di
servizi, beneficiando della sicurezza e della riservatezza che
questi collegamenti devono avere; una cooperazione applicativa, che
dovrà permettere queste sinergie fra i vari enti; i servizi "on
line", che dovranno essere costruiti con una certa logica e questa
logica dovrà essere condivisa da tutti, perché capite che i servizi
"on line" dovranno rispondere a certi meccanismi in modo da non
disorientare il cittadino e in modo che la proposta dei vari
servizi sia riconducibile ad un modello che semplifica
l'attività.
La diffusione della cultura innovativa passa sia per la
formazione... e, quando parlo di "formazione", mi riferisco sia ai
dipendenti regionali, sia al cittadino e a questo proposito si
potranno istituire dei corsi specifici con le società, con
l'Agenzia del lavoro, con i centri di formazione che andranno a
diffondere questa cultura. Questa cultura ovviamente, e mi collego
all'altro punto, l'alfabetizzazione certificata, dovrà dare un
risultato concreto, cioè dovrà permettere a dei cittadini di
costruirsi una formazione e di poterla certificare con
l'ottenimento a fine corso di un attestato di professionalità.
Tutte queste attività permetteranno all'Amministrazione di avere un
quadro e un indirizzo preciso e di avere nel tempo un documento di
riferimento. Questo documento per definizione è un documento che
dovrà continuamente evolversi, che dovrà essere aggiornato, ma è
fondamentale l'esistenza di un documento che parte con una
condivisione totale, in modo che il piano triennale non
identificherà più la semplice attività dell'Amministrazione
regionale, ma identificherà le linee guida del "sistema Valle
d'Aosta" in cui tutti si riconosceranno.
Il gruppo di lavoro che è stato costituito non è un gruppo di
lavoro estemporaneo che, una volta licenziato il piano, ha
terminato il suo iter, ma verrà periodicamente convocato per capire
qual è lo stato di attuazione di questo programma. Ovviamente
questo non può che dare dei benefici: immaginatevi semplicemente le
ripercussioni sull'identificazione, sulle carte a microprocessore;
da questo punto di vista, abbiamo una serie innumerevole di
iniziative: abbiamo la carta di identità elettronica, la carta
nazionale dei servizi, la carta sanitaria e a questo riguardo il
tema è d'attualità, perché anche il Governo ha una serie di
iniziative per il controllo della spesa farmaceutica, quindi ha
sollecitato l'Agenzia delle entrate a costituire un gruppo di
lavoro per introdurre una carta, che deve tenere sotto controllo la
spesa farmaceutica e ancora lo stesso discorso della "privacy"
all'interno dell'Amministrazione regionale, il controllo per gli
accessi informatici. Uno sviluppo comune di queste tecnologie
permette intanto di evitare sprechi e poi di creare un vero centro
di competenza, perché è impensabile che una Regione piccola come la
nostra veda più centri creare delle professionalità e creare delle
competenze su temi che poi hanno diverse sovrapposizioni; bisogna
cercare di condividere le strategie e identificare dei soggetti che
facciano gli approfondimenti e seguano le evoluzioni.
Qui esorto tutti i partecipanti al piano triennale ad essere
operativi nelle loro proposte, perché in tema di innovazione, se si
aspetta di avere il progetto migliore e il progetto più bello, non
si parte mai; invece bisogna mettersi nella condizione di avviare
sin da subito un'attività, di fare la sperimentazione e procedere
alle fasi esecutive e poi seguire nel tempo le varie evoluzioni.
Sempre collegandomi al discorso che ho preso a titolo
esemplificativo, abbiamo in Valle un esempio concreto di successo,
che forse è stato poco valorizzato: mi riferisco alla "Carte
Vallée", noi abbiamo una carta a microprocessore che è stata
distribuita a 80.000 persone, che ha permesso la gestione puntuale
e senza intoppi nella distribuzione dei buoni benzina. Non so se
qualcuno di voi ha memoria delle dilatazioni temporali e delle code
del passato per una distribuzione cartacea dei buoni; con questo
strumento la comunità valdostana ha beneficiato di una carta che
era operativa all'inizio dell'anno e che ha avuto degli intoppi
che, dal punto di vista percentuale, sono risibili. Vero è che
quella carta avrebbe potuto essere utilizzata di più; ecco perché
ho parlato prima di una condivisione della cultura dell'innovazione
perché, se fosse così, altri avrebbero utilizzato quello strumento
che - ricordo - è distribuito a 80.000 persone, contiene i dati
anagrafici di tutti i proprietari di autoveicoli e titolari di
permesso di patente. Il fatto di avere una sperimentazione di così
ampia diffusione credo sia un qualcosa che deve essere "messo sul
piatto" in una società come la nostra, dove l'utilizzo delle carte
a microprocessore ha una diffusione modestissima; gli sforzi fatti,
quindi, penso potranno dare dei frutti magari non a brevissimo
tempo, ma sicuramente nel corso di questo triennio.
Ringrazio ancora tutti i partecipanti al gruppo di lavoro, il
Presidente del Consiglio e i suoi dirigenti per la disponibilità e
l'attività svolta dalla commissione, che è stata propedeutica a
questo tipo di allargamento di orizzonti, e manifesto la
disponibilità a chiarimenti ed approfondimenti specifici.
Président - La parole au Conseiller Riccarand.
Riccarand (Arc-VA) - Quello che stiamo esaminando è uno
strumento molto importante, che avrà delle ricadute significative
sulla vita quotidiana di molti cittadini valdostani; tuttavia,
questo documento ha alcuni difetti che sono abbastanza evidenti,
che forse sono intrinseci alla sua natura, ma che vorrei
evidenziare. Intanto vi è un problema su alcuni elementi decisivi
di questo documento di un eccesso di genericità; l'Assessore nel
suo intervento, sia adesso, sia stamani rispondendo
all'interpellanza del Consigliere Lanièce, ha posto l'accento sul
ruolo centrale rispetto alla diffusione di queste tecnologie, di
questi strumenti informatici, delle infrastrutture e, in effetti,
qui nella sintesi del piano e nella sua illustrazione il nodo delle
infrastrutture è posto come elemento centrale, però è estremamente
generico proprio nelle proposte su questo livello. Sì, si dice:
"realizzazione della Rupar", però sono 10 anni che si dice che
dobbiamo realizzarla, quindi sicuramente bisogna realizzare la
"Rupar" e, fra l'altro, vedo positivamente che si dica:
"in
collaborazione fra Giunta e Consiglio regionale"
, che sembrava
una parte dimenticata, su quello poi tornerò, ma qui si dà più
un'indicazione di metodo che un'indicazione di obiettivo che si
vuole raggiungere. Le stesse parole che ha usato l'Assessore prima
erano più chiare. Lei ha detto: "dobbiamo fare in modo che
"Telecom" investa, in modo che alla fine la totalità dei cittadini
valdostani possa accedere a queste tecnologie con il sistema della
banda larga e in modo che raggiungiamo un preciso obiettivo". Su
questo siamo d'accordo, perché ci sembra essenziale, ma questo non
è detto nel piano, questo va oltre il piano, invece bisognerebbe
che fosse affermato in modo chiaro, perché vi è anche un problema
di investimenti e di strategie in questo campo.
Anche in commissione ci è stato evidenziato come gli
investimenti nella parte infrastrutturale siano relativamente
modesti in Valle rispetto ad altre realtà regionali, quindi vi è un
problema di potenziamento dell'infrastruttura. Stamani diceva che
solo il 25% delle centrali è attrezzato per questo tipo di
tecnologia avanzata; è vero che serve già il 55% della popolazione,
se ho capito bene, però il 25% delle centrali vuol dire che vi è un
grande lavoro da fare sul piano infrastrutturale. Ho guardato in
fretta gli emendamenti presentati - la parte che riguarda il
Presidente del Consiglio... -, però vedo che anche qui si
sottolinea prioritaria ed urgente la realizzazione della rete
regionale come infrastruttura tecnologica, quindi questo concetto
avrebbe dovuto essere valorizzato di più nel piano.
L'altro punto su cui esprimo alcune perplessità, e mi sembra che
il piano sia inadeguato sotto questo aspetto, è l'altro elemento su
cui ha parlato adesso l'Assessore, ovvero l'identificazione in
rete, questi strumenti anche di carte elettroniche... mi pare vi
sia una situazione effettivamente in cui il rischio di ridondanza e
di confusione sia presente. Lei ha detto: "Carte Vallée" e qui vedo
85.000 "Carte Vallée" in Valle d'Aosta, Infocamere 3.000 carte
d'identità elettroniche; adesso al Comune di Aosta parte questa
sperimentazione con 30.000 carte di identità elettroniche, poi
sappiamo che è in itinere il sistema tariffario integrato per i
servizi di trasporto pubblico con carta elettronica, carta
sanitaria... cioè la tecnologia oggi consente di razionalizzare
tutto questo. Credo che a questo riguardo il modello sia quello di
due carte: la carta di identità elettronica e la carta dei servizi,
o comunque dobbiamo puntare non a sovrabbondare in questo tipo...
perché poi sono sinergie che mancano, invece bisognerebbe puntare
ad allargare.
Una domanda che faccio è questa: adesso il Comune di Aosta parte
con questa sperimentazione con la carta di identità elettronica, fa
parte di un progetto nazionale e va tutto bene, ma perché non
pensare di estenderla a tutta la Regione viste le nostre
dimensioni, perché tutta la Regione è "meno" di tanti altri comuni
che fanno parte di questa sperimentazione? Se si potesse fare
questo - penso sia possibile inserirsi in questo discorso -,
avremmo già fatto un passo avanti perché attraverso la carta di
identità elettronica tutti i cittadini valdostani potrebbero già
raggiungere questo primo livello che sarebbe molto importante. Su
questo aspetto il piano è inadeguato, perché cosa dice alla fine?
Fa l'analisi di tutte queste situazioni, parla di valorizzare,
integrare e far evolvere e noi cosa facciamo? Diciamo: "occorre
creare un osservatorio regionale sul tema su cui far convergere le
varie iniziative", ma qui il problema è fare delle scelte, cioè si
conosce il problema, facciamo delle scelte, non è che andiamo a
creare un osservatorio... ma - ripeto - si tratta di fare delle
scelte, vi sono i tecnici competenti e la politica deve fare il suo
corso.
Devo anche dire che questo piano risente di un'impostazione
eccessivamente burocratica e vi è un episodio che abbiamo
evidenziato in commissione e su cui per fortuna adesso si pone un
"taccone": il fatto che si sia fatto tutto un piano, coinvolgendo
USL, enti locali, università, assessorati e si sia lasciato fuori
un pezzo importante dell'Amministrazione, il Consiglio regionale, è
indicativo di un modo di procedere a compartimenti stagni, che non
tiene conto della complessa realtà. Abbiamo sollevato questo
problema in commissione, prendiamo atto con soddisfazione che vi è
stato un tentativo di recuperare, anche se sappiamo che alcuni
emendamenti sono un "rattoppo" che si fa all'ultimo momento, ma è
positivo che venga inserita questa scheda che contiene le parti
riguardanti il Consiglio regionale, che era totalmente assente dal
piano. Sotto questo aspetto quindi riteniamo che si sia in parte
recuperato questo discorso, però è bene che questo diventi un fatto
strutturale e non episodico.
Sentivo l'Assessore dire che si integra anche il gruppo di
lavoro e questo è positivo perché, purtroppo, si è andati avanti
per troppo tempo per compartimenti stagni; anche perché questa nota
che ho letto adesso della Presidenza del Consiglio è interessante
anche sotto un altro aspetto: l'uso degli strumenti di tecnologia
dell'informatica per una maggiore partecipazione democratica,
perché questo è un altro tema assente nel piano. Adesso qui vedo
che vi è un riferimento interessante, perché si dice che:
"l'informazione tecnologica gioca in questo momento un ruolo
determinante a sostegno della partecipazione dei cittadini alla
vita dell'istituzione "e-democracy""
, che è un tema su cui si
sta sperimentando a livello nazionale. Anche qui dobbiamo fare dei
passi avanti, perché oggi, con la diffusione di queste tecnologie,
possiamo pensare a far partecipare tutti i cittadini in modo più
attivo alla vita politica ed amministrativa. Faccio solo un esempio
banale: i disegni di legge possono essere aperti alle osservazioni
dei cittadini attraverso le tecnologie informatiche nella fase
istruttoria. Non dobbiamo aver paura di far promuovere la
partecipazione vera dei cittadini ai processi decisionali, agli
iter legislativi e oggi questo si può fare, mentre in passato era
molto complicato. Questo quindi può essere uno strumento utile per
avere un Palazzo più trasparente e che sente maggiormente la
sensibilità dei cittadini; certamente questa è una cosa che può
fare paura, perché vi è la corporazione dei consiglieri e di chi è
delegato al mandato per fare questo che si sente un poco indebolito
se la cittadinanza può intervenire in modo più attivo sul questo
livello. Io ritengo che non sia così e che sia invece importante
promuovere la partecipazione a tutti i livelli. Questo è uno
strumento, ma ce ne sono tanti - ad esempio i forum tematici - per
favorire la partecipazione e questo si può fare sicuramente. A me
dispiace che nel piano questo concetto non sia stato sviluppato, vi
è adesso un riferimento nella scheda aggiunta che dice che questa
"cosa" viene recuperata.
In conclusione questo piano, che ha dei pregi e indica alcune
prospettive interessanti, ha il difetto di essere in alcuni
passaggi fondamentali troppo generico: è più una carta di intenti
che un piano vero e proprio, è più una dichiarazione di intenzioni
e di metodologia che un piano che indica degli obiettivi da
raggiungere; questi sono i difetti che riteniamo di dover
evidenziare rispetto a questo documento.
Président - La parole à la Conseillère Squarzino Secondina.
Squarzino (Arc-VA) - Vorrei completare l'intervento del collega
e sottolineare un aspetto a cui l'Assessore ha accennato, ma che
non ha approfondito, soprattutto non ha spiegato come si fa a
raggiungere quell'obiettivo e anche il piano di questo aspetto non
parla. Credo sia uno dei punti importanti del piano la necessità
della condivisione di una cultura dell'innovazione. Vorrei
soffermarmi nel mio intervento non tanto sui servizi previsti per
la realizzazione di questa rete, di questo insieme di rapporti fra
i vari enti, quindi non tanto a livello di costruzione del dialogo
fra i vari enti, che è una parte innovativa ed interessante del
piano, quanto su che cosa significa questo piano per
l'Amministrazione regionale. È chiaro che la rete, come diceva
prima il collega, è un progetto difficile da realizzare, da
raggiungere molto lentamente, un obiettivo su cui è necessario fare
un grande lavoro perché gli stessi soggetti che dovrebbero
partecipare alla rete hanno alcune difficoltà. Se prendiamo qui
comuni e comunità montane come punto di attenzione, comuni e
comunità montane che dovrebbero essere soggetti attivi per la
costruzione di questa rete...
"esprimono apprezzamento..."
-
si dice -
"... per l'iniziativa di coinvolgerli"
. Mi sembra
vi siano ancora tanti passi da fare, per raggiungere una
condivisione degli obiettivi fra i possibili soggetti che
partecipano a questa rete!
Per quanto riguarda l'Amministrazione, credo sia necessario
anche per la nostra Amministrazione un grosso lavoro per questa
cultura dell'innovazione. Gli obiettivi che sono nel piano sono
certamente condivisibili, sono declinati in modo molto generico, è
vero, potrebbero essere addirittura adattati ad altre realtà e io
ho provato a fare questo esercizio mentale, chiedendomi se altre
regioni o altre realtà potevano adottare quasi "d'emblée" questo
piano, perché è un insieme di intenti generici, di grandi obiettivi
strategici da raggiungere. Il piano dice poco o niente su come
raggiungere questi obiettivi, probabilmente perché non ha
affrontato il problema fondamentale secondo me: che, per realizzare
questo piano, ci vorrebbe attualmente una rivoluzione copernicana,
nel senso che richiede un cambiamento organizzativo della struttura
regionale, un cambiamento totale. Adesso abbiamo una struttura
regionale molto piramidale: assessore, coordinatore, seguono i vari
dirigenti uno dopo l'altro, poi vi sono i vari assessorati separati
l'uno dall'altro che hanno difficoltà a dialogare, tanto che
ciascuno utilizza un linguaggio informatico diverso dagli altri
settori dell'amministrazione. Il piano indica questo problema, ma
non dice come si fa a porvi rimedio; quando si parla di una cosa
molto semplice, fra l'altro di una competenza che è interna alla
Regione: la gestione del personale, si dice:
"le procedure
attualmente in uso risultano datate, di particolare complessità e
poco efficienti"
, ma perché? Perché si tratta di una serie di
procedure che sono distribuite su sistemi diversi, il cui dialogo
risulta poco funzionale. Addirittura per la gestione del personale,
che è un problema tutto interno all'amministrazione, questa
gestione in questo momento è opera di strutture separate, ciascuna
che ragiona con il proprio linguaggio informatico, da qui la
difficoltà enorme di far dialogare. Cosa capita? Che qualunque tipo
di procedura... pensiamo alle procedure le più diverse in cui vi è
l'utente - che può essere il cittadino, l'impresa o l'ente locale -
che ha bisogno di pratiche è costretto a dialogare con uffici
diversi e ha difficoltà a trovare un unico interlocutore che prenda
in carico l'intera procedura; allora o si cambia l'organizzazione,
oppure anche l'introduzione di sistemi informatici non cambia... e
non incide sulla qualità del lavoro.
È talmente vera l'esistenza di questo limite che anche lo stesso
piano, quando presenta i progetti diversi dei vari assessorati,
mette come punti di criticità l'organizzazione dei processi, cioè
l'uso di strumenti a disposizione implica una riorganizzazione dei
processi interni e questo lo troviamo per quanto concerne la
Presidenza della Regione, alle pagine 37, 46, 48 per quanto
riguarda rispettivamente l'Assessorato del bilancio, l'Assessorato
dell'agricoltura e l'Assessorato del territorio; in quasi tutti gli
assessorati si verifica l'esistenza di questo punto critico però,
rispetto ad esso, il piano non dice nulla. Probabilmente non dice
nulla perché il piano è relativo al Dipartimento sistema
informatico, quindi è un settore particolare ma, se andiamo a
vedere all'interno della struttura organizzativa, non vi è alcuna
struttura di organizzazione a cui è preposta in modo particolare la
politica organizzativa. Ho fatto un lavoro di ricerca: sono andata
a cercarmi i vari obiettivi che vengono dati ai dirigenti, perché
tali obiettivi indicano qual è la cosa più importante di cui si
deve occupare il dirigente per realizzare il programma della
maggioranza; così ci è stato sempre spiegato, ma in alcun obiettivo
dei dirigenti o delle strutture vi è quello di riflettere
sull'organizzazione del lavoro...
(interruzione dell'Assessore Marguerettaz, fuori
microfono)
... mi trovi l'obiettivo preciso in cui vi è l'obiettivo di
riflettere su questo... tanto che ci si renda conto di questo
limite, perché lo stesso piano, laddove parla del Dipartimento
personale ed organizzazione, si limita a parlare del personale, dei
concorsi, della complessità, ma non prende in esame
l'organizzazione del lavoro, non una parola su questo! Infatti,
ripeto, lo stesso piano, quando si preoccupa di indicare la
metodologia di lavoro, precisa alle pagine 26-27: "qualunque
innovazione vogliate apportare deve essere accompagnata da
un'analisi sui cambiamenti che questa innovazione provoca nei
processi dell'amministrazione", però fra coloro che presiedono a
questi processi organizzativi non è chiaro a chi viene affidato
questo compito. Vi è un altro elemento e voglio spiegarmi meglio,
Assessore: proprio l'esempio che lei ha portato sulla "Carte
Vallée"... da cosa è partito quell'esperimento? Da una domanda
fondamentale che era: bisogna che, rispetto all'esigenza di fornire
un servizio al cittadino, troviamo uno strumento più efficace,
quindi tutto il servizio è stato poi ristrutturato in base alla
risposta che è stata data. Ora, quello che non emerge dal piano
sono le domande fondamentali a cui anche i singoli dipartimenti, i
singoli assessorati e settori dell'amministrazione devono
rispondere.
Un altro elemento carente del piano secondo noi è che non vi è
alcuna analisi della situazione attuale e non si indica neppure
quali sono gli obiettivi dei piani precedenti che sono stati
raggiunti e quali invece vanno ripresi e portati avanti, come se vi
fosse una cesura e non si capisce neanche perché essa vi debba
essere; ad esempio, per quanto riguarda l'Assessorato della sanità,
vengono ripresi dei progetti che erano già chiari nel piano
precedente...
(nuova interruzione dell'Assessore Marguerettaz, fuori
microfono)
... l'ultimo piano triennale, certo, il piano addirittura
2000-2002, il vecchio piano triennale che è stato via via tradotto
in piani annuali, ma vi era chiaramente come obiettivo quello di
introdurre sistemi informatici proprio nella gestione delle
pratiche degli invalidi civili, nella gestione delle pratiche
socio-assistenziali e so che alcune cose sono già state fatte.
Vorrei sapere allora in che rapporto sta con la realtà questo
elenco di progetti che si vogliono realizzare. È un elenco di buone
intenzioni che riprende l'elenco di cose già fatte e già presenti
nei piani precedenti, già iniziate? È un elenco che indica invece
un salto di qualità nella raccolta delle informazioni? Non si
capisce, è veramente generico questo piano e - ripeto - non dà
alcuna informazione su quello che precedentemente è stato fatto e
sulla situazione che è stata finora realizzata.
Altro aspetto che fa di questo un libro delle intenzioni e non
un piano: manca l'indicazione dei tempi, non si indicano i tempi
entro cui si realizzano via via i vari progetti, non si indicano se
non in alcuni rarissimi casi, come quello della formazione
informatica dei parametri per valutare se il piano è stato
realizzato oppure no, per cui non si capisce bene questa cifra
molto alta, che si aggira su quasi 100 miliardi di vecchie lire,
come già i piani precedenti, come viene spesa e quali sono gli
effetti concreti che si vogliono raggiungere. Se non si definiscono
degli obiettivi precisi, lei capisce che siamo sul piano delle
buone intenzioni, ma non siamo di fronte a un piano che programma
delle azioni precise, con dei tempi precisi, con dei costi precisi
azione per azione.
Président - Je n'ai pas d'autres collègues qui s'inscrivent à
parler, je ferme la discussion générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Devo ringraziare il Consigliere Riccarand e
la Consigliera Squarzino per gli interventi che mi danno modo di
intervenire per alcuni chiarimenti.
Cercando di andare per ordine - e credo possa essere una replica
che ha una valenza per entrambi gli interventi -, la legge
regionale prevede due momenti: un momento è il piano triennale,
l'altro il piano annuale, per cui è ovvio che, all'atto della
stesura del piano triennale, si deve fare un discorso giustamente
di metodo, in modo tale da definire l'approccio; secondariamente,
bisogna definire le linee guida per evitare che vi siano dei metodi
di lavoro e degli obiettivi che fra di loro sono in conflitto. Ora,
quando la legge regionale distingue questi due momenti, è ovvio che
rimanda al piano annuale l'identificazione precisa degli obiettivi
e delle attività specifiche da fare. Nell'ambito del piano
triennale... e qui devo ammettere alcune perplessità rispetto agli
interventi, perché ben lungi dal sottoscritto arrogare la
perfezione di questo piano, ma avrei amato che negli interventi vi
fosse un apprezzamento per l'adozione di un metodo mai adottato e
mi stupisco che la Consigliera Squarzino riesca a fare un parallelo
di un piano triennale che non esiste, perché il precedente piano
nel 2003 non era stato approvato, quindi lì la genericità era
assoluta...
(interruzione della Consigliera Squarzino Secondina, fuori
microfono)
... ma questo tipo di sforzo è uno sforzo che ha voluto mettere
assieme soggetti che mai in passato sono stati coinvolti, poi il
coinvolgimento ha avuto modo con incontri specifici... ma è stato
introdotto un momento di concertazione preliminare collettivo e la
rivoluzione copernicana di cui parlava può essere individuata con
questo tipo di metodo. Ora, la disponibilità a rinviare rispetto al
Consiglio passato è perché, quando si adottano delle metodologie
nuove, vi è una marcia di avvicinamento al metodo perfetto, quindi
è stato con vero piacere che si sono introdotte le previsioni della
Presidenza del Consiglio.
Quando parliamo di infrastrutture, mi permetto di obiettare in
punto alla "Rupar" proprio un approccio metodologico perché, se
aspettiamo di avere delle infrastrutture che coprono tutto il
territorio regionale, la "Rupar" non la faremo partire mai. La
scelta che è stata fatta è di far partire una "Rupar" che potesse -
l'ho detto stamani mentre parlavo di "DSL" - introdurre un sistema
integrato di banda larga, per evitare che si dicesse: "fintanto che
non abbiamo la "DSL" in tutti i comuni, non facciamo la Rupar".
Dobbiamo cercare di costruire invece fin da subito un sistema, che
valorizza quello che fino a questo momento abbiamo, per cui tutta
l'asse centrale della Valle d'Aosta che vede la presenza della
"DSL" ha tutta una serie di opzioni che gli derivano dal suo
posizionamento. È chiaro che hanno delle dotazioni strutturali
maggiori, ma ciò non di meno è possibile fare un'attività di
collegamento. L'obiettivo espresso dal Consigliere Riccarand è un
obiettivo che ha questo Governo e questa maggioranza, cioè
implementare le strutture in modo tale da offrire il massimo su
tutto il territorio regionale, ma bisogna avviare un processo,
perché questo processo porterà con sé delle rivoluzioni dal punto
di vista dell'erogazione dei servizi: non avremo più tutta una
serie di servizi che devono essere erogati in loco sul comune, in
modo da clonare e duplicare queste attività, ma verranno dati dei
servizi in rete che potranno essere distribuiti con una lettura
completamente diversa, ma bisogna partire - e qui è giusta
l'osservazione che fa il Consigliere Riccarand -, in caso contrario
ne parliamo da tanto tempo e continueremo a parlarne. Bisogna
quindi iniziare cercando di valorizzare quello che abbiamo, ecco
che nel piano non si vuole sottostimare, tant'è che viene messo ai
primi punti la dotazione infrastrutturale; è chiaro che la
dotazione infrastrutturale porterà con sé alcuni problemi di
rapporti, perché il gestore delle telecomunicazioni, attualmente in
condizioni giuridiche di non monopolio, ma di fatto monopolistiche
dal punto di vista della presenza del mercato, fa degli
investimenti se ha dei ritorni. È chiaro che l'attività
dell'Amministrazione e degli enti locali, in virtù delle loro
commesse, deve portare a questa distribuzione ed ecco che il
rapporto è un rapporto non facile, ma su cui si stanno concentrando
tutti gli sforzi. Ricordo che "Telecom" è il partner della nostra
società controllata "INVA", per cui all'interno stiamo cercando di
condurre un'attività in modo da esprimere, dal punto di vista
regionale, il piano triennale e richiedendo a "Telecom" quali sono
i suoi programmi di investimento sul territorio della Valle
d'Aosta.
Quando parliamo di carta di identità e di schede a
microprocessore, credo con altra veste sono stato fra i primi
propositori di una carta regionale unica ma, malauguratamente, la
normativa non permette una sommatoria di funzioni sullo stesso
strumento, perché vi sono delle funzioni che sono assolutamente non
coniugabili. La carta di identità elettronica non può accogliere
delle funzioni di pagamento, perché soddisfa delle esigenze che
sono stabilite dal Ministero e anche nel piano triennale abbiamo
voluto farne menzione, ma la capacità della Regione di incidere
sull'attività del comune è nulla, perché ogni comune svolge
un'attività; l'emissione delle carte di identità e la gestione
dell'anagrafe è un qualcosa che non è delegabile e la Regione non
può intervenire in questa attività. L'Amministrazione comunale di
Aosta ha aderito ad un processo di sperimentazione - e io me ne
rallegro -, ma l'adesione degli altri comuni non può essere gestita
dalla Regione. Da questo punto di vista, l'adesione era a numero
chiuso, perché sono convinto con Elio sul discorso del peso degli
altri 73 comuni, ma questa sperimentazione non era regionale, bensì
ministeriale.
Il fatto di voler fare un osservatorio non è un "esercizio di
stile", ma una volontà precisa di mettere attorno ad un tavolo
tutte le professionalità che nel frattempo maturano perché, in
mancanza di questo tipo di documento, ognuno continuerebbe a fare
le sue attività in completa solitudine. Ecco perché avrei
apprezzato un plauso per la volontà di mettere attorno ad un tavolo
tutti gli attori, in caso contrario è chiaro che tutto diventa
effimero, ma questo è il primo tentativo concreto di fare qualcosa
che sia patrimonio dei Valdostani.
Rispetto al ragionamento fatto dalla Consigliera Squarzino, mi
pare ovvio che il piano evidenzi delle criticità, proprio perché si
vuole superarle. Non mi sono mai accorto di avere una "verve
masochistica", per cui vado a scrivere delle cose affinché esse
possano poi essere utilizzate per dire che l'Amministrazione sta
gestendo male, ma questo è un piano onesto, dove vengono
individuate le criticità, per cui nell'ambito della gestione del
personale - e la gestione del personale non è una gestione
sull'organizzazione del personale, ma la gestione delle buste paga,
quindi è ancora una cosa diversa - ovviamente il piano mette in
evidenza delle criticità per richiamare l'attenzione su delle
metodologie di gestione che sono diverse e l'obiettivo è
esattamente quello che lei dice. Mi fa piacere quindi che lei
riprenda questo ragionamento, perché è esattamente l'obiettivo del
piano. Non è un piano generico, ma è puntuale, perché si dice:
"questo tipo di organizzazione è debole e lo strumento
informatico..." - ma non vorrei che si semplificasse riducendo ad
un problema meramente informatico, perché il problema informatico è
l'ultimo, dovendoci essere a monte l'organizzazione generale - "...
è solo un'applicazione armonizzata e tecnologica di modelli
organizzativi". Il fatto che all'interno dell'amministrazione vi
sia una proliferazione di centri è una criticità e all'interno del
piano ovviamente non si può dare la soluzione, perché a monte
bisogna esprimere una volontà riorganizzativa, ma si mette in
evidenza che dal punto di vista informatico è una debolezza perché
moltiplichiamo gli strumenti. Lei sa bene che, andando ad acquisire
sul mercato dei sistemi di gestione delle buste paga, si va ad
acquisire dei sistemi standardizzati, dopodiché, se vado a
modificare le letture contrattuali, devo apportare tante modifiche
quante sono le organizzazioni. Si evince allora che questo piano ha
voluto far emergere queste criticità proprio per risolverle e
all'interno dei piani annuali si andrà a sviluppare quello che è
stato scritto in modo abbastanza chiaro. Non solo sono d'accordo
con lei, ma lo sono molto, perché all'interno dell'Amministrazione
regionale è ormai acquisito che certe rigidità devono essere
superate mettendo mano non solo al sistema informatico, ma al
sistema organizzativo; ecco che questo piano - senza per questo
"stracciarmi le vesti" per farlo apprezzare - è il primo documento
dove emerge la debolezza di ogni singolo assessorato, dove i punti
di criticità vengono evidenziati. Questo primo tentativo non ha la
presunzione di risolvere tutti i problemi, ma vuole essere il primo
documento che permetterà agli uffici di fare un certo tipo di
lavoro.
Sul discorso degli obiettivi credo di aver detto, ripeto: credo
che all'interno della Regione, come all'interno di tutto il
comparto pubblico, come in altre strutture sul tema vi siano stati
tanti sforzi e anche delle cose che sono state fatte bene. Questo
documento, al di là della valutazione di ogni singola iniziativa,
vuole fare un passo in più per creare un sistema che abbia una
trasversalità: ecco perché vi sono delle parti che sono sicuramente
perfettibili, sicuramente si può fare meglio, ma è un primo passo e
un passo concreto. Credo che, se questo piano avrà il vostro
assenso e il vostro parere favorevole, possa costituire un buon
inizio e, a fronte di questo tipo di piano, già potremo intervenire
su una revisione del piano annuale che è stato deliberato per il
2004. All'atto dell'approvazione di questo piano triennale potranno
esserci degli spunti, che potranno modificare e adeguare il piano
annuale per il 2004; per il 2005 questo diventerà lo strumento di
comparazione e di avvicinamento alla perfezione auspicata dagli
interventi.
Président - La parole au Conseiller Riccarand, pour déclaration
de vote.
Riccarand (Arc-VA) - In attesa della "perfezione", ci
asteniamo.
Président - Je rappelle que cet acte a eu l'avis favorable de la
IIe Commission à la majorité.
La parole au Conseiller Viérin Marco.
Viérin M. (SA) - Il gruppo della "Stella Alpina", anche se vi
sono delle imperfezioni o altro, ritiene che senza questo atto si
rischi di bloccare l'intera "macchina" non solo pubblica, ma anche
economica della Valle; per questo motivo voterà a favore del
provvedimento.
Président - La parole au Conseiller Tibaldi.
Tibaldi (CdL) - Per una breve dichiarazione di voto. Si tratta
di un atto importante, che è stato anche illustrato con una certa
enfasi e convinzione dallo stesso Assessore; ad un certo punto ci
sembrava di vedere un Ministro Lucio Stanca in "dodicesimi" - il
Ministro dell'innovazione -, che si è immedesimato in tutti questi
progetti estremamente interessanti e necessari a tutto uno sviluppo
strutturale ed infrastrutturale del nostro sistema economico,
quindi abbiamo apprezzato la convinzione con la quale l'Assessore
si è prodigato nel sintetizzarci questo piano. È un piano che ha
degli attori di tutto rispetto: alcuni attori protagonisti, altri
che sono comprimari o comparse, tipo la Camera di commercio, ancora
una volta l'imprenditorialità funge da comparsa. Speriamo che
questa imprenditorialità e i cittadini, che sono i destinatari dei
benefici di questo piano, effettivamente ne traggano delle utilità,
perché è un piano importante sotto il profilo letterale e dei
contenuti, è un piano ancora più importante sotto il profilo
finanziario, perché si tratta di 60 milioni di euro nel triennio,
se non sbaglio. È un piano che speriamo effettivamente traguardi
quegli obiettivi che ha decantato poc'anzi lo stesso Assessore e,
nel traguardare quegli obiettivi, speriamo che non vengano
dimenticate delle sollecitazioni specifiche, e non generali come
questo documento, che sono state evidenziate dal nostro gruppo
consiliare e da altri gruppi consiliari nel corso di questo primo
scorcio di legislatura.
I colleghi della "Stella Alpina" stamani hanno sottolineato
l'aspetto della "DSL" e quindi dei collegamenti veloci, noi la
volta scorsa abbiamo sollevato il problema della banda larga, in
particolare abbiamo evidenziato come un progetto più modesto, ma
già per l'epoca innovativo: quello di "Valle d'Aosta cablata", che
è costato circa 5 miliardi di apporto regionale su un complesso di
15 miliardi di investimento, di fatto non abbia un destinatario
certo. Le fibre ottiche in Valle d'Aosta esistono come "dorsale",
ma non esistono come utilizzatori e lo stesso Assessore non ha
saputo bene indicarci chi sono gli utenti finali di questo
progetto. Noi speriamo che questo piano così ambizioso - che si
aggiunge a un documento programmatico triennale appena "scaduto" e
che è costato 100 miliardi - non faccia la stessa fine di "Valle
d'Aosta cablata", che effettivamente si tramuti in fatti concreti
ma, nell'attesa che da queste parole si passi a delle azioni
concrete, non ci sentiamo di "staccare una cambiale in bianco",
quindi ci asterremo.
Président - Je soumets au vote l'acte avec les amendements, dont
je donne lecture:
Emendamenti
- A pagina 3 del Piano triennale, sono aggiunti, in fondo al
paragrafo, i periodi seguenti:
"A seguito di una riunione tra Amministrazione e Consiglio
regionale si sono riconosciuti gli obiettivi di legislatura
evidenziati nel piano quali elementi comuni concordati per la
realizzazione di progetti volti al potenziamento degli interventi
informativi a vantaggio del cittadino valdostano. Pertanto si è
ritenuto di integrare il gruppo di lavoro di cui sopra, con la
presenza di un rappresentante del Consiglio regionale.
Il Consiglio regionale pertanto ritiene il presente piano
mezzo per lo sviluppo di un'interrelazione proficua tra i due enti
e a tal fine ha esposto anch'esso le proprie iniziative progettuali
in un'apposita scheda."
- A pagina 11 del Piano triennale, il primo periodo è
sostituito dal seguente:
"
Il piano è stato predisposto grazie alla condivisione
di tutte le strutture dell'Amministrazione regionale e dei
principali soggetti istituzionali sul territorio (il Consiglio
regionale, l'azienda sanitaria U.S.L., l'Università, il Consiglio
Permanente degli Enti Locali Valle d'Aosta, il Comune di Aosta, la
nascente Camera di Commercio)."
- A pagina 31 del Piano triennale, prima del paragrafo
"
Rapporto Regione V.d.A. - Enti Locali Valdostani"
, è
inserito il seguente paragrafo:
"Rapporto Giunta regionale - Consiglio regionale
Pur nel mantenimento dell'autonomia dei propri sistemi
informativi, derivante dalle specifiche competenze, la Giunta
regionale ed il Consiglio regionale condividono l'obiettivo di
presentarsi verso i cittadini e le istituzioni in forma unitaria
attraverso la RUPAR.
Tale obiettivo porta a ricercare sinergie su progetti di
interesse comune volti al miglioramento della partecipazione attiva
dei cittadini alla res publica.
L'ICT gioca in questo momento un ruolo determinante a
sostegno della partecipazione dei cittadini alla vita delle
istituzioni (e-democracy). Il tema, fortemente dibattuto a livello
nazionale, rappresenta già un'area di sviluppo da parte del
Consiglio regionale che, unitamente alla Giunta, sta esplorando
opportunità di partecipazione a bandi di finanziamento promossi
dalla Pubblica Amministrazione Centrale."
- Dopo la pagina 48 del Piano triennale, è inserito il
seguente paragrafo:
"Interventi analitici del Consiglio regionale della Valle
d'Aosta
Nel seguito vengono riportate considerazioni di sintesi
riguardanti le linee guida per il triennio 2003-2005 relative
all'evoluzione strutturale, sistemistica e applicativa del sistema
informatico del Consiglio della Regione Valle D'Aosta.
Sintesi del piano
Le linee di intervento del Consiglio regionale definite per
il triennio 2003-2005 si articolano nei seguenti punti:
- Interventi trasversali finalizzati all'accelerazione e al
completamento di alcuni essenziali progetti e servizi di base,
quali la Gestione Documentale, la Firma Elettronica e
l'integrazione con il Protocollo informatico;
- Interventi di riorganizzazione e fruizione delle
informazioni, quali il Portale unico di accesso ai servizi, la
digitalizzazione dei documenti storici del Consiglio regionale,
ancora in formato cartaceo e la realizzazione di una base dati
unica in grado di contenere tutti i tipi di documenti, nonché di
renderli fruibili a un organico set di applicazioni
prioritariamente pensate secondo il paradigma Internet;
- Sviluppo della comunicazione istituzionale attraverso la
messa a disposizione dell'attività politica pubblica sia in diretta
che in differita mediante la trasmissione audio e video delle
sedute del Consiglio e dei principali eventi pubblici promossi dal
Consiglio regionale con tecnologie mature e altre in via di
sperimentazione;
- Completamento del sistema di protocollo informatico,
secondo la normativa, per garantire la sicurezza e l'integrità dei
dati, la corretta e puntuale protocollazione dei documenti in
entrata e uscita, l'interoperabilità e la possibilità di accedere
alle informazioni in condizioni di sicurezza da parte dei soggetti
interessati;
- Interventi per l'efficienza degli uffici, attraverso
l'adozione e certificazione del Sistema Qualità ISO 9000;
- Interventi di formazione dei dipendenti affinché tutti
migliorino le competenze professionali sull'uso dell'elaboratore
applicate al proprio lavoro fino al raggiungimento della
certificazione ECDL;
- Qualificazione dei servizi relativi alla sicurezza con le
funzioni di autenticazione e le politiche di sicurezza Informatica
definite a livello di Governo ed, in particolare, con gli indirizzi
espressi in materia dal Centro Nazionale per l'Informatica nella
Pubblica Amministrazione (CNIPA);
- Interventi di riconversione nei settori tecnologici, quali
posti di lavoro e software di sistema e d'ambiente.
Il Consiglio regionale della Valle d'Aosta per realizzare i
suoi obiettivi considera prioritaria ed urgente la realizzazione
della rete regionale come infrastruttura tecnologica di base per
l'erogazione dei servizi al cittadino e per la cooperazione con le
altre PA.
Dal punto di vista infrastrutturale si renderà inoltre
necessario realizzare un'efficace interazione tra le due reti del
Consiglio e dell'Amministrazione regionale anche al fine di
progettare una rete specifica per i servizi ai consiglieri.
Infine dal punto di vista culturale il Consiglio regionale
intende farsi promotore di azioni volte a diffondere l'uso dell'ICT
potenziando i processi partecipativi con interventi che includano
l'attenzione all'accessibilità alla vita politica da parte di tutti
i cittadini e che tengano anche conto del superamento delle
barriere fisiche, territoriali, culturali e sociali.
PUNTI DI ATTENZIONE
Sviluppare la ricerca dell'efficienza e dell'efficacia del
sistema informativo al fine di garantire la massima trasparenza
dell'azione legislativa nei confronti del cittadino."
Conseillers présents: 30
Votants: 25
Pour: 25
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
