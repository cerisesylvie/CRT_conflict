Classificazione
BILANCIO E CONTABILITA' REGIONALE



Oggetto del Consiglio n. 2311 del 23 novembre 2006 - Resoconto
OGGETTO N. 2311/XII - Disegno di legge: "Definizione di
rapporti finanziari. Variazione al bilancio di previsione della
Regione per l'anno finanziario 2006 e a quello pluriennale per il
triennio 2006/2008".
CAPO I
DEFINIZIONE DI RAPPORTI FINANZIARI
Articolo 1
(Definizione dei rapporti patrimoniali e finanziari con
l'Istituto dell'assegno vitalizio)
1. Il trasferimento a favore dell'Istituto dell'assegno
vitalizio di cui alla legge regionale 8 settembre 1999, n. 28
(Interventi per il contenimento della spesa in materia di
previdenza dei consiglieri regionali. Costituzione dell'Istituto
dell'assegno vitalizio. Modificazioni alla legge regionale 21
agosto 1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali)), già determinato per l'anno 2006 in euro 12.500.000
dall'articolo 12, comma 4, della legge regionale 15 dicembre 2003
n. 21 (Legge finanziaria per gli anni 2004/2006), è rideterminato
in euro 23.550.000 (obiettivo programmatico 1.1.1. - capitolo
20010).
Articolo 2
(Anticipo di fondi all'Agenzia per le erogazioni in
agricoltura (AGEA))
1. La Giunta regionale è autorizzata ad anticipare
all'Agenzia per le erogazioni in agricoltura (AGEA), istituita ai
sensi del decreto legislativo 27 maggio 1999, n. 165 (Soppressione
dell'AIMA e istituzione dell'Agenzia per le erogazioni in
agricoltura (AGEA), a norma dell'articolo 11 della legge 15 marzo
1997, n. 59), i fondi, a carico dell'Unione europea e dello Stato,
per un importo di euro 14.100.000, per il pagamento, riferito
all'annualità 2006, dei premi previsti dal Piano di sviluppo rurale
2000/2006 relativamente alle misure cofinanziate (obiettivo
programmatico 2.2.2.17 - cap. 47015).
Articolo 3
(Definizione e regolarizzazione dei rapporti patrimoniali e
finanziari con i gestori della Casa da gioco di
Saint-Vincent)
1. La Giunta regionale è autorizzata a ripianare le perdite
pregresse al 31 dicembre 2005 e a regolarizzare, riconoscendo e
liquidando, l'imposta sul valore aggiunto (IVA) sulle somme già
erogate a titolo di contributo alle manifestazioni, anziché a
titolo di corrispettivo, negli anni 2001 e 2002, alla Gestione
straordinaria per l'esercizio della Casa da gioco, ora in
liquidazione, di cui alla legge regionale 21 dicembre 1993, n. 88
(Istituzione della Gestione straordinaria per l'esercizio della
Casa da gioco di Saint-Vincent).
2. Per l'applicazione del comma 1, è autorizzata la spesa di
euro 7.000.000 (obiettivo programmatico 2.1.4.01 - cap.
35065).
3. La Giunta regionale è autorizzata a regolarizzare,
riconoscendo e liquidando, l'IVA sulle somme già erogate a titolo
di contributo alle manifestazioni, anziché a titolo di
corrispettivo, nel periodo 2003/2006, alla Casino de la Vallée
S.p.A. di cui alla legge regionale 30 novembre 2001, n. 36
(Costituzione di una società per azioni per la gestione della Casa
da gioco di Saint-Vincent).
4. Per l'applicazione del comma 3 è autorizzata la spesa di
euro 7.500.000 (obiettivo programmatico 2.2.2.12 - cap.
64965).
Articolo 4
(Copertura finanziaria)
1. La copertura del maggior onere di euro 39.650.000 per
l'anno 2006 derivante dalle autorizzazioni di cui agli articoli 1,
2 e 3 è assicurata dalle maggiori entrate autorizzate dall'articolo
5.
CAPO II
VARIAZIONI ALLO STATO DI PREVISIONE DELL'ENTRATA E DELLA
SPESA
Articolo 5
(Variazioni allo stato di previsione dell'entrata)
1. Allo stato di previsione dell'entrata del bilancio per
l'anno finanziario 2006 e di quello per il triennio 2006/2008 sono
apportate le seguenti variazioni in aumento per l'anno
2006:
Capitolo 1610 "Gettito imposte anni precedenti":
competenza e cassa euro 47.000.000,00
Articolo 6
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2006 e di quello per il triennio 2006/2008 sono
apportate le seguenti variazioni in aumento per l'anno
2006:
Capitolo 20010 "Trasferimento all'Istituto dell'assegno
vitalizio dell'ammontare corrispondente ai diritti maturati dai
consiglieri regionali alla data del 31.12.1999":
competenza e cassa euro 11.050.000,00
Capitolo 47015 (di nuova istituzione)
Programma regionale: 2.2.2.17.
Codificazione: 1.1.1.5.9.2.10.10.
"Anticipazione all'AGEA dei fondi a carico dell'Unione
Europea e dello Stato per il pagamento dei premi previsti dal Piano
di Sviluppo rurale 2000-2006":
competenza e cassa euro 14.100.000,00
Capitolo 35065 "Spese per la regolarizzazione dei rapporti
patrimoniali e finanziari con la Gestione straordinaria della Casa
da gioco di Saint-Vincent":
competenza e cassa euro 7.000.000,00
Capitolo 64965 "Attuazione disciplinare regolante i rapporti
tra la Casino S.p.A. e la Regione - spese correnti":
competenza e cassa euro 7.500.000,00
Capitolo 35625 "Trasferimento ai fondi di rotazione
Finaosta":
competenza e cassa euro 7.000.000,00
Capitolo 61210 "Quota di partecipazione regionale al Fondo
regionale per l'abitazione":
competenza e cassa euro 350.000,00
Articolo 7
(Pareggio del bilancio)
1. Il bilancio di previsione per l'anno finanziario 2006, a
seguito delle variazioni approvate con la presente legge, pareggia
nelle risultanze di euro 2.610.379.369,97 per la competenza e di
euro 2.667.582.643,15 per la cassa.
Articolo 8
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- È stata consegnata alla Presidenza una
risoluzione firmata dai Capigruppo della maggioranza in merito alla
finanziaria dello Stato.
La parola al relatore, Consigliere Stacchetti.
Stacchetti (SA)
- Il disegno di legge in discussione ha
l'obiettivo di definire alcuni rapporti finanziari della Regione e
al contempo proporre alcune variazioni di bilancio. L'occasione del
disegno di legge è rappresentata dalla maggiore entrata di 47
milioni di euro.
La maggiore entrata si è verificata con il riconoscimento da
parte della Ragioneria generale dello Stato del saldo delle imposte
compartecipate per l'anno 2003 in applicazione della legge del
riparto fiscale. Questo saldo comprende somme che la Regione non
aveva potuto contabilizzare nel conto consuntivo del 2003 e che
pertanto costituiscono maggiore entrata nel 2006 sul capitolo
"gettito di imposte di anni precedenti" per le ragioni che vi
espongo di seguito. Le imposte derivanti dal condono, previsto
dalla legge finanziaria dello Stato per il 2003, non sono state
riconosciute alla Regione in un primo tempo, ma grazie ad un lungo
confronto si è ottenuta la revisione dell'impostazione e del
riconoscimento dei 9/10 di tale gettito.
L'altra componente della maggiore entrata, per 27 milioni di
euro, deriva da un chiarimento tecnico avvenuto con il Ministero,
grazie anche alla collaborazione della Ragioneria provinciale di
Aosta. Si tratta di imposte - registro, bollo, ipotecaria,
concessioni governative - che, pur facendo parte di quelle previste
nel riparto fiscale, non venivano automaticamente previste alla
Regione in quanto riscosse - tramite modello di versamento "F23" -
tramite il concessionario della riscossione che si trattiene ogni
anno una somma pari all'anticipazione del 10% effettuata a favore
dello Stato entro il 31 dicembre dell'anno precedente e che quindi
sono contabilizzate dalla Ragioneria provinciale in un'apposita
voce "somme da regolare". La legge che ha previsto questo
meccanismo di anticipazione da parte dei concessionari della
riscossione ha prodotto i suoi effetti a partire dal 1998, per cui
con il saldo del 2003 sono state riconosciute alla Regione le somme
spettanti per tutto il periodo dal 1998 al 2003. Gli importi
spettanti per gli anni 2004 e 2005 verranno riconosciuti con
relativi saldi nei prossimi anni, mentre per le somme spettanti dal
2006 il meccanismo è già stato perfezionato e le somme sono versate
mensilmente e regolarmente contabilizzate dalla Regione negli
specifici capitoli di entrata delle relative imposte. La maggiore
entrata è stata così destinata: 11,05 milioni di euro all'istituto
vitalizio dei Consiglieri regionali; 14,1 milioni di anticipo
all'AGEA; 14,5 milioni per definire i rapporti finanziari con i
gestori della casa da gioco; 7 milioni ai fondi di rotazione e
350mila euro a sostegno dell'edilizia abitativa. In particolare i
fondi dell'istituto dell'assegno vitalizio esauriscono il debito
della Regione in conto capitale, rimanendo da definirsi gli
interessi a seguito dell'articolo 12 della legge n. 28/1999.
Il trasferimento all'AGEA è effettuato a titolo di anticipo per
sopperire alla carenza di fondi denunciata dall'organismo pagatore.
Con questo intervento si vuole porre rimedio al disagio che il
ritardato pagamento dei contributi agli agricoltori avrebbe
comportato in un periodo particolare dell'anno nella vita delle
aziende agricole. In autunno, infatti, si concentrano le maggiori
necessità finanziarie, connesse al termine della stagione estiva
caratterizzata da lavori, manutenzioni ed investimenti non
associati nella stessa misura alle entrate derivanti dalla vendita
dei prodotti. Questi importi verranno rimborsati dall'AGEA a
seguito dell'approvazione della programmazione dei fondi europei
per il sessennio 2007-2013.
Ai gestori del casinò, che ricordo essere la "Casino de la
Vallée", Gestione straordinaria in liquidazione fino al 2002, e la
"Casino de la Vallée S.p.a." dall'anno 2003, sarà riconosciuta
l'IVA sulle somme già erogate dal 2001 al 2006 a titolo di
contributo alle manifestazioni. L'intervento avviene in ossequio
all'interpretazione adottata dall'Agenzia delle entrate, che
considera il rapporto fra la Regione e i gestori del Casinò
qualificabile nella tipologia dei rapporti commerciali. L'Agenzia
delle entrate ha sollevato questa eccezione ai gestori del casinò,
senza peraltro applicare alcuna sanzione, in virtù della
riconosciuta difficoltà interpretativa della specifica normativa
fiscale. Il disegno di legge riconoscendo questa impostazione
autorizza il pagamento dell'IVA da parte della Regione ai gestori
del casinò per un totale di 10,3 milioni di euro. A questo importo
si aggiungono 4,2 milioni di euro a titolo di copertura perdite da
riconoscere alla "Casino de la Vallée" Gestione straordinaria, ora
in liquidazione, come risulta dal bilancio della stessa al 31
dicembre 2005, approvato dal Consiglio regionale, di cui
all'oggetto n. 2126/XII del 20 settembre 2006. I 7 milioni
destinati ai fondi di rotazione sono finalizzati a soddisfare in
particolare le richieste di incremento della disponibilità di
alcuni fondi e saranno destinati allo sviluppo economico del
sistema imprenditoriale ed artigiano. Infine 350mila euro sono
destinati al sostegno all'emergenza abitativa, in particolare per
aumentare la percentuale di riconoscimento del sostegno ai canoni
di locazione.
Si dà atto che dalle ore 19,12 presiede il Vicepresidente
Fiou.
Presidente
- Dichiaro aperta la discussione generale.
La parola al Consigliere Lattanzi.
Lattanzi (CdL)
- Ogni tanto riusciamo a commentare delle
belle notizie. Voglio esordire facendo i complimenti ai dirigenti
degli uffici della nostra Regione, in particolare la Dott.ssa
Borney che so aver seguito con grande attenzione questa vicenda,
che ci permette oggi di mettere nella cassa della Regione la
cospicua cifra di 47 milioni di euro. Veramente un'intuizione e uno
spunto professionale di altissimo livello per la cifra e per la
complessità dell'operazione, che ha portato a riconoscere alla
nostra Regione nei suoi rapporti con lo Stato questa importante
regolarizzazione, una cifra dovuta, ma mai realizzata.
Per quanto riguarda la destinazione che questo provvedimento
identifica, è evidente che l'articolo 1 ci vede totalmente
d'accordo, sull'articolo 2 abbiamo avuto l'occasione, in sede di
discussione della finanziaria regionale in II Commissione, di
entrare nel dettaglio di questa opportunità di riconoscere agli
agricoltori 14 milioni di euro quale anticipo di cifre che poi
l'AGEA dovrà riconoscere successivamente, speriamo, al
riconoscimento da parte della Comunità europea di queste cifre.
Dico "speriamo" perché è certo l'anticipo, il "beau geste" che la
Regione fa nei confronti degli agricoltori, meno certa sarà
l'opportunità di vederli destinati. La certezza matematica non ce
l'abbiamo, ci sono delle convenzioni, però sappiamo che le
convenzioni europee prevedono dei flussi di cassa i cui tempi sono
assolutamente non prevedibili. Avevo sollevato in Commissione
l'opportunità di mettere a bilancio la spesa di cifre non certe,
poi evidentemente se gli uffici lo hanno ritenuto ammissibile, non
possiamo che prendere atto di tale legittimità di questa posta, che
permette di affrontare un'emergenza, diciamocelo pure, perché gli
agricoltori lavorano in condizioni di emergenza continua e quindi è
un'emergenza che ci vede d'accordo.
Sull'articolo 3 comprendiamo l'emergenza, ma non ne condividiamo
l'opportunità, perché con questi soldi che ci siamo ritrovati "per
le mani" andiamo a far fronte a una serie di situazioni gravose
della casa da gioco, che abbiamo contestato più volte, quindi non
possiamo essere d'accordo a operazioni che abbiamo anticipato,
preventivamente dichiarato, ma siamo stati inascoltati e alla fine
si è dovuto ratificare dei "buchi" che oggi vedranno impegnate
cifre importanti per circa 7 e 14, 21 milioni e 500mila euro, cioè
cifre pesanti: 40 miliardi di vecchie lire che sono destinate a
tappare "buchi" di rapporti che avevamo anticipato essere poco
proficui per le nostre casse regionali. Cogliamo l'occasione per
urlare ancora una volta la nostra volontà politica di arrivare ad
addivenire a una gestione privata della casa da gioco il più presto
possibile. La vediamo come l'unica possibilità di non dover più
come azionisti della casa da gioco ripianare deficit di maldestri,
o non capaci, gestori di rapporti, che vedono sempre nella "mamma
Regione" il pagatore con i soldi di tutti, senza fare in modo che
questi investimenti diventino opportunità di sviluppo futuro. Qui
non voglio fare demagogia, ci sono alcune regolarizzazioni di IVA,
ma siamo certi che, se ci fosse stato un gestore privato negli
ultimi 10 anni, non saremmo qui a mettere 40 miliardi di vecchie
lire per ripianare i deficit creati da quelle gestioni; poi 350mila
euro vanno a quel benedetto fondo cassa di sostegno agli affitti
dell'emergenza abitativa, di cui ieri abbiamo discusso, auspichiamo
che la lettera di comunicazione degli avvenuti stanziamenti non
veda ulteriori comunicazioni...
(interruzione dell'Assessore Marguerettaz, fuori
microfono)
... i soldi arrivano dall'Assessore Marguerettaz e l'Assessore
Cerise fa la bella figura con le lettere di comunicazioni ai
cittadini che beneficeranno di questi contributi. È chiaro che non
possiamo che essere soddisfatti per quanto riguarda l'incameramento
di tale risorsa importante, non possiamo però essere soddisfatti di
quell'articolo 3, che riteniamo come certificatore di una politica
di gestione che ci vede totalmente contrari. Vogliamo quindi in
conclusione fare i complimenti professionali ai dirigenti degli
uffici che hanno dato l'opportunità alla Regione di avere così
tanti soldi a disposizione delle casse regionali.
Presidente -
La parola al Vicepresidente Lanièce.
Lanièce (SA)
- Prendo anch'io la parola per ribadire che
il nostro gruppo voterà questo disegno di legge, finalizzato alla
definizione di alcuni rapporti finanziari, come ha ben evidenziato
il collega relatore Stacchetti. Vorrei sottolineare in modo
particolare l'importanza dell'articolo 2, che prevede l'anticipo di
fondi all'Agenzia per l'erogazione in agricoltura. In effetti,
grazie allo stanziamento previsto nell'articolo di 14,1 milioni di
euro, circa 3.000 aziende agricole valdostane non dovranno
attendere tempi lunghissimi per poter ricevere i fondi europei e
statali che l'Agenzia per l'erogazione in agricoltura avrebbe
dovuto erogare entro la fine di quest'anno. Si tratta di pagamenti
dei premi relativi alle misure di indennità compensativa e di
quelle agro-ambientali, del premio di primo insediamento a favore
di giovani agricoltori, del prepensionamento, di interventi nel
settore della silvicoltura, previsti all'interno e nell'ambito del
Piano di sviluppo rurale della Valle d'Aosta, pagamenti che l'AGEA
avrebbe dovuto erogare entro la fine di quest'anno, ma che invece,
a causa del mancato introito da parte dello Stato di risorse
comunitarie aggiuntive, date per certe, non sarebbe stata in grado
di effettuare. L'articolo 2 inserito nel disegno di legge,
adottato, voluto e sostenuto dalla Giunta e dalla maggioranza è
altamente meritorio perché alcune di quelle liquidazioni, in
particolare le indennità compensative e i premi agro-ambientali
sono spesso vitali per la vita delle aziende agricole, che devono
affrontare la spesa di fine stagione dell'alpeggio: ecco perché
l'Amministrazione regionale si è attivata al massimo e celermente
per risolvere tale problema, garantendo la copertura finanziaria
alle aziende agricole che - lo voglio ben evidenziare a nome del
gruppo della Stella Alpina- svolgono un fondamentale lavoro sia di
mantenimento e di miglior gestione del territorio, spesso in
condizioni non facili, sia di affinamento dei prodotti di
eccellenza valdostani, quali ad esempio la fontina. In effetti,
come ho sottolineato poc'anzi, l'AGEA disponeva di risorse
insufficienti e quindi sussisteva il timore che prima che la
questione fosse risolta sarebbero passati mesi di incertezza e di
ritardi, assolutamente insostenibili per le aziende valdostane.
L'AGEA ha infatti segnalato che avrebbe potuto liquidare le
spettanze relative al 2006 solo nel 2007, dopo l'approvazione dei
nuovi piani di sviluppo rurale, pochi mesi certo, ma che potevano
mettere in crisi le piccole realtà agricole della nostra Regione e
questo proprio in un momento in cui bisogna affrontare le spese di
fine stagione, come ad esempio il pagamento degli affitti e del
personale. Occorre infatti far notare che tali aiuti, la cui
erogazione è di solito prevista con cadenza annuale, devono essere
versati per tempo ai beneficiari, al fine di permettere agli stessi
di utilizzarli in modo efficace senza compromettere gli effetti
attesi dalle misure. Si tratta spesso per alcune aziende di aiuti
vitali per mantenere la liquidità in un peridoro, quale quello di
fine stagione degli alpeggi in cui si concentrano le maggiori
necessità finanziarie.
Il disegno di legge regionale autorizza pertanto l'anticipo dei
fondi da parte della Regione e risolve una situazione, che avrebbe
potuto trasformarsi in una grave emergenza. Ora si tratta, dopo
aver approvato tale testo, di effettuare al più presto un incontro
con l'AGEA e il Ministero per le politiche agricole, per arrivare a
una convenzione che renda possibile, da una parte, l'immediata
erogazione dei fondi e, dall'altra, garantisca alla Regione la
restituzione entro la metà del 2007 dei fondi anticipati. Al gruppo
"Stella Alpina" piace sottolineare che la concretezza di interventi
come questi sono la riprova della capacità di dare reale risposta
con i fatti, non solo con le parole, ai problemi della nostra
Comunità. Sostenere l'agricoltura di montagna significa infatti
sostenere tutto un sistema di vita e di produzione tradizionale,
una vera e propria "civilisation", i cui valori non sono
prettamente o meramente economici, ma la cui sussistenza è legata
alla certezza delle risorse sulle quali basare la propria
sopravvivenza e il proprio sviluppo.
Presidente
- La parola alla Consigliera Squarzino
Secondina.
Squarzino (Arc-VA)
- Anche noi vogliamo complimentarci
con gli uffici, che hanno lavorato bene, che hanno continuato a
fare verifiche puntuali sui fondi che devono arrivare alla Regione
e che, come un cane da caccia, che hanno cercato nelle "pieghe" di
tutta la legislazione complessa riguardante le imposte e la
tracciabilità dei contributi che i Valdostani lasciano nella nostra
Regione per queste diverse imposte e sono riusciti a trovare quanto
lo Stato per procedure errate non versava. Bisogna quindi
riconoscere la professionalità di tali tecnici.
Abbiamo capito che dal 1998 al 2003 sono state recuperate queste
cifre notevoli, ci chiediamo dal 2004 in avanti cosa capita: se
tali somme si aspetterà a trovarle nel momento critico in cui si
hanno da coprire alcuni "buchi", se sarà una riserva che la Regione
avrà, oppure se queste somme a mano a mano che vengono trovate
saranno inserite nel bilancio. Perché ponevo tale problema di
questa massa di risorse consistente che si è trovata, risorse la
cui destinazione viene definita al di fuori del contesto del
bilancio? Perché quando comunque si stende un bilancio, ci sono
alcune regole, per cui c'è una ripartizione all'interno dei vari
Assessorati e dei vari settori, in modo che tutti possano avere una
percentuale considerata equa nel settore di loro competenza: questo
in tale caso non è avvenuto. Faccio un esempio: ci vantiamo
giustamente che l'1% del bilancio va per le spese sociali nel fondo
sociale; qui, di questa grande quantità di denaro, nel senso che
all'improvviso si sono trovati quasi 90 miliardi di vecchie lire,
solo lo 0,74% va destinato a una finalità sociale. Condividiamo il
fatto che siano stati trovati 350 milioni da mettere nel Fondo per
l'abitazione, avevamo presentato anche una mozione nel passato
Consiglio e l'Assessore aveva detto che questi fondi sarebbero
stati trovati, siamo contenti... ho detto milioni? Ho sbagliato,
chiedo scusa. Dicevo, solo lo 0,74% di tale massa di denaro è stata
indirizzata in un fine sociale, mentre se questi 90 miliardi di
lire fossero stati inseriti nel bilancio, una parte notevole di
questo bilancio sarebbe confluita nel settore sociale. Quali sono
state le scelte fatte? Anche noi condividiamo che si siano
utilizzate queste risorse per anticipare all'AGEA le somme
necessarie per pagare gli agricoltori che hanno bisogno. Sappiamo
che per motivi di liquidità l'AGEA non ha in questo momento il
denaro per pagare i contributi per i nostri agricoltori, è giusto
che venga anticipata una parte di questo denaro che poi tornerà e
sarà riutilizzata all'interno del bilancio.
Troviamo poi altre 2 scelte: una riguarda il ripiano delle
perdite del casinò, dovuto a un'interpretazione forse errata, ma,
di fatto, ci troviamo a dover dare al casinò sia come Gestione
straordinaria, sia come "Casino de la Vallée" ben 14,5 milioni di
euro (30 miliardi di lire), una somma abbastanza consistente, è
vero che i 9/10 torneranno, ma è segno di difficoltà da parte del
casinò di far fronte ai propri impegni di gestione. Vorrei
soffermarmi sul primo articolo, che prevede che 11,05 milioni di
euro siano destinati all'istituto vitalizio dei Consiglieri
regionali. Se andiamo a prendere la legge n. 28/1999 che prevede
l'istituzione di questo istituto di assegno vitalizio, all'articolo
12 vengono indicate le modalità di finanziamento dell'istituto. Nel
1999 si era fatto il calcolo di quanto questo istituto avrebbe
dovuto avere come suo fondo per poter pagare la pensione a tutti i
vecchi Consiglieri, gli ex Consiglieri, e il calcolo fatto era di
115 miliardi, 59 milioni di euro. Sempre questa legge aveva
individuato un piano di rientro, il comma 3 dell'articolo 12 dice:
"il piano di rientro prevede il trasferimento di lire 1.200
milioni per l'anno 2000, di lire 3.000 milioni per l'anno 2001 e il
versamento di quote annuali a copertura del debito residuo da
estinguere entro l'anno 2010"
. Questo debito quindi avrebbe
potuto essere estinto entro il 2010, non c'era alcuna urgenza o
motivo per cui bisognasse mettere qui tali soldi, mentre questo
denaro poteva essere utilizzato - prima si faceva la battuta nei
confronti dell'Assessore La Torre - nei settori dell'industria e
dell'energia, dove c'è necessità di fare grandi investimenti.
Perché si è voluto fare questo? Non credo perché questo fosse
prioritario; se non era necessario, perché si è voluto fare? Forse
per un altro ragionamento e ve lo faccio, può darsi che sbagli, ma
vorrei capire le motivazioni per cui si è voluto estinguere
anticipatamente, addirittura di 4 anni questo debito.
Sempre questa legge regionale prevede le modalità con cui i
Consiglieri regionali, una volta che hanno finito il loro mandato,
possono prendere tutto il loro "malloppo" in regime di
capitalizzazione, cioè possono ritirare la somma che è stata lì
accantonata. Cosa dice l'articolo 7? Dice:
"nel regime della
capitalizzazione, l'erogazione della prestazione è liquidabile in
forma di capitale solo dopo il complessivo trasferimento da parte
della Regione all'istituto delle somme di cui all'articolo 12,
commi 1 e 2. Fino a quel momento, all'ex consigliere che ha
maturato il diritto all'assegno vitalizio e ha optato
per..."
(interruzione del Consigliere Lavoyer, fuori
microfono)
... ma non hai ancora diritto, Consigliere Lavoyer, scusa! Non
si capisce? Te lo rispiego meglio se non si capisce: fino a quel
momento all'ex Consigliere non si può dare il capitale nella sua
totalità, questo significa che tutti gli ex Consiglieri che hanno
chiesto di ritirare il loro "malloppo" non lo possono fare
attualmente, perché non è stato ancora completato il trasferimento
della Regione all'istituto dell'assegno vitalizio in tutta la sua
completezza.
Il punto interrogativo che pongo a tutti allora è il seguente:
questo articolo 1, che prevede che il debito nei confronti
dell'assegno vitalizio sia estinto 4 anni prima del termine che
dice la legge, non risponde forse a qualche sollecitazione di ex
Consiglieri che hanno fatto la richiesta e gli hanno detto:
"no,
non puoi ritirarlo perché solo quando sarà effettuato tutto il
trasferimento da parte della Regione dell'intera somma che deve
essere data tu potrai ritirarlo"
. Credo che i motivi per cui si
sottraggono all'interesse pubblico in anticipo rispetto al tempo
individuato 11 milioni di euro siano una cosa da denunciare, molto
grave. Qui si è deciso di estinguere 4 anni prima del termine un
debito per consentire a qualche ex Consigliere di poter accedere al
regime della capitalizzazione, quindi di ritirare tutta la somma a
cui avrebbe diritto, ma questo significa sottrarre in questo
momento 11,5 milioni di euro ad altre esigenze, molto più
importanti, di cui tante volte abbiamo parlato: dal sociale ai
trasporti, all'energia, a tante altre cose. Credo che questo sia
molto grave e vada chiarito e denunciato. Noi per tali motivi
voteremo contro questo disegno di legge.
Presidente
- La parola al Consigliere Lavoyer.
Lavoyer (FA)
- Brevissimamente, per dichiarare il voto
favorevole del gruppo "Fédération Autonomiste", per complimentarci
per il buon lavoro fatto dai tecnici, ma anche dal Governo
regionale per ottenere queste risorse. Proprio perché l'ora è
tarda, non voglio far polemiche su quanto ha dichiarato la collega
Squarzino, dico solo che sono stupefatto da queste dichiarazioni,
mi pare che abbia parlato di un argomento che forse non conosce a
fondo.
Presidente
- La parola al Consigliere Sandri.
Sandri (GV-DS-PSE)
- Tale provvedimento di legge suscita
passionalità e interesse, però credo che in questi casi sia
importante andare a sottolineare alcuni aspetti che riteniamo
particolarmente fondamentali e che di questo provvedimento sono la
parte ultima.
All'ultimo punto dell'articolo 6 abbiamo la rivalutazione della
quota di partecipazione regionale al Fondo regionale per
l'abitazione di 350mila euro, che non possiamo che non condividere
pienamente e verificare che gli impegni che erano stati presi da
questo Governo rispetto a tale fenomeno importante che, come
giustamente ha rappresentato in più occasioni l'Assessore, di anno
in anno sta incrementandosi e, a fronte di questo incremento di
richieste che hanno superato le 1.000 unità, abbiamo che il
contributo statale langue e si riduce, quindi è necessario per
l'Amministrazione regionale intervenire in maniera sostanziale
aumentando di circa il 50% il contributo regionale degli anni
precedenti.
Il secondo dato che riteniamo importante e che approveremo anche
con il nostro voto è quello dell'anticipazione all'AGEA, questo è
un settore rilevante per la nostra economia non tanto dal punto di
vista dei contenuti dimensionali, ma dal punto di vista della
qualità, perché difendere i nostri agricoltori che ancora
presidiano il territorio significa difendere il nostro territorio,
difenderne la qualità, che poi va a vantaggio di tutti i cittadini
e anche dei turisti che ne possono usufruire. Credo che facciamo in
questo caso uno sforzo importante perché 14,1 milioni di euro non
sono una cifra secondaria, però è uno sforzo che porterà a dei
vantaggi in termini di coscienza da parte di tutti coloro che a
tempo parziale o a tempo molto saltuario si occupano di
agricoltura, la Regione ha sempre un'attenzione particolare per
evitare che il ritardo dei trasferimenti dall'Unione europea e
dallo Stato possa provocare dei danni, che potrebbero essere
irreparabili soprattutto in un momento in cui la liquidità per
questi operatori è abbastanza in difficoltà e al limite.
Vorrei poi fare due riflessioni sul problema della Casa da gioco
di Saint-Vincent. Anche questa parte del disegno di legge credo sia
in larga parte condivisibile, nel senso che dimostra una
particolare attenzione ad evitare che ricadano in tale settore...
significa anche evitare che in tale settore particolarmente in
difficoltà, su cui ci sono state spesso polemiche in questo
Consiglio, vadano a gravare degli oneri che non sono di parte sua.
È chiaro che avere ricodificato con IVA tutta una serie di
trasferimenti che erano stati dati alla Gestione straordinaria, si
parla di trasferimenti di 4-5 anni fa, invece con titolo di
corrispettivo rischia di porre dei problemi alla liquidazione della
Gestione straordinaria, nonché all'attuale "Casino de la Vallée
S.p.a.", il fatto allora di riportare... anche se questo significa
altri 7,5 milioni di oneri in particolare... sia stata una scelta
positiva... Rimane il fatto che questa positività è limitata a
richiudere il quadro nell'attuale problema che sicuramente non è
secondario. Spero che, come questo pomeriggio abbiamo approvato a
livello di Conferenza dei Capigruppo il calendario per tutte le
riunioni di questo Consiglio fino a settembre del 2007, si possa
trovare l'occasione nella primavera del 2007, quando, chiusa la
"questione Billia", chiusa la "questione casinò"... il bilancio
2006 che sarà a conoscenza del Consiglio... si possa dedicare un
Consiglio straordinario ad affrontare tale situazione, perché è
evidente che proprio questo settore delle manifestazioni è uno di
quei settori particolari che ci consente, da un lato, se sviluppato
positivamente, di fare "marketing", di attirare giocatori e quindi
di far ripartire la macchina; dall'altro, se gestito
scorrettamente, di essere un momento in cui dei soldi vengono
spesi, ma senza utilità per lo sviluppo della casa da gioco, che è
anche la vera garanzia per chi ci lavora di poter avere in futuro
il mantenimento del posto di lavoro e il mantenimento della
possibilità di avere una garanzia del proprio reddito e quindi di
tutta la propria situazione economico-sociale.
Sul problema del vitalizio il nostro gruppo ha presentato nei
mesi scorsi una proposta di legge per fare alcuni correttivi, in
particolare proprio sul meccanismo che ha testè richiamato la
collega Squarzino, nel senso che vorremmo portare alla valutazione
del Consiglio una riflessione in merito sull'opportunità di
mantenere il meccanismo per cui al momento di aver maturato il
diritto all'ottenimento del vitalizio questo possa essere
materializzato completamente in conto capitale. La nostra proposta
di legge prevede invece che tale possibilità sia ridotta
esclusivamente alla parte fisicamente portata al vitalizio dai
contributi diretti del Consigliere regionale: questo l'ho detto
perché l'atteggiamento dei "DS" rispetto a tale tema è un
atteggiamento concreto e corretto, nel senso che non vogliamo
andare a fare delle "sparate" di tipo ideologico, non vogliamo
"mettere in bocca" a nessuno parole che non ha detto, soprattutto
non facciamo "processi alle intenzioni" a nessuno. Dal punto di
vista del merito, non condivido le affermazioni della collega
Squarzino, perché mi sembra che voglia fare un "processo alle
intenzioni". Mi sono permesso di chiedere a un dirigente del
Consiglio, che si occupa di questo istituto del vitalizio, e mi ha
escluso completamente che la sua ipotesi abbia alcunché di verità,
nel senso che questi soldi vanno a ripianare dei debiti pregressi e
non c'entrano nulla con il meccanismo di portare via i soldi in
conto capitale. Su quello bisogna attuare... attraverso dei
provvedimenti che vadano a modificare il provvedimento di legge e
non attraverso un tipo di intervento che rischia anche di bloccare
tutta la manovra.
Per non essere tacciato dal Capogruppo dell'"UV" di fare
dell'ostruzionismo, così mi è stato detto giusto testè, credo di
aver svolto anche in termini di tempo abbastanza ristretti il mio
compito, annuncio che, anche se poi sugli altri punti qualche
piccola perplessità ci può essere, per quanto riguarda i
trasferimenti ai fondi di rotazione di "Finaosta", riteniamo che
questo provvedimento di legge sia votabile.
Presidente
- La parola alla Consigliera Squarzino
Secondina, per secondo intervento.
Squarzino (Arc-VA)
- Non voglio rispondere ai colleghi,
abbiamo chiacchierato con alcuni, credo che ciascuno sia libero di
fare delle ipotesi; sarà poi la realtà che verificherà la
veridicità o meno delle ipotesi. C'è un elemento di cui mi ero
dimenticata: anche il nostro gruppo, proprio perché è interessato
ai costi della politica, ha presentato un disegno di legge che
vuole intervenire anche sul sistema dell'assegno vitalizio per
introdurre un minimo di sobrietà anche negli emolumenti e
riconoscimento economico dell'attività che viene svolta dai
Consiglieri.
Presidente
- Se nessun altro chiede d'intervenire,
dichiaro chiusa la discussione generale. Si passa all'esame
dell'articolato.
Pongo in votazione l'articolo 1:
Consiglieri presenti e votanti: 33
Favorevoli: 30
Contrari: 3
Il Consiglio approva.
Presidente
- La parola al Consigliere Venturella
sull'articolo 2.
Venturella (Arc-VA)
- Solo per chiedere all'Assessore
Isabellon quando più o meno dalle sue notizie, in riferimento anche
alle riunioni a cui penso abbia partecipato a Roma, le erogazioni
dell'AGEA, quelle che doveva mettere quest'ultima, potranno
rientrare... se ha notizie in merito sul rientro di tali fondi.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Innanzitutto ne approfitto per chiarire
un passaggio in precedenza evidenziato: quello legato alla
possibile indeterminatezza del recupero di tali fondi. In realtà,
in contemporanea al trasferimento all'AGEA per i pagamenti, in
quanto questo è un passaggio necessario, di pari passo è necessario
garantirsi, attraverso un'apposita convenzione da stipularsi con
AGEA e con l'accordo con il Ministero, il rientro di questi fondi
nel momento in cui questi siano resi disponibili all'AGEA.
Le tempistiche: sulla base degli accordi che sono stati
sottoscritti in Commissione politiche agricole, poi approvate in
Conferenza Stato-Regioni, per quel che riguarda la quota di
disponibilità dei fondi provenienti dalla Comunità europea, questi
sono stati accantonati in occasione del riparto dei fondi FSR,
quindi sono stati decurtati della somma complessiva prima della
ripartizione che è stata approvata in Commissione politiche
agricole, successivamente in Conferenza Stato-Regioni, in
conseguenza questi fondi sono già disponibili, nel senso che sono
accantonati e a disposizione. L'erogazione avverrà nel momento in
cui verranno applicati i piani di sviluppo regionali, di
conseguenza ipoteticamente possiamo pensare dal mese di aprile
maggio fino a giugno. In questo momento è stato approvato, in
Conferenza Stato-Regioni, il piano strategico nazionale che è stato
trasmesso alla Comunità europea e prevediamo, per quel che riguarda
il nostro piano di sviluppo regionale, di trasmetterlo entro la
fine dell'anno. A fine mese ci sarà "une table de concertation" in
cui esso verrà presentato a tutte le categorie interessate.
Presidente
- Pongo in votazione l'articolo 2:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti e votanti: 32
Favorevoli: 26
Contrari: 6
Il Consiglio approva.
Presidente
- Pongo in votazione l'articolo 4:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Presidente
- La parola al Consigliere Bortot
sull'articolo 6.
Bortot (Arc-VA)
- Siccome non siamo quasi mai d'accordo
sui progetti e sulle idee, e vedo qui che ci sono 7 milioni
trasferiti al fondo di rotazione "Finaosta", volevo capire come
intendete utilizzarli e, se vi mancano delle idee, darvi qualche
Consiglio. I consigli, le idee e i progetti li volete adesso o
successivamente? La cosa più seria invece riguarda questo misero e
riprovevole Fondo regionale per l'abitazione, 350mila euro, non so
se veramente riusciamo a dimostrare quanto siamo incapaci. Abbiamo
pacchi di domande di abitazioni di edilizia residenziale pubblica
convenzionata e ogni volta ci ritroviamo ad integrare con un po' di
elemosina gli affitti di chi non ci arriva, altre volte, a fronte
di 47 milioni di euro, spostiamo la miseria di 350mila euro... uno
di quei progetti e di quella fantasia di cui dicevo prima era di
prendere una parte di questi 7 milioni e invertire le 2 cifre: i
350mila euro vanno ai fondi di rotazione a "Finaosta" e i 7 milioni
di euro vanno come quota di partecipazione regionale al Fondo
regionale per l'abitazione.
Un'altra idea è che avevamo presentato una mozione per quanto
riguarda l'installazione di distributori di metano e GPL e
soprattutto metano nella nostra Regione, perché siamo sprovveduti e
si potrebbe usare allora, se non accettate la proposta di invertire
le cifre... utilizzare una parte dei 7 milioni per integrare il
misero distributore di GPL che abbiamo con altri... e quelli che a
metano ci mancano, perché sarebbe una bella cosa andare nella
direzione, almeno per chi possiede gli "Euro 0", ai quali sono
stati tolti i buoni benzina, di poter dare un contributo per
installare l'impianto a metano o a GPL. Se non avete fretta, vado
avanti con le idee e le proposte, altrimenti mi fermo.
Presidente
- Pongo in votazione l'articolo 6:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 7:
Consiglieri presenti: 31
Votanti: 28
Favorevoli: 25
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 8:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per dichiarazione di voto.
Marguerettaz (UV)
- Brevemente, perché mi pare che un
provvedimento del genere, anche se l'ora è tarda, meriti due
parole: la prima è rivolta a tutti coloro che sono intervenuti,
apprezzando il lavoro dello "staff" dell'Assessorato, perché dà
ragione ad un modo di lavorare e non banalizza il reperimento di
queste risorse, che non sono né un regalo di Babbo Natale, né
un'alchimia contabile, ma il frutto di un'attività che è stata
svolta da più anni da parte dei dirigenti. Mi associo a coloro che
hanno voluto ringraziare personalmente la Dott.ssa Borney, ma se è
vero che la Dott.ssa Borney ha degli argomenti importanti, non di
meno il Coordinatore, il Dott. Nuvolari, così come prima il Dott.
Di Martino, così come tutti i dirigenti si sono adoperati per i
vari provvedimenti, per questo e per quello della previdenza
precedente. Due note per contestare un certo intervento che non ha
alcun fondamento, ovvero queste risorse non hanno potuto essere
distribuite con logiche percentuali in vari Assessorati; erano
un'entrata straordinaria, non ripetibile, che è stata utilizzata
per regolarizzare delle posizioni debitorie straordinarie, quindi
non è una mancanza da parte del Governo e della maggioranza di
destinare al sociale solo 350mila euro su 47 milioni, perché
avessimo destinato anche delle cifre più importanti, visto il
momento, non ci sarebbero i tempi tecnici per poter adoperare...
quindi ci sarebbe stato un avanzo di amministrazione. I 350...
l'Assessore Cerise è già organizzato per impegnare queste risorse,
quindi hanno una manifestazione concreta, tutto il resto sarebbe
stata un'operazione - come piace molte volte a qualche gruppo
politico - di "facciata", ma poco concreta; quindi grazie a
tutti.
Presidente
- Pongo in votazione il disegno di legge nel
suo complesso:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
