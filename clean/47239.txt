Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 3533 del 17 aprile 2024 - Resoconto
OGGETTO N. 3533/XVI - Interrogazione: "Potenziamento delle
attività di snowfarming sulle piste di Bionaz e Gressoney e in
ulteriori località sciistiche".
Marguerettaz (Presidente) -
Punto n. 16 all'ordine del
giorno. Per la risposta, la parola all'assessore, Vicepresidente,
Bertschy.
Bertschy (AV-VdA Unie) -
Grazie al collega Brunod che
torna su un argomento che aveva già segnalato e portato in aula,
che è quello dello snowfarming, snowfarming per lo sci da fondo, in
particolare.
Su questo tema da un lato c'è la volontà e l'indirizzo politico
di lavorarci, anche su stimolo da parte vostra, e dall'altro però
c'è anche la necessità di una piena convinzione delle località
ancor prima che delle società, perché poi nel fondo ci sono più
attori.
Intanto, come sappiamo tutti, le due località che al momento
hanno snowfarming sono Bionaz e Gressoney-La-Trinité. I dati ci
dicono che a Gressoney sono stati sparati circa 3 mila metri cubi e
il consumo è stato durante l'estate di circa il 40%, a Bionaz il
sistema è già attuato da più stagioni con accumuli annui più o meno
pari a 4 mila metri cubi e anche qui con un consumo estivo intorno
al 40%.
Queste località hanno confermato di continuare con tale pratica;
ci sarà necessità -avevamo parlato, insieme anche con l'assessore
Giulio Grosjacques - di incontrare poi le associazioni e l'ASIVA
per meglio organizzare l'inizio della stagione, coordinare il
lavoro da parte di tutti e aiutare anche queste società che hanno
fatto questi investimenti.
Al momento, dalla ricognizione che noi abbiamo fatto, non
risultano interessi per realizzare nuovi snowfarming, piuttosto ne
stiamo discutendo; adesso con i fondi dell'assestamento sono tutti
più indirizzati a realizzare impianti d'innevamento in alta e bassa
pressione per poter attivare la produzione di neve programmata
all'occorrenza, all'inizio o durante la stagione invernale e per
far fronte in periodi di carenza di precipitazioni, il che vuol
dire che da parte mia c'era l'intenzione di lasciar chiudere la
stagione, di incontrare tutte le società, di fare un po' il punto
su come è andata l'attività in questa stagione e di considerare
insieme se questa volontà, che ci vede tutti convinti che questa
possa essere la strada per anticipare l'apertura della stagione,
magari non dappertutto, ma ancora in qualche località in più, trova
anche il consenso e soprattutto l'interesse poi nella gestione,
perché da un lato c'è l'obiettivo di aprire prima, che dà
sicuramente la possibilità di lavorare prima durante la stagione,
però poi, come tutti sappiamo bene, non si tratta solo di aprire un
impianto o una pista ma di aprire un comprensorio, perché poi le
località devono dare ricettività e dare i servizi, perché se poi
giustamente si dà un'impronta di questo tipo, l'accoglienza e
l'ospitalità non devono venire a mancare.
Al momento io non ho una risposta definitiva, quello che mi
impegno a fare - perché era previsto - è un punto della situazione
con tutte le società per verificare intanto come ha funzionato la
stagione: abbiamo visto i punti di forza e le criticità in una
stagione molto particolare sotto il profilo dell'innevamento, però
anche le potenzialità che continua ad avere questo tipo di turismo,
in particolare in certe località e quando, abbinato allo sci da
discesa, garantisce un doppio servizio nelle località anche più
piccole che è di particolare soddisfazione per le famiglie.
Dopo questa riunione le darò ulteriori risposte.
Presidente -
Per la replica, la parola al collega Brunod,
ne ha facoltà.
Brunod (RV) -
Ringrazio l'Assessore per aver affrontato
in modo molto puntuale e dal punto di vista tecnico l'argomento,
sicuramente non volevamo essere noiosi nel ripresentare
quest'iniziativa per l'ennesima volta, anzi, ringrazio anche il
collega Restano: anche lui ha portato avanti con l'ordine del
giorno questo tema... essendo ovviamente molto appassionati di
queste discipline, teniamo molto allo sviluppo e all'evoluzione in
questa direzione.
Come lei ha ben detto, quest'iniziativa era per cercare di
capire, soprattutto a livello di tempistiche, qual era la volontà e
positivamente lei ha detto che c'è la volontà politica, e lo avete
già dimostrato anche in altre occasioni, quindi questo è un ottimo
riscontro.
Dal punto di vista tecnico, andare su questa direzione comporta
che, come lei ha detto, non si può solamente mettere i soldi, fare
quello e poi finisce lì, perché poi il lavoro non è completo;
quindi è giusto che vengano sensibilizzati molto tutti gli attori e
il territorio affinché venga svolto un lavoro collettivo, per poi
arrivare al risultato ottimale; questo è un aspetto molto
importante.
Crediamo anche che questi pochi anni di sperimentazione siano
stati molto utili per mettere a punto le migliorie da un punto di
vista tecnico, per perfezionarsi soprattutto sul discorso dello
stoccaggio e della neve nei luoghi più idonei dal punto di vista
tecnico, per cercare di ridurre il più possibile quella percentuale
che ovviamente va a perdersi durante i mesi di stoccaggio; il tutto
sia da un punto di vista sportivo, sia da un punto di vista - come
abbiamo detto - di andare in quella direzione di
destagionalizzazione del turismo di cui si sta sempre più parlando.
Bisogna prendere coscienza che la Valle d'Aosta ha delle grandi
potenzialità, può fare bene, ovviamente è un discorso che tutti
insieme possiamo raggiungere.
Siamo certi quindi che questa tecnica dello snowfarming potrebbe
contribuire ad allungare la stagione turistica da un punto di vista
ovviamente turistico, e dal punto di vista sportivo, se riuscissimo
a integrare quello che è stato fatto fino a oggi con magari un
accumulo maggiore della neve e a migliorare dal punto di vista
tecnico la prassi per cercare di perdere meno neve, sicuramente
anche i nostri Sci Club, l'ASIVA e potenziali squadre nazionali,
potrebbero raggiungere la nostra località, quindi andare a
vantaggio anche di questi piccoli paesini o località meno
turistiche, rispetto a quelle che oggi sono le più importanti a
livello regionale.
Come lei ha detto, ci farebbe piacere, quando lei avrà ulteriori
dati o verranno svolte delle riunioni sempre sul tema, esserne a
conoscenza per fare un lavoro collettivo che vada nell'avere un
risultato migliore.
