Classificazione
AMBIENTE
Stoccaggio e smaltimento rifiuti
INDUSTRIA



Oggetto del Consiglio n. 1771 del 8 febbraio 2006 - Resoconto
OGGETTO N. 1771/XII - Bonifica dell'ex area industriale Cogne.
(Interrogazione)
Interrogazione
Constatato che la legge 26/01/2003 N. 4 "Interventi per la
riqualificazione e lo sviluppo dell'area industriale Cogne di
Aosta";
Preso atto che la Regione per tramite di Vallée d'Aoste
Structure S.r.l. ha acquistato l'area industriale al fine di
bonificarla e di promuovervi nuovi insediamenti;
Verificato che le opere di bonifica hanno già richiesto un
impegno finanziario elevato;
Preso atto della delibera n. 128 del 20/01/2006 "Concessione
a Vallée d'Aoste
Structure S.r.l., ai sensi dell'articolo 3
della L.R. 19/01/2000, n. 3, e successive modificazioni, di un
contributo per il conferimento di scorie contaminate da americio
rinvenute nell'area ex Cogne di Aosta";
i sottoscritti Consiglieri regionali
Interrogano
l'Assessore competente per conoscere:
1) quando e dove sono state rinvenute le scorie;
2) dov'è ubicato il deposito autorizzato dove verranno
conferiti i fusti contenenti scorie contaminate da americio fino al
25 febbraio 2007 e il luogo in cui erano stivati fino ad
ora;
3) perché lo smaltimento definitivo non viene effettuato
immediatamente;
4) quali motivi hanno indotto la società Vallée d'Aoste
Structure a richiedere alla Cogne Acciai Speciali S.p.a. il
rimborso dei costi causati dal rinvenimento delle scorie
contaminate da americio.
F.to: Comé - Viérin Marco - Stacchetti
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In merito alle questioni poste dal
collega Comé, nella prima domanda si chiede:
"quando e dove sono
state rinvenute le scorie"
. Le scorie contaminate sono state
rinvenute nel dicembre 2000 nel corso degli interventi per la messa
in sicurezza del cumulo piccolo in sinistra orografica del torrente
Buthier - era un cumulo di scorie -, su un'area sulla quale negli
anni precedenti l'Assessorato della sanità regionale aveva
autorizzato la "Cogne Acciai Speciali" a depositare temporaneamente
scorie di acciaieria. Oggi questo cumulo evidentemente non c'è
più.
"Dov'è ubicato il deposito autorizzato dove verranno
conferiti i fusti contenenti scorie contaminate da americio fino al
25 febbraio 2007..."
, i fusti contenenti le scorie contaminate
da americio sono stati conferiti al deposito autorizzato in Milano,
via Quintiliano, 30 della Società "Campoverde S.r.l." di Milano. I
78 contenitori fino al mese di novembre 2005 sono stati
temporaneamente collocati in un capannone nei pressi dell'ex scuola
di fabbrica - area "ex Cogne" - secondo le condizioni di stoccaggio
e sicurezza impartite dall'ARPA Valle d'Aosta.
Nella terza domanda si chiede:
"perché lo smaltimento
definitivo non viene effettuato immediatamente"
, lo smaltimento
definitivo non viene effettuato immediatamente in ragione del
consistente importo, si tratta di euro 1.263.600, necessario per le
attuali condizioni di volume e per la possibilità, espressa dallo
stesso smaltitore, di contenere e ridurre significativamente lo
stesso attraverso appropriati processi di vagliatura, tanto che
nella deliberazione si dice che, per valutare la possibilità di
contenere il costo dello smaltimento, si rende opportuno un
intervento preliminare di vagliatura e selezione delle scorie su un
campione di 10 fusti per un costo pari a 9.200 euro. Sulla base
dell'esito di questa vagliatura si tratterà di vedere quale sarà la
spesa definitiva, che ad oggi risulterebbe essere molto onerosa, di
1,2 milioni, che penso nessuno abbia intenzione di spendere.
Ultima domanda:
"quali motivi hanno indotto la società
"Vallée d'Aoste Structure" a richiedere alla "Cogne Acciai Speciali
S.p.a." il rimborso dei costi causati dal rinvenimento delle scorie
contaminate"
. Essendo stata la "Cogne Acciai Speciali"
autorizzata al deposito temporaneo di scorie di acciaieria e non di
scorie contaminate da americio, lì dovevano andare scorie normali
di acciaieria che non devono essere mai radioattive, "Vallée
d'Aoste Structure" ritiene la "Cogne Acciai Speciali" responsabile
dei costi ed oneri che la presenza di tale materiale di fatto ha
implicato in passato e soprattutto implica oggi per lo smaltimento,
visti i costi che sono stati detti, perché era cura della "Cogne
Acciai Speciali" vigilare sulla fornitura di rottami che non
dovevano contenere materiale radioattivo. Nel momento in cui si è
verificato questo episodio, i costi di smaltimento - che tutti ci
auguriamo siano i meno elevati possibile - dovranno essere
attribuiti alla "CAS" e non a un'azienda a partecipazione pubblica
come "Vallée d'Aoste Structure", che non ha nessuna responsabilità
in tutta la vicenda.
Président - La parole au Conseiller Comé.
Comé (SA) - Intanto devo dire che, siccome non conoscevo qual
era questo elemento chimico, l'americio, sono andato sul
dizionario, e ho letto che è un elemento chimico artificiale
ottenuto negli USA nel 1944 per bombardamento del plutonio e, come
tutti gli elementi transuranici, ossia di numero atomico superiore
a quello dell'uranio, è radioattivo e non esiste in natura.
L'Assessore oggi mi dice che si è trovato questo elemento chimico
nel dicembre 2000 nel cumulo attrezzato come area per deposito di
tutto l'acciaio. Rispondendo a una delle altre domande che gli
avevo sottoposto, mi ha detto:
"certamente dal 2000 al novembre
2004 tutti questi fusti sono stati depositati in un magazzino che
era predisposto"
, quindi avrete avuto anche l'"okay" da parte
dell'ARPA, nelle disposizioni di sicurezza... quindi è stato
predisposto il magazzino dando sicurezza al deposito. Non riesco a
capire allora perché avete trasferito tutti questi fusti a Milano
con un costo di 52 mila euro solo per il deposito, cioè prima il
magazzino garantiva sicurezza, adesso state facendo la selezione...
perché dobbiamo pagare questo deposito a Milano quando abbiamo qui
- se così è - un deposito che da tutte le garanzie di sicurezza...
perché dobbiamo andare a trasportarli a Milano.
Per quanto riguarda il discorso invece della responsabilità, mi
pare che nella deliberazione venga determinato che la "Cogne" non
si rende responsabile di questo, perché dice: "
ricevendo tuttavia un netto
rifiuto che rende impossibile la determinazione di riferimenti
temporali entro cui potrà eventualmente ottenere ragione"
.
Volevo sentire dall'Assessore cosa la Regione, attraverso "Vallée
d'Aoste Structure", volesse attivare per ottenere le
responsabilità, perché mi pare che già qui state dicendo che la
"Cogne" ha declinato in maniera assoluta la sua responsabilità.
Farò quindi un'altra iniziativa per comprendere meglio quali
saranno le intenzioni dell'Assessore per ottenere... in merito alle
responsabilità di questa contaminazione di americio.
Président - La parole à l'Assesseur aux activités productives et
aux politiques du travail, Ferraris, pour une précision.
Ferraris (GV-DS-PSE) - Mi aspettavo che il Consigliere Comé
fosse contento che abbiamo portato via delle scorie radioattive
dalla Valle d'Aosta; ovviamente il deposito presso la "Cogne" era
un deposito temporaneo, perché queste scorie vanno comunque
smaltite.
Per quanto riguarda le responsabilità della "Cogne", nel momento
in cui quest'ultima non riconosce le proprie responsabilità, vi
sono le normali vie che si utilizzano in questo caso per far
riconoscere alla "Cogne" le responsabilità che, secondo "Vallée
d'Aoste Structure", sono proprie della "Cogne".
