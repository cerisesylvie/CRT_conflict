Classificazione
ASSISTENZA SOCIALE
Alcolismo e tossicodipendenze
Politiche giovanili



Oggetto del Consiglio n. 337 del 24 gennaio 2019 - Resoconto
OGGETTO N. 337/XV - Interpellanza: "Interventi per un
rigoroso rispetto del divieto di somministrazione e vendita di
bevande alcoliche a minorenni".
Rini (Presidente) -
Punto n. 10 dell'ordine del giorno...
considerata l'assenza dell'Assessore, se siete d'accordo, passiamo
al punto n. 13 dell'ordine del giorno. Per l'illustrazione, la
parola alla collega Russo.
Russo (M5S) -
In questa interpellanza trattiamo il tema
del consumo di alcool tra i ragazzi tra i 14 e i 18 anni e della
normativa del 2017 che ne regola in modo chiaro la somministrazione
e la vendita nei locali, bar e supermercati. Parliamo
dell'importanza del controllo e della prevenzione. L'adolescenza è
un periodo della vita per i ragazzi e le ragazze in cui è
fondamentale essere parte di un gruppo, dunque aderire alle scelte
e alle mode che il gruppo impone, tra le mode diffuse tra i nostri
ragazzi vi è sicuramente anche l'eccesivo consumo di alcool il cui
potenziale pericolo viene valutato solo purtroppo nel corso di un
evento drammatico o negli anni successivi quando ci si rende conto
dei danni che ha creato al corpo. L'etanolo è una sostanza che
induce dipendenza e, pur essendo un nutriente capace di fornire
energia, il suo abuso può indurre malnutrizione perché interferisce
con l'assunzione di altri nutrienti importanti. L'eccessivo consumo
di alcool ha effetti dannosi sia su organi e tessuti tra cui fegato
esofago e stomaco, ma la cronica assunzione di alcool può indurre
ipertensione arteriosa e cardiomiopatia. Chi usa bevande alcoliche
nel periodo che va tra i 2 e i 25 anni circa deve fare i conti con
un periodo di elevata vulnerabilità dello sviluppo del cervello. È
noto che il completo sviluppo del sistema limbico - quella parte
del nostro cervello che gestisce emozioni, gratificazioni e piacere
e della corteccia prefrontale, che è deputata alla pianificazione,
alla razionalità e alla logica - avviene non prima dei 25 anni;
l'alcool consumato tra i 12 e i 25 anni quindi, interferisce con il
rimodellamento delle sinapsi cerebrali. Questi sono dati molto
importanti nella valutazione dell'uso dell'alcool.
Tra i giovani e i giovanissimi c'è la moda di bere per sballarsi
o ubriacarsi, adesso a questa associazione si associa al bere
compulsivamente dai 6 o più bicchieri di alcool o superalcolici in
meno di 2 ore, spesso senza mangiare nulla. È dunque indispensabile
scoraggiare lo sballo dei nostri ragazzi e questo va fatto anche
spiegando loro a quali conseguenze a breve e lungo termine vanno
incontro. Aggiungiamo a queste valutazioni i dati del 2017, non
certo rassicuranti, sul numero di soggetti alcol-dipendenti in
carico al Ser.D. nella nostra regione: sono 321, cioè il 37,5 del
totale dei soggetti presi in carico dal Servizio di dipendenze
patologiche della nostra regione, quindi il 37,5% dei pazienti
presi in carico da comunità terapeutiche hanno appunto questa
patologia.
Arriviamo all'oggetto preciso di questa interpellanza, il
consumo e l'abuso di alcool tra i giovani della nostra regione è
una problematica importante, che riguarda sicuramente i ragazzi che
vivono ad Aosta e nei paesi più abitati, ma anche in modo forte i
piccoli paesini presenti nelle varie vallate. Abbiamo un
decreto-legge n. 14 del 20 febbraio 2017 che, modificando la
normativa precedente, sancisce definitivamente e non più in via
interpretativa il divieto di somministrazione e vendita di bevande
alcoliche, soprattutto rispetto ai minori che hanno meno di 18
anni. Chi non rispetta il divieto incorre in una sanzione
amministrativa da 250,00 a 1000 euro. Chi lo fa per più di una
volta può incorrere in una sanzione da 500,00 a 2 mila euro con
sospensione dell'attività per 3 mesi. La somministrazione di
alcolici ai minori di 16 anni è sanzionata penalmente. I pubblici
esercizi dovrebbero esporre tutti un cartello in cui è enunciato
tale divieto. È accaduto ad alcuni di noi, a me personalmente più
di una volta, di vedere gestori o dipendenti di locali, bar o
supermarket somministrare o vendere alcolici a minorenni e di non
interrompere la somministrazione nonostante lo stato di
ubriacatura. Certamente gli strumenti con cui si può controllare
tale fenomeno sono: l'informazione e la prevenzione per giovani e
famiglie e il controllo del consumo delle bevande alcoliche. La
scuola e l'USL hanno il prezioso compito di contribuire tramite
campagne di informazione e prevenzione al controllo e alla
riduzione di tale fenomeno. Le autorità competenti hanno il compito
di controllare che la legge venga rispettata.
Le domande che quindi facciamo all'Assessore sono: "
chi si è
occupato, dalla data dell'emanazione della legge citata, di
comunicare il contenuto di tale provvedimento ai pubblici esercizi
nonché l'opportunità di affiggere i cartelli di divieto di vendita
e somministrazione di alcolici; quanti e quali interventi sono
stati svolti nel 2018 nelle scuole e dall'USL sul tema del
consumo/abuso dell'alcol e quali sono in previsione nel 2019;
quanti controlli sono stati effettuati dalle autorità preposte nei
pubblici esercizi in merito a tale divieto; se l'Amministrazione
regionale intende, tramite i suoi canali ufficiali, sollecitare i
proprietari/gestori dei pubblici esercizi, a un coscienzioso
rispetto di tale legge dato che coinvolge la salute di minori di 18
anni
".
Presidente -
La parola per la risposta al collega
Baccega.
Baccega (UV)
- Ringrazio la collega Russo che con questa
interpellanza ci permette di affrontare un tema che è sicuramente
molto diffuso e molto attenzionato devo dire da tutte le parti che
sono concentrate su questa problematica, l'abuso di alcool è
sicuramente una delle cause più diffuse di dipendenza ed è
soprattutto, come lei ha avuto modo di dire, preoccupante nei
giovani. Le statistiche ci dicono che i giovani non bevono vino, ma
bevono bevande meno naturali, superalcolici soprattutto, sappiamo
che in Valle d'Aosta c'è un uso significativo da parte dei giovani
di bevande alcoliche. Tutti noi ricordiamo le tante iniziative che
sono state fatte e che continuano a essere fatte in materia di
prevenzione, è altrettanto noto che una buona prevenzione per
favorire il cambiamento degli stili di vita non può riguardare
soltanto l'area socio-sanitaria, occorre agire su diversi settori,
ne cito alcuni: sui prezzi di vendita delle bevande alcoliche,
quindi sul mercato, sulla loro facile accessibilità per il consumo
e l'acquisto, la drammaticità di supermercati aperti 24 ore su 24
danno contezza e possibilità di accedere all'acquisto di bevande
alcoliche molto spesso con la collaborazione di ragazzi che hanno
già raggiunto la maggiore età, quindi si vedono uscire da certi
supermercati sacche di bevande superalcoliche che poi vengono
consumate magari alla Gran Place, piuttosto che l'area verde di
Gressan, e questo è preoccupante.
Bisognerebbe intervenire sul fenomeno alcool e guida, andare a
valutare con attenzione i contesti in cui si beve. Sensibilizziamo
sempre gli organi di controllo, ne parleremo nella risposta della
Giornata della prevenzione, una maggiore sensibilizzazione
pubblica, le azioni di comunità, gli interventi nei luoghi di
lavoro... quindi tutto in una logica che dovrà andare nella
direzione di un monitoraggio e di una valutazione delle azioni.
Il decreto-legge del 20 febbraio risulta sicuramente di grande
interesse, rispondendo al primo quesito, perché disciplina la
possibilità per i sindaci di stabilire limitazioni agli orari per
la vendita e la somministrazione di alcolici alzando
definitivamente l'età minima per il loro consumo a 18 anni.
Contiene inoltre disposizioni in materia di divieto di accesso ai
locali pubblici di persone che risultano condannate per vendita di
stupefacenti. Dalla ricognizione sugli atti emanati in tal senso
dai Comuni, nel nostro territorio è emerso che in maniera specifica
e diretta non sono scaturite delle ordinanze in tal senso, se si fa
eccezione per alcune ordinanze emesse in occasioni di eventi
particolarmente significativi e con considerevole afflusso di
pubblico, quali, per esempio, la Fiera di Sant'Orso. Le
associazioni di categoria: Confesercenti, Confcommercio, il
Sindacato italiano locali da ballo hanno invece fatto campagne
informative molto pregnanti, campagne di comunicazione presso tutti
i rispettivi associati.
Per quanto riguarda il quesito n. 2, debbo dire che prosegue la
realizzazione del progetto di prevenzione secondaria, quindi tutte
le attività di
screening
, che è stato avviato nel 2014 dal
Ser.D. dell'Azienda USL in collaborazione con le istituzioni
scolastiche, che vede coinvolte le scuole secondarie di I° e II°
livello rivolto ad insegnanti, educatori e famiglie con il
proseguimento dello sportello di ascolto e la costituzione di
gruppi di supervisione clinica. Inoltre sono numerosi gli
interventi sulle dipendenze, anche se non specifici sull'alcool ma
sulle dipendenze in generale. L'argomento viene sempre trattato
come le sostanze, le dipendenze digitali, il tabacco e il gioco
d'azzardo in un contesto abbastanza unico. In particolare si è
appena conclusa la Settimana della legalità, si sono effettuati dei
laboratori con gli studenti che hanno dato sicuramente la giusta e
corretta informazione sugli eventi, si sono fatti interventi di
sensibilizzazione rivolti alle popolazioni sulle dipendenze
giovanili, ci sono stati incontri sul territorio, personalmente ho
partecipato ad alcuni di questi, per le scuole secondarie di I°
grado lo sportello dell'ascolto educativo settimanale, gestito
dagli educatori professionali del Ser.D. accompagnato da interventi
nelle classi e interventi di formazione agli insegnanti e
interventi di sensibilizzazione ai genitori. Le farò avere l'elenco
delle scuole che sono coinvolte, altrimenti il tempo a cui dedicare
questa risposta... magari richiede ulteriori approfondimenti, ma ci
possiamo lavorare tutti insieme.
Passo a rispondere al quesito n. 3: quali sono stati i
controlli. È stata chiesta la collaborazione per questi dati alle
Forze dell'ordine, al momento sono pervenute le risposte dal gruppo
Carabinieri di Aosta: circa 50 controlli e nessuna sanzione
elevata. Dal Corpo forestale della Valle d'Aosta c'è stato un
riscontro negativo in quanto non rientra tra gli ordinari compiti
dell'istituto. Per quanto riguarda la Polizia locale del Comune di
Aosta, nessuna sanzione è stata elevata.
Ieri ci ha risposto la Guardia di finanza dicendo che sono stati
effettuati una serie di interventi e che comunque verranno
incrementate nel corso del 2019 le azioni di controllo e verifica.
La Polizia di Stato ci dice che ci sono stati nel 2018 14 controlli
e ci sono 4 indagati per somministrazione. Si evidenzia che nel
corso della Settimana della legalità e prevenzione si sono svolti
due incontri serali rivolti alla comunità valdostana con una buona
partecipazione del pubblico, che hanno trattato tematiche quali:
l'organizzazione di eventi, vi hanno partecipato molte associazioni
che si occupano di organizzazione di eventi sul territorio, sagre,
feste, eccetera, e l'importanza del rispetto delle regole nella
vita sociale dei nostri giovani. Comune di Aosta, l'Azienda USL, il
Ser.D. con le Associazioni gruppi familiari Al-Anon e Miripiglio in
collaborazione con i Comuni di Nus e Jovençan hanno approfondito
anche le questioni collegate al consumo e abuso di alcool e alle
dipendenze, proprio le iniziative della Settimana della legalità
sono state anche l'occasione per procedere a una pianificazione di
ulteriori azioni, pertanto all'esperienza acquisita sulla scorta
delle sollecitazioni si aggiungerà il frutto di nuove attività di
rete, sempre configurate da un coinvolgimento progettuale attivo. È
indubbio che avremo un
report
di questa settimana che ancora
non è stato ben definito, che mi preoccuperò di distribuire ai
Capigruppo affinché tutti i gruppi politici presenti in Consiglio
possano avere contezza di un fenomeno che effettivamente è
preoccupante. Io quindi dico che la nostra azione politica è quella
di attenzionare, informare, essere sul pezzo e cercare di trovare
quegli strumenti per evitare che possano verificarsi disastri come
in realtà spesso sono successi in certi ambiti. Va anche detto che
un plauso va fatto alle Forze dell'ordine da una parte, ma anche a
tutti coloro che si occupano di intervenire: parlo del 118 che
spesso si trovano in situazioni, anche i vigili del fuoco, quindi
siamo attenti al fenomeno, cerchiamo di trovare tutti gli strumenti
che possano andare nella direzione per attenuare questo
fenomeno.
Présidente -
Pour la réplique, la parole à la collègue
Russo.
Russo (M5S)
- Grazie Assessore per la risposta, sono
sicuramente convinta del fatto che Confcommercio e Confesercenti
abbiano fatto in parte il suo lavoro di formazione ai gestori di
locali. Ho due dubbi: uno sul fatto che in pochissimi locali ho
visto il cartello con scritto: "divieto di somministrazione di
alcolici ai minori di 18 anni", almeno in quelli a cui ho fatto
caso, è vero che non è obbligo, però sarebbe una cosa più che
opportuna.
Il secondo aspetto invece è quello che, a mio avviso, in questo
ambito è il più importante: il controllo. Ne abbiamo parlato in V
Commissione che chi fa il controllo deve decidere come farlo e
perché farlo. È chiaro che se si va in un palchetto, come ha
suggerito la collega, piuttosto che in altri momenti, la fiera, ma
ce ne sono tantissimi in estate prevalentemente, e si decide di
fare un controllo specifico, sicuramente si trova qualcosa; è
chiaro che se si va in orari pomeridiani, piuttosto che in orari
dove l'afflusso dei minori è bassissimo, è probabile che i
controlli non portino a niente. Non sono assolutamente in grado di
fare una valutazione rispetto a quali siano stati i tipi di
controlli fatti dalle forze dell'ordine, però assolutamente credo
che questa sia una direzione in cui andare se si vuole veramente
prendere in carico questo problema che è assolutamente
sottovalutato nella nostra regione.
Dalle ore 9:22 assume la presidenza il Vicepresidente
Rollandin.
