Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Famiglia, tutela dell'infanzia



Oggetto del Consiglio n. 3740 del 19 giugno 2024 - Resoconto
OGGETTO N. 3740/XVI - Interpellanza: "Garanzie previste
dall'Azienda sanitaria regionale volte a evitare alle donne che
richiedono l'interruzione volontaria di gravidanza il contatto con
il personale obiettore di coscienza".
Bertin (Presidente) -
Punto n. 47. Per l'illustrazione,
la consigliera Erika Guichardaz ha facoltà di parola.
Guichardaz E. (PCP) -
Torniamo a parlare della legge
194/1978, relativa alle norme per la tutela sociale della maternità
e l'interruzione volontaria della gravidanza, che garantisce il
diritto delle donne di poter richiedere la stessa interruzione
volontaria di gravidanza entro i primi 90 giorni di gestazione per
motivi di salute economici, sociali o familiari.
Abbiamo discusso già nello scorso Consiglio dell'emendamento del
Governo al decreto PNRR quater, e anche oggi, con un'iniziativa del
consigliere Aggravi, che in qualche modo interferisce, sotto questo
processo, perché è previsto che le Regioni possano avvalersi del
coinvolgimento di soggetti del terzo settore su questa tematica;
con una risoluzione sulla nostra mozione, si è detto che in questo
caso la Regione non intenda avvalersi, o meglio, non è stato
esplicitato che non intenda avvalersi, ma dice che rimane l'assetto
attuale, dalla risposta data oggi sembrerebbe il caso che, in
questo momento, non vi siano soggetti del terzo settore, però
all'interno di quella mozione da noi presentata c'è stato anche a
seguire e anche prima un lungo dibattito rispetto a quello che è
avvenuto o sta avvenendo nella nostra regione.
Abbiamo in quest'iniziativa anche richiamato il comunicato del
Centro Donne che, secondo me, in molta sua parte è stato in qualche
modo preso non direi alla lettera, perché io in nessuna parte ho
letto "associazioni di volontariato", ad esempio, su cui poi si è
insistito molto, da nessuna parte ho letto "grandi condanne", si
rilevavano delle segnalazioni che erano state fatte al Centro.
Visti gli articoli che si sono susseguiti dopo quelle
segnalazioni, evidentemente quelle segnalazioni proprio così
peregrine non erano, perché, ad un certo punto, troviamo su La
stampa del 28 aprile 2024 una nota ginecologa valdostana che dice
che proprio nella sua attività consultoriale, che ha ricoperto dal
1990 al 2022, ha sempre suggerito il metodo "Gemma" e poi, rispetto
al far sentire il battito del feto, ha dichiarato in un primo
momento di non ricordare, poi successivamente, evidentemente, la
memoria le è tornata e ha ricordato che non lo aveva fatto.
Nello stesso giorno, quindi il 28 aprile, La Repubblica
intervista invece un'ostetrica di Aosta che dichiara: "I medici,
quando fanno l'ecografia alla paziente che ha scelto di
interrompere la gravidanza, chiedono sempre se vuole guardare il
monitor e ascoltare il battito cardiaco".
Due dichiarazioni, quindi, che ci sono state il 28 aprile da
parte di due operatori della sanità valdostana.
A seguito di queste prese di posizione, anche la Ministra per la
famiglia, la natalità e le pari opportunità ha preso posizione
dicendo che far sentire il battito del nascituro ad una donna che
sta andando ad abortire non è un modo per aiutare la maternità
difficile, ed è una cosa che non bisogna fare; dall'altra parte, la
Presidente di SVS, Donna aiuta donna Onlus dice: "Se fosse
dimostrato che davvero è stato fatto ascoltare il battito cardiaco
fetale ad una donna che aveva chiesto di abortire in una struttura
pubblica, sarebbe grave".
Alla luce di queste dichiarazioni e alla luce anche degli
approfondimenti che abbiamo fatto in questo periodo, chiediamo
all'Assessore se è corretto che un operatore sanitario,
nell'espletamento della propria attività presso l'Azienda USL,
proponga o abbia proposto il metodo "Gemma", misura non strutturale
finanziata da una fondazione privata; cosa si sta facendo per
evitare di far sentire il battito cardiaco del feto ad una donna
che ha intenzione di interrompere la gravidanza; quali sono le
garanzie previste dall'Azienda USL affinché le donne che
necessitano del certificato medico per accedere all'interruzione
volontaria di gravidanza non entrino in contatto con il personale
obiettore durante tutto il percorso; se è intenzione
dell'Assessorato e dell'Azienda rivedere la procedura richiamata
nelle premesse.
Presidente -
Per la risposta, la parola all'assessore
Marzi.
Marzi (SA) -
Rispondendo ai primi due quesiti,
confermiamo le risposte già fornite sul tema con le precedenti
iniziative consiliari, confermando che non è prevista la presenza
di alcune associazioni pro-vita nei consultori e nei presidi
sanitari dell'Azienda USL e che nessuna associazione ha mai
avanzato domanda di autorizzazione in tal senso.
Quest'aspetto, che noi continuiamo a ripetere ciclicamente e che
hanno ripetuto i colleghi, che ringrazio, che hanno risposto prima
a questa domanda, dovrebbe da solo interrompere la questione.
L'Azienda USL ha comunicato di aver ascoltato personalmente
tutto il personale di tutte le figure professionali a vario titolo
coinvolte, tutte le testimonianze raccolte hanno confermato i
seguenti aspetti:
1) di non essere a conoscenza della presenza di associazioni
pro-vita o volontari non autorizzati nei consultori o presso il
reparto di ostetricia e ginecologia;
2) di non essere a conoscenza di donne sottoposte a pressioni o
a promesse di sostegni economici o beni di consumo per dissuaderle
dalla scelta di abortire;
3) di non essere a conoscenza di forzature o obblighi alle donne
per l'ascolto del battito cardiaco fetale per dissuaderle dalla
scelta di interrompere la gravidanza; anzi, i clinici dell'Azienda
USL hanno precisato che l'esame del cuore svolto nelle prime dieci
settimane di gestazione è sconsigliato dalle linee guida in quanto
potrebbe comportare possibili danni alle valvole cardiache.
Confermiamo quindi che tutti gli operatori si sono attenuti alle
sole procedure sanitarie, rispettando le pazienti e senza proporre
loro alcuna azione dissuasoria.
L'attenzione alle donne su queste tematiche è alta, come alta è
l'attenzione più in generale sulla tutela della dignità e la
salvaguardia dei pazienti.
Il confronto con le Associazioni di riferimento è proficuo e
volto ad una collaborazione efficace nelle attività che
l'Assessorato promuove per disciplinare gli ambiti nella sanità e
nel sociale.
Venendo alle domande n. 3 e 4, il personale obiettore - peraltro
esiguo nei numeri della nostra regione -, rispetto ad altre realtà
non si occupa del percorso di interruzione volontaria di
gravidanza.
Nel caso di un obiettore che venga a contatto con tali pazienti,
nel rispetto dell'autodeterminazione delle donne, indirizza le
stesse ai colleghi non obiettori.
La donna che intenda interrompere la gravidanza nei modi
previsti dalla legge può rivolgersi per il rilascio del certificato
sia ai consultori che a strutture socio-sanitarie a ciò abilitate,
sia al proprio medico di fiducia.
Ricordiamo che la tutela delle donne è sempre garantita con
assoluta riservatezza attraverso la segnalazione alla Presidente
del Comitato unico di garanzia aziendale o alla referente aziendale
per la lotta alla violenza di genere e per ogni caso che
presupponga comportamenti non rispettosi o scorretti.
Le varie risposte finora fornite in Aula e dai soggetti che
operano con denari pubblici che hanno deciso autonomamente di
convocare hanno confermato ed evidenziato che non emerge fino ad
oggi alcuna necessità di procedere ad una revisione della procedura
aziendale relativa all'interruzione volontaria, anche perché tutto
quanto richiamato di fatto non è confermato dai fatti.
Presidente -
Per la replica, si è prenotata la
consigliera Erika Guichardaz: ne ha facoltà.
Guichardaz E. (PCP) -
Io non ho capito se sono io che non
so scrivere o se chi le prepara le risposte non sa leggere, perché
io di associazioni pro-vita in nessuna delle quattro domande ho
chiesto nulla, nulla di nulla, e per le dichiarazioni ho
esplicitato che erano dichiarazioni di operatori sanitari; quindi
mi dispiace che dica: "No, non è mai stato così".
C'è una dichiarazione su un giornale nazionale di una persona
che ha lavorato per oltre 30 anni nell'Amministrazione,
nell'Azienda, e guarda caso nessuno ne sapeva nulla; eppure nella
dichiarazione c'è scritto chiaro e tondo che si proponeva questo
progetto, questo metodo "Gemma".
Anche rispetto alla questione del battito, io come lei sa -
perché li vede - ho chiesto la procedura alla USL e, guardi, è una
procedura vaga, nel senso che sembrano delle linee guida, delle
raccomandazioni.
Viene lasciato ai singoli come fare; sul non contatto poi gli
obiettori, su questa procedura non si dice assolutamente nulla.
Lei adesso ci dice che se una persona si trova davanti ad un
obiettore, questo gli dice: "No, torna domani che c'è un altro che
non è un obiettore".
Ecco, di questo qua sopra non c'è assolutamente nulla e
soprattutto non c'è nulla rispetto a come garantire in generale la
non colpevolizzazione della donna.
Manca poi tutto il pezzo per garantire la
privacy
, e
soprattutto per garantire anche di evitare il contatto con le
puerpere.
Sotto questo punto di vista, sinceramente, io mi aspettavo che
un minimo almeno di apertura per rivedere questa procedura ci
potesse essere.
Prendiamo atto che invece qui come sempre "Stiamo già facendo
tutto, va bene tutto" ed evidentemente uno deve avere la fortuna di
capitare nel giorno giusto in Consultorio, perché, se capiti nel
giorno sbagliato, ti toccherà tornare per una cosa che non credo
sia un passaggio... come può credo immaginare anche lei, non è una
passeggiata per una donna.
Sinceramente, la sua risposta, ancora una volta, non solo non mi
convince, ma veramente mi lascia anche con dell'amaro in bocca,
perché bastava leggersi la procedura per capire che questa, in
tutte le sue articolazioni, non prevede nulla di tutto quello che
lei ha detto.
Presidente -
Sospendiamo brevemente per arieggiare i
locali. I lavori del Consiglio sono sospesi.
La seduta è sospesa dalle ore 16:56 alle ore 17:31.
