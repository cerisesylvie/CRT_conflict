Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3388 del 13 gennaio 1988 - Resoconto
OGGETTO N. 3388/VIII - DATI CONCERNENTI I QUANTITATIVI, LA
DISTRIBUZIONE E LA SCADENZA DEI BUONI BENZINA IN ESENZIONE FISCALE.
(Interrogazione).
PRESIDENTE:
Do lettura dell'interrogazione presentata dai
Consiglieri Millet e Bajocco:
INTERROGAZIONE
CONSTATATO che i buoni per la benzina in esenzione fiscale
riportano l'avvertenza che il prelievo deve avvenire entro il 31.12
1987;
VERIFICATO che il ritardo nella distribuzione dei buoni per
il 1987 ha provocato slittamenti nell'utilizzazione degli
stessi;
i sottoscritti Consiglieri regionali del Gruppo
comunista
INTERROGANO
l'Assessore all'Industria, Commercio, Artigianato e Trasporti
per sapere:
1)
se non sia ritenuta opportuna una proroga di almeno
due mesi alla scadenza dei buoni benzina;
2)
quali sono i quantitativi di benzina e gasolio in
esenzione fiscale effettivamente assegnati nel corso del 1987
rispetto al contingente disponibile;
3)
quali criteri di distribuzione e per quali quantità
sono previsti per il 1988.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.) -
Rispetto alla prima domanda posta dalla
interrogazione, di prorogare la scadenza dei buoni benzina 1987, la
richiesta avanzata era di due mesi; in effetti è stata adottata la
decisione di uno slittamento di un mese, quindi la validità dei
buoni benzina del 1987 è slittata al 31 gennaio 1988.
Questa decisione ha due motivazioni: la prima di tenere conto
delle esigenze delle aziende di chiusura dei bilanci, per cui era
difficile pensare di andare oltre la data del 31 gennaio; la
seconda di consentire l'avvio della distribuzione dei buoni benzina
1988 nella seconda quindicina di febbraio, tenendo conto che si
stanno ultimando le procedure per la meccanizzazione della
distribuzione. Il personale ha svolto un periodo di formazione e si
ritiene che gli uffici siano in grado di entrare in funzione con i
nuovi sistemi automatizzati.
D'altra parte, il prolungamento pareva spingere in là l'inizio
della distribuzione, quindi la data del 31 gennaio rappresenta una
giusta mediazione fra situazione ed esigenze diverse.
Per quanto riguarda i quantitativi di benzina e gasolio
assegnati, la domanda in questo caso si ricollega alla terza
domanda circa i criteri di distribuzione, che porteremo come
proposta alla III^ Commissione fra breve, quindi dati più precisi
li fornirò in quella sede. Allo stato attuale sono in grado di
fornire questi dati: i buoni benzina distribuiti nel corso del 1987
sono stati di circa 54 milioni di litri a fronte di un contingente
'87 di 61 milioni, che corrisponde ai 450 mila quintali di benzina
riconosciuti in esenzione fiscale. A questi 450 mila quintali c'è
da aggiungere i 100 mila quintali come slittamento del 1986.
Quindi, distribuzione 54 milioni di litri a fronte di un
contingente di 450 mila quintali pari a 61 milioni di litri; per il
1987 i 61 milioni salgono eccezionalmente a 71 milioni, e queste
differenze vanno progressivamente a diminuire la situazione
debitoria accumulata negli anni precedenti a seguito dei ritardi
del riconoscimento di questi aumenti.
Per quanto riguarda il gasolio, sono stati distribuiti circa 18
milioni di litri a fronte di una disponibilità di circa 12 milioni
di litri di gasolio.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.) -
Lo scopo della interrogazione è quello
di fare il punto della situazione. Vorremmo sollecitare
l'Assessore, per i prossimi anni, sperando che i nuovi meccanismi
funzionino bene che la scelta della Giunta sia stata oculata e che
serva ad accelerare la distribuzione e non invece a complicarla.
Auspichiamo che dal 1° gennaio dell'anno in corso i cittadini
possano utilizzare di questo diritto e si evitino le code,
certamente è un problema organizzativo che ribadiremo.
Sul fatto della validità, prendiamo atto di quanto ha detto
l'Assessore che ci sarebbero state delle difficoltà a prorogare
oltre il mese. L'importante è che i cittadini della Valle d'Aosta
possano usufruire dei buoni benzina, perché se anche quest'anno
iniziamo a distribuire a febbraio, di fatto viene tolto un mese e
mezzo prima di poterli utilizzare.
Per quanto riguarda i dati, chiedo che quando si riunirà la III^
Commissione siano forniti dati più precisi, anche per il gasolio,
per il quale siamo di fronte ad una distribuzione di 18 milioni e
un contingente di 12.
Vorrei approfittare di questa interrogazione per sollecitare
l'Assessore a fare, anche per i beni alimentari, una delibera
(sentita la Commissione), così come si fa per la benzina ed il
gasolio, per evitare equivoci di sorta.
