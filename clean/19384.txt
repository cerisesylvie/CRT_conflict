Classificazione
INDUSTRIA


Resoconto integrale del dibattito dell'aula
Oggetto del Consiglio n. 2541 del 3 aprile 2002 - Resoconto
OGGETTO N. 2541/XI Incarico per la progettazione e manutenzione
di un impianto antintrusione presso lo stabilimento Olivetti I-Jet.
(Interrogazione)
Interrogazione Premesso:
- che con deliberazione di Giunta del 25/02 è stato affidato un
incarico, con previsione di spesa di 36.151,99 €, per la
progettazione e relativo piano di manutenzione di un impianto
antintrusione e per interventi edili di straordinaria manutenzione
da realizzarsi presso lo stabilimento condotto da Olivetti I-Jet di
Arnad;
i sottoscritti Consiglieri regionali
Interrogano
l'Assessore all'Industria per sapere:
1) quali sono le opere edili previste e se sono strettamente
funzionali all'attività industriale ivi svolta;
2) su quali esigenze reali e su quali presupposti giuridici la
regione si accolla le spese dell'impianto antintrusione e a quanto
ammonterebbe la sua realizzazione.
F.to: Frassy - Tibaldi - Lattanzi
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
In merito all'interrogazione, i
lavori previsti dalla delibera n. 570/02 consistono nella
realizzazione di alcune opere di adeguamento e manutenzione
straordinaria del complesso industriale di proprietà regionale sito
in Arnad che risultano funzionali all'attività svolta dalla società
medesima e possono essere così sintetizzate: è prevista, come viene
indicato nell'interrogazione, la realizzazione di un sistema
antintrusione necessario per una migliore difesa del patrimonio,
sia questo di proprietà dell'azienda che di proprietà della
Regione; questo impianto consiste in una struttura integrata e
multipla comprendente sistemi meccanici, elettronici ed ottici.
È prevista poi la realizzazione - utilizzerò alcuni termini
tecnici, mi scuso di questo - di un sistema inverter da realizzarsi
sulle elettropompe di pozzo, necessario per agire sulla modalità di
alimentazione delle stesse ottimizzando così i consumi dell'acqua e
dell'energia elettrica.
Si prevede anche la realizzazione di una nuova dorsale per
l'acqua potabile, necessaria per garantire l'approvvigionamento di
acqua allo stabilimento; la realizzazione di una struttura di
copertura atta ad alloggiare i containers per la raccolta
temporanea dei rifiuti interni e per proteggerli dagli agenti
atmosferici; l'ampliamento di una struttura denominata "bunker
degli infiammabili", necessario a seguito dell'introduzione di
nuove tipologie di prodotto per la ricerca e per lo stoccaggio di
prodotti molto particolari, finalizzato al rispetto dell'ambiente e
quindi alla dislocazione più decentrata dei prodotti che potrebbero
essere pericolosi.
Ancora, è prevista la manutenzione straordinaria della copertura
del fabbricato industriale, quindi del tetto, resasi necessaria a
seguito della vetustà del fabbricato stesso. Sono previsti
interventi nell'area destinata alla produzione delle testine per
stampanti consistenti nella realizzazione di una controsoffittatura
e di un impianto di climatizzazione necessari al fine di rendere
quest'area produttiva pulita, condizionata e consona alla
lavorazioni delicate e di precisione in essa svolte.
Per quanto riguarda il secondo quesito, i rapporti fra
l'Amministrazione regionale e l'Olivetti I-Jet inerenti questo
stabilimento sono regolati da un contratto di locazione del 27
dicembre 1996 n. 12405. Tale accordo prevede fra l'altro che siano
poste a carico della Regione le spese di manutenzione straordinaria
delle strutture murarie e di copertura dei fabbricati, pertanto
l'intervento di manutenzione straordinaria della copertura citato
in precedenza deve essere effettuato dalla Regione.
Per quanto attiene gli altri lavori, la loro esecuzione non è
disciplinata dal contratto, trattandosi peraltro di impianti fissi
e di opere accessorie che costituiscono migliorie dell'immobile e
ne formano parte integrante. I relativi oneri sono usualmente,
salvo pattuizione contraria, posti a carico del proprietario e, nel
caso specifico, dell'Amministrazione regionale.
Riguardo all'esigenza reale di dotare lo stabilimento di un
impianto antintrusione (costo previsto 124.000 €), si sottolinea
che la sua realizzazione non risponde solamente ad evidenti ragioni
di miglioramento del livello di sicurezza dell'attività svolta
dall'azienda costruttrice, ma assicura inoltre un più elevato
livello di protezione dell'edificio, salvaguardando pertanto anche
l'integrità della proprietà regionale.
Insieme all'attenzione ai presupposti giuridici degli atti
amministrativi della Giunta a cui, periodicamente, con
interpellanze e interrogazioni, il Consigliere Frassy ci richiama,
inaugurando quasi una sorta di politica industriale
giurisprudenziale - presupposti giuridici che sono attentamente
verificati dalla Giunta e anche dalle strutture amministrative -,
una particolare attenzione va posta ai problemi legati al
rafforzamento delle imprese e alla loro competitività. Siamo
convinti che il miglioramento anche strutturale, attraverso la
manutenzione straordinaria e migliorie degli edifici industriali
insieme ad altre iniziative che la legislazione regionale prevede,
possa contribuire non solo ad elevare la competitività
dell'impresa, ma a favorire il consolidamento dell'occupazione.
Non ci dimentichiamo in altri termini che lo stabilimento di
Arnad occupa attualmente 500 addetti e che uno stabilimento
efficiente e in buone condizioni è un presupposto fondamentale per
lo sviluppo di un'impresa e per la tenuta dell'occupazione,
soprattutto in presenza, come oggi, di processi di
riorganizzazione.
Président
La parole au Conseiller Frassy.
Frassy (FI)
Il nostro gruppo non è soddisfatto della
risposta fornita dall'Assessore, anche perché la sua è stata una
risposta squisitamente politica, nel senso che prescinde dalle
valutazioni di tipo reale e giuridico che avevamo chiesto
nell'interrogazione e si limita a dire che la Regione ha messo in
cantiere queste spese per queste opere perché ritiene che queste
spese e queste opere siano funzionali al futuro dello stabilimento
I-Jet di Arnad, locato ad Olivetti. Non siamo soddisfatti,
Assessore, perché se questo suo sillogismo funzionasse, ossia
stabilimento efficiente uguale aziende produttive efficienti e
dunque piena occupazione, la Valle d'Aosta dovrebbe essere una
realtà industriale diversa rispetto a quella che invece risulta dai
fatti essere.
Queste aziende infatti, dopo avvii facilitati dalla
disponibilità dell'Amministrazione regionale a concedere
finanziamenti, immancabilmente, quando vengono meno le entità dei
finanziamenti stessi, entrano in crisi, allora noi non possiamo
condividere questa filosofia che è una filosofia che prescinde
anche da una corretta logica politica; come si fa a dire che
124.000 € dell'impianto antintrusione, che non è una cifra da poco,
siano necessari per la difesa del patrimonio sul presupposto che la
proprietà di quell'immobile è regionale? Io mi domando per quale
motivo l'ARER non doti tutti gli alloggi di proprietà pubblica di
sistemi antintrusione per la difesa di quello che è il patrimonio
pubblico. La risposta è ovvia: non può farlo perché sarebbe un
interesse di tipo privato in quella che è una gestione di un
patrimonio pubblico.
È notorio che questo tipo di impianti compete, Assessore, al
conduttore tant'è che, dal punto di vista giuridico e codicistico,
il conduttore è definito "custode del bene locato". È dunque
evidente che tutte queste spese che l'amministrazione pubblica sta
mettendo in essere noi le riteniamo non solo discutibili, ma le
riteniamo anche avventate alla luce di quella che è la situazione
di quel particolare insediamento industriale perché i giornali li
leggiamo anche noi, perché le preoccupazioni sindacali le
conosciamo anche noi e ci domandiamo se quelle opere, che non sono
assolutamente di tipo straordinario, prescindendo dal tetto che
sicuramente lo è - e ci riferiamo allo stoccaggio degli
infiammabili, ci riferiamo a strutture particolari per la
climatizzazione piuttosto che per la copertura di rifiuti
particolari -, siano opere destinate a reggere nel futuro
produttivo di questo stabilimento.
Sappiamo che questo stabilimento sarà probabilmente oggetto di
una riconversione della produzione perché la tecnologia della
testina qui prodotta a getto di inchiostro inizia ad essere
superata da altre tecnologie e ci domandiamo se sia sensato che
l'Amministrazione si imbarchi - perché questo è il termine - in
opere che lei conferma essere strettamente funzionali a quel tipo
di produzione non avendo certezze che quel tipo di produzione possa
continuare per un tempo medio-lungo perché, a leggere quelle che
sono le preoccupazioni sindacali, si direbbe che si vada in una
direzione diversa.
Non siamo perciò soddisfatti di questa risposta ed evidenziamo
come ancora una volta la politica industriale di questa Regione
abbia un'unica caratteristica: quella di avere sempre una grande
disponibilità finanziaria a sopperire a quella che dovrebbe essere
invece la capacità industriale di finanziare quegli interventi che
servono al processo produttivo.
In questa Regione l'amministrazione pubblica sopperisce
l'iniziativa privata anche per quel che riguarda la funzionalità
strettamente connessa agli elementi di produzione, almeno ci
fossero certezze su quello che sarà il futuro di questo
stabilimento! Ci auguriamo che certezze positive possano promanare,
però queste certezze non ci sembra che siano state valutate
nell'ambito della bozza che impegna risorse importanti da parte
dell'amministrazione pubblica.
