Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2573 del 29 gennaio 1987 - Resoconto
OGGETTO N. 2573/VIII - DISEGNO DI LEGGE CONCERNENTE:
"INTERVENTI PER LA REALIZZAZIONE DI INIZIATIVE PROMOZIONALI PER LA
COMMERCIALIZZAZIONE DI PRODOTTI REGIONALI".
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Si tratta di una persona che viene in
Consiglio dopo che sono state sentite, oltre alle Commissioni
previste dai nostri regolamenti, anche le categorie; non ultima,
proprio ieri, anche la Consulta per la Cooperazione. Credo che si
possa provvedere a distribuire l'ultimo testo, che è stato
esaminato dalla Commissione, sul quale avrei da presentare solo due
piccoli emendamenti: uno di tipo tecnico, ed è al 2° comma
dell'art. 2, con cui la parola "aziende" è sostituita con la parola
"imprese"; un ulteriore emendamento è al 2° comma dell'art. 3,
lett. b), dove in luogo di "un rappresentante per ciascuna
categoria degli agricoltori, degli artigiani, dei commercianti,
della cooperazione e degli industriali", si proporrebbe in
sostituzione "un rappresentante per ciascuna categoria degli
artigiani, dei commercianti, degli industriali; due rappresentanti
della cooperazione, di cui uno delle cooperative agricole". Ciò per
il fatto che, mentre questa legge non prevede interventi per la
singola impresa agricola, che utilizza per questo tipo di
iniziative un'altra legge regionale, verrebbero rappresentate le
categorie delle cooperative agricole, che, invece, possono
usufruire dei benefici di questa legge.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Su questo disegno di legge si è discusso
in Commissione; il fatto di regolamentare con legge questi
contributi, che prima si davano attraverso deliberazioni di Giunta,
lo riteniamo positivo. L'unica perplessità che abbiamo in merito
riguarda il punto 2 dell'art. 1, rapportato al titolo della legge.
Il titolo della legge è "Interventi per la realizzazione di
iniziative promozionali per la commercializzazione di prodotti
regionali"; al punto 2 dell'art. 1 si dice: "Alle imprese
commerciali, alle cooperative di commercianti e loro consorzi
possono essere concessi contributi per la partecipazione a mostre,
fiere ed esposizioni organizzate nella Regione". Pongo la domanda:
i contributi sono concessi ad imprese che commercializzano prodotti
regionali oppure qualsiasi prodotto? In quest'ultimo caso
bisognerebbe cambiare il titolo, per coerenza con l'articolato,
altrimenti il rischio è che, attraverso le ditte commerciali
valdostane, si finanzino tutti i prodotti italiani ed esteri in
Valle d'Aosta. Se questo è l'intento, lo si dica più chiaramente;
da parte nostra troviamo debole questo secondo punto, quindi,
voteremo questa legge, però manteniamo alcune perplessità su questa
dizione.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi associo a quanto già detto dal
Consigliere Millet, che mi sembra abbia evidenziato un punto
estremamente debole di questa legge.
Intanto credo che questa proposta di legge debba tener conto
delle prospettive del commercio, non soltanto a livello locale, ma
a livello nazionale, in cui i commercianti debbano affrontare il
problema della grande distribuzione problema che ha già interessato
questo Consiglio e, quindi, debbano risolvere il problema
dell'Associazionismo delle cooperative, sia in fase di
approvvigionamento che in fase di distribuzione.
Mi sembra che incentivare la partecipazione in Regione a mostre,
fiere ed esposizioni, che hanno, come la nostra esperienza ben
conosce, uno scarsissimo peso promozionale e un modesto peso
commerciale, ma che comunque non incidono sulla rete distributiva
della Valle o sulle capacità gestionali accorpate dei commercianti,
sia un errore abbastanza grave. In tal senso, ho presentato un
emendamento per l'abolizione del 2° comma dell'articolo 1.
Faccio presente in particolare ai colleghi che qui si prevede
non soltanto alle cooperative di commercianti e loro consorzi, ma
anche alle singole imprese commerciali: questa è, a mio parere, la
parte meno positiva di tutto l'articolo. Penso che questo
emendamento non modifichi sostanzialmente la legge, per quanto
riguarda la commercializzazione dei prodotti regionali, e,
comunque, nel caso non venisse recepito, sarebbe utile cambiare il
titolo della legge, perchè non corrisponde all'articolato.
PRESIDENTE:
Ricordo al Consiglio che il testo in
discussione è quello modificato dalle Commissioni consiliari
permanenti 1^ e III^ e che vi sono emendamenti annunciati
dall'Assessore e dal Consigliere Sandri.
Se non vi sono altre richieste di intervento, possiamo
considerare chiusa la discussione generale. Ha chiesto di parlare
l'Assessore all'Industria, Commercio, Artigianato e Trasporti
Lanivi, ne ha facoltà.
LANIVI (A.D.P.):
Le obiezioni a questo testo di legge
sono fondamentalmente due. Non ritengo che il titolo della legge -
che, come tutti i titoli di legge, è ampio e generico e, quindi,
tende a contenere, a definire il tipo di intervento - sia
incompatibile con quanto si dice per le imprese commerciali,
rispetto alle quali anche io ho degli interrogativi.
Quali sono le motivazioni, viene richiesto, che ci hanno portato
ad inserire le imprese commerciali, sia singole che in consorzio
fra di loro. La prima motivazione: è vero che bisogna giungere ad
una razionalizzazione della rete commerciale; è altrettanto vero
che se la razionalizzazione non tiene conto della dimensione della
realtà regionale, rischia di crearci grossissimi problemi, così
come ce li stanno creando anche leggi valide come i decreti
Visentini, perchè nelle minute realtà della nostra Regione (mi
riferisco in modo particolare alla Media Valle) razionalizzazione
vuol dire non tanto far sparire una attività imprenditoriale,
quanto far sparire un servizio che viene fornito alla gente.
Abbiamo, purtroppo, già registrato in alcune aree della nostra
Regione, soprattutto nella media montagna, una fuga, per cui rimane
il commercio cosiddetto "della nonna" (fra virgolette), e allora le
condizioni attuali è vero che razionalizzano, ma se fanno venir
meno nel paese queste piccole strutture commerciali, spingono allo
spopolamento del paese stesso. Ci sono stati alcuni casi, che non
voglio definire clamorosi; tuttavia, in queste micro realtà la
presenza anche di quel negozio (fra virgolette) bazar svolge una
funzione di servizio a queste comunità, piuttosto che assumere
rilevanza sotto il profilo economico-imprenditoriale.
Attraverso questo meccanismo, che è di sostegno di tipo
economico parziale e relativamente basso, in quanto interveniamo
con un 30% sulle spese globali, abbiamo voluto spingere a che le
imprese commerciali affrontino un problema, che a mio avviso hanno
finora scarsamente affrontato, cioè la promozione delle loro
attività ed anche una forma di associazionismo. Posso condividere i
dubbi dei Consiglieri, dubbi che hanno anche formalizzato in
emendamenti e sui quali penso la maggioranza potrà astenersi
fornendo queste garanzie. Esiste pur sempre una Commissione, che
dovrebbe valutare la bontà dell'iniziativa; se ad una prima
verifica questo inserimento risultasse non produttivo per la legge,
niente ci vieta, successivamente, di abolirlo dopo un periodo
breve, diciamo di un anno.
PRESIDENTE:
Prima di procedere all'esame dell'articolato,
vi comunico che sono pervenuti, così come richiesti da leggi
regionali, i pareri della Consulta per la cooperazione e della
Commissione regionale per l'artigianato. Ve ne do lettura:
"La Commissione regionale per l'artigianato, nella seduta del
sedici gennaio millenovecentoottantasette, dopo attento esame del
disegno di legge di cui in oggetto, ha formulato parere
favorevole".
"La Consulta regionale per la cooperazione, regolarmente
convocata per esprimersi sul disegno di legge in oggetto, dopo aver
esaminato tutti gli articoli, esprime nel complesso parere
favorevole al disegno di legge che trattasi".
Si passa all'esame dell'articolato. Do lettura dell'art. 1:
ART. 1
1. La Giunta regionale è autorizzata a concedere contributi
ad imprese industriali, artigiane, a cooperative produttrici di
beni o servizi, ed a loro consorzi, aventi sede nella Regione Valle
d'Aosta, per la realizzazione di iniziative promozionali di
commercializzazione di beni o servizi prodotti nella Regione,
consistenti in:
a)
partecipazione a mostre, fiere ed esposizioni in
Italia e all'estero;
b)
partecipazione a delegazioni per attività di
promozione commerciale all'estero;
2. Alle imprese commerciali, alle cooperative di commercianti
e loro consorzi possono essere concessi contributi per la
partecipazione a mostre, fiere ed esposizioni organizzate nella
Regione.
3. Non possono essere concessi contributi per manifestazioni
promosse o finanziate dalla Regione nel territorio
regionale.
PRESIDENTE:
All'art. 1 vi è un emendamento del
Consigliere Sandri, di cui do lettura:
Il comma due dell'art. 1 è abrogato.
Ha chiesto di parlare il Consigliere Sandri, ne ha facoltà.
SANDRI (N.S.):
Credo che questo articolo, che è poi
quello fondamentale della legge, debba essere comunque meditato. Mi
fanno piacere le parole dell'Assessore, che ha capito il senso
dell'emendamento, ma voglio far presente che la difesa della nostra
Regione dallo spopolamento, intervenendo nei piccoli esercizi, non
si assicura certo dando delle piccole sovvenzioni per partecipare a
fiere e mostre. Vorrei ricordare che in Svizzera, Paese non lontano
dal nostro, viene portata avanti con regolarità, tutti gli anni,
una campagna per ricordare ai cittadini che i piccoli esercizi
svolgono un grande ruolo di approvvigionamento per le persone che
non hanno grandi facilità di spostarsi, come le persone anziane e
gli inabili, e che, quindi, meritano anche quei piccoli
sovrapprezzi che la loro distribuzione è obbligata a tenere.
Mantengo l'emendamento e apprezzo, comunque, l'impegno, cui
unisco anche il mio, di rivedere tutto fra un anno.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Sull'emendamento presentato dal
Consigliere Sandri. Come ho già anticipato nel mio intervento,
anche noi abbiamo dei dubbi sul punto due dell'art. l; riteniamo
però che quella Commissione abbia la possibilità, nell'ambito di
questa legge, di decidere se sia opportuno finanziare imprese
commerciali. Non è che siamo contrari alle imprese commerciali in
quanto tali al di là di tutto il discorso della distribuzione,
comunque importante, che dovremo fare in altro momento , quindi, se
imprese commerciali mettono in commercio prodotti regionali mi sta
bene, però se ad una fiera una impresa commerciale espone la
fontina e il miele valdostano, mentre un'altra espone il "Fontal" e
il miele della Lombardia, a me pare che ci sia una differenza
sostanziale. Bisogna, comunque, che questa impresa non esponga solo
prodotti non valdostani.
Ci asterremo sull'emendamento presentato dal Consigliere Sandri,
chiediamo però all'Assessore che, nell'ambito di quella
Commissione, si tenga conto di questa osservazione.
Si dà atto che alle ore 18,22 riassume la Presidenza il
Presidente Giovanni BONDAZ.
PRESIDENTE:
Pongo in votazione l'emendamento presentato
dal Consigliere Sandri:
ESITO DELLA VOTAZIONE
Presenti 27
Votanti 4
Favorevoli 2
Contrari 2
Astenuti 23 (Aloisi, Beneforti, Borbey, Breuvé, Cout, De
Grandis, Dolchi, Faval, Fosson, Lanièce, Lanivi, Mafrica, Marcoz,
Millet, Pascale, Perrin, Pollicini, Ricco, Rolando, Rollandin,
Stévenin, Torrione e Voyat)
Il Consiglio non approva
PRESIDENTE:
Pongo in votazione l'art. 1 nel suo testo
originario:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 2:
ART. 2
1. I contributi previsti al precedente articolo 1 sono
concessi nelle seguenti misure:
- fino ad un massimo del 30% delle spese ammissibili per le
iniziative realizzate in Italia e, comunque, fino all'importo di
lire dieci milioni;
- fino ad un massimo del 40% delle spese ammissibili per le
iniziative realizzate all'estero e, comunque, fino all'importo di
quindici milioni.
Sono ammissibili le spese effettivamente sostenute per quota
d'iscrizione, affitto e allestimento dell'area espositiva,
inserzione nel catalogo, pubblicità, trasporti, pernottamenti,
vitto ed eventuali servizi di interpretariato e di assistenza
fornita da personale non dipendente dalle imprese
beneficiarie.
2. Per le iniziative realizzate da cooperative o da consorzi
ai quali partecipano almeno 5 aziende, le misure di cui al comma
precedente sono elevate rispettivamente al 40% ed al 60% e,
comunque, fino agli importi di lire quindici milioni e di lire
venti milioni.
PRESIDENTE:
All'art. 2, 2° comma, vi è l'emendamento
presentato dall'Assessore Lanivi, di cui do lettura:
Al 2° comma dell'art. 2 la parola "aziende" è sostituita con la
parola "imprese".
Lo pongo in votazione:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Pongo in votazione l'art. 2 nel testo così
emendato:
ART. 2
1.
I contributi previsti al precedente articolo 1 sono
concessi nelle seguenti misure:
- fino ad un massimo del 30% delle spese ammissibili per le
iniziative realizzate in Italia e, comunque, fino all'importo di
lire dieci milioni;
- fino ad un massimo del 40% delle spese ammissibili per le
iniziative realizzate all'estero e, comunque, fino all'importo di
quindici milioni.
Sono ammissibili le spese effettivamente sostenute per quota
d'iscrizione, affitto ed allestimento dell'area espositiva,
inserzione nel catalogo, pubblicità, trasporti, pernottamenti,
vitto ed eventuali servizi di interpretariato e di assistenza
fornita da personale non dipendente dalle imprese
beneficiarie.
2.
Per le iniziative realizzate da cooperative o da
consorzi ai quali partecipano almeno 5 imprese, le misure di cui al
comma precedente sono elevate rispettivamente al 40% ed al 60% e,
comunque, fino agli importi di lire quindicimilioni e di lire venti
milioni.
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Do lettura dell'art. 3:
ART. 3
1. Le domande dirette ad ottenere i contributi previsti dalla
precedente legge sono presentate all'Assessorato regionale
dell'Industria, Commercio, Artigianato e Trasporti almeno sessanta
giorni prima dell'inizio delle attività da realizzare, corredate
dai seguenti documenti:
a)
relazione dettagliata dell'attività da realizzare,
completa di programma e di previsione di spesa;
b)
copia autentica del contratto, nel caso di
consorzi.
2. Le domande sono sottoposte al parere di una apposita
commissione che accerta la validità dell'iniziativa, nominata dalla
Giunta regionale e così composta:
a)
l'Assessore all'Industria, al Commercio,
all'Artigianato e ai Trasporti o persona da lui delegata -
Presidente;
b)
un rappresentante per ciascuna categoria degli
agricoltori, degli artigiani, dei commercianti, della cooperazione
e degli industriali. I rappresentanti degli artigiani e della
cooperazione sono designati rispettivamente dalla Commissione
regionale per l'artigianato di cui all'art. 9 della L.R. 20.5.1986,
n. 24, e dalla Consulta regionale per la cooperazione di cui
all'art. 3 della L.R. 17.11.1978, n. 55. I rappresentanti delle
altre categorie sono scelti per sorteggio fra quelli designati
dalle rispettive associazioni di categoria presenti nella
Regione;
c)
un esperto designato dall'Assessore all'industria,
commercio, artigianato e trasporti;
d)
un esperto designato dall'Assessore
all'agricoltura, foreste ed ambiente naturale;
e)
un funzionario regionale designato dall'Assessore
dell'industria, commercio, artigianato e trasporti -
Segretario.
3.
La Giunta regionale adotta la deliberazione di
ammissione al contributo stabilendone l'importo.
4.
L'erogazione del contributo è disposta ad avvenuta
realizzazione dell'iniziativa, su presentazione di regolare
documentazione di spesa e sulla base delle spese
documentate.
PRESIDENTE:
All'art. 3 vi è l'emendamento presentato
dall'Assessore Lanivi, di cui do lettura:
Al 2° comma dell'art. 3, lettera b), il primo periodo è così
modificato:
"un rappresentante per ciascuna categoria degli artigiani, dei
commercianti e degli industriali; due rappresentanti della
cooperazione, di cui uno delle cooperative agricole".
Lo pongo in votazione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Pongo in votazione l'art. 3 nel testo così
emendato:
ART. 3
1. Le domande dirette ad ottenere i contributi previsti dalla
precedente legge sono presentate all'Assessorato regionale
dell'industria, commercio, artigianato e trasporti almeno sessanta
giorni prima dell'inizio delle attività da realizzare, corredate
dai seguenti documenti:
a)
relazione dettagliata dell'attività da realizzare,
completa di programma e di previsione di spesa;
b)
copia autentica del contratto, nel caso di
consorzi.
2. Le domande sono sottoposte al parere di una apposita
commissione che accerta la validità dell'iniziativa, nominata dalla
Giunta regionale e così composta:
a)
l'Assessore all'Industria, al Commercio,
all'Artigianato e ai Trasporti o persona da lui delegata -
Presidente;
b)
un rappresentante per ciascuna categoria degli
artigiani, dei commercianti e degli industriali; due rappresentanti
della cooperazione, di cui uno delle cooperative agricole. I
rappresentanti degli artigiani e della cooperazione sono designati
rispettivamente dalla Commissione regionale per l'artigianato di
cui all'art. 9 della L.R. 20.5.1986, n. 24, e dalla Consulta
regionale per la cooperazione di cui all'art.
3
della L.R.
17.11.1978, n. 55. I rappresentanti delle altre categorie sono
scelti per sorteggio fra quelli designati dalle rispettive
associazioni di categoria presenti nella Regione;
c)
un esperto designato dall'Assessore all'industria,
commercio, artigianato e trasporti;
d)
un esperto designato dall'Assessore
all'agricoltura, foreste ed ambiente naturale;
e)
un funzionario regionale designato dall'Assessore
dell'industria, commercio, artigianato e trasporti -
Segretario.
3. La Giunta regionale adotta la deliberazione di ammissione
al contributo stabilendone l'importo.
4. L'erogazione del contributo è disposta ad avvenuta
realizzazione dell'iniziativa, su presentazione di regolare
documentazione di spesa e sulla base delle spese
documentate.
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Do lettura dell'art. 4:
ART. 4
1. Gli incentivi di cui alla presente legge non sono
cumulabili con analoghi benefici, previsti da leggi statali o
regionali, aventi per oggetto le stesse spese.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Do lettura dell'art. 5:
ART. 5
1.
L'onere di lire centomilioni annui, derivante
dall'applicazione della presente legge, graverà sul capitolo 36150
all'uopo istituito nella parte spesa del bilancio di previsione
della Regione per l'esercizio 1987 e sui corrispondenti capitoli
dei bilanci per gli esercizi successivi.
2.
Alla copertura dell'onere di cui al comma
precedente si provvederà come segue:
-
per l'anno 1987 mediante riduzione di lire 100 milioni
dello stanziamento iscritto al capitolo 50100 "Fondo globale per il
finanziamento di spese per ulteriori programmi di sviluppo (spese
correnti)" a valere sull'apposito accantonamento previsto
all'allegato n. 8 - Settore 2 - Sviluppo economico - del bilancio
di previsione della Regione per l'anno 1987;
-
per gli anni 1988 e 1989, mediante utilizzazione per lire
200 milioni delle risorse disponibili relative al programma
2.2.2.09;
-
interventi promozionali per l'industria;
-
del bilancio pluriennale 1987/1989;
-
per gli anni successivi gli oneri previsti dalla presente
legge saranno iscritti con la legge d'approvazione dei relativi
bilanci.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Do lettura dell'art. 6:
ART. 6
1. Alla parte spesa del bilancio di previsione della Regione
per l'esercizio 1987 sono apportate le seguenti variazioni:
-
VARIAZIONE IN DIMINUZIONE
Cap. 50100 "Fondo globale per il finanziamento di spese per
ulteriori programmi di sviluppo (spese correnti)"
L. 100.000.000
-
VARIAZIONE IN AUMENTO
Settore 2.2.2.: sviluppo economico, programma 2.2.2.09:
interventi promozionali per l'industria. Codificazione
2.1.1.6.3.2.10.28.05 - Cap. 36150 (di nuova istituzione)
"Contributi per la realizzazione di iniziative promozionali per la
commercializzazione dei prodotti regionali".
L.R. n. L. 100.000.000
L.R. n. L. 100.000.000
PRESIDENTE:
Pongo in votazione l'art. 6 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Do lettura dell'art. 7:
ART. 7
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE:
Pongo in votazione l'art. 7 testè letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (Sandri)
Il Consiglio approva
PRESIDENTE:
Si passa alla votazione sul complesso della
legge per scrutinio segreto.
Accertata la non corrispondenza dei voti e dei resti, la prima
votazione viene dichiarata nulla. Si procede alla seconda votazione
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 28
Votanti 28
Favorevoli 27
Contrari 1
Il Consiglio approva
