Classificazione
EDILIZIA
Edilizia residenziale



Oggetto del Consiglio n. 2153 del 21 settembre 2006 - Resoconto
OGGETTO N. 2153/XII - Proroga del termine utile per la
presentazione delle domande di mutuo per la prima abitazione.
(Ritiro di mozione)
Mozione
Premesso che:
- secondo la vigente normativa il termine per la
presentazione delle domande di mutuo regionale per l'acquisto, la
costruzione e/o la ristrutturazione di unità immobiliari abitative
per la prima casa scade il 30 settembre 2006;
- molte commissioni edilizie dei comuni della Valle d'Aosta,
causa lo sciopero delle categorie professionali rappresentative
(ingegneri, architetti, geometri...), non hanno potuto approvare i
progetti architettonici relativi alle nuove costruzioni e/o
ristrutturazioni;
- l'impossibilità da parte dei comuni di rilasciare le
concessioni edilizie impedisce, di fatto, al cittadino la
presentazione nei termini della domanda del mutuo regionale per la
prima casa;
- l'impedimento di cui sopra e la scadenza annuale, oltre a
creare notevole disagio al singolo cittadino, sono motivo di
incremento della disoccupazione locale;
ciò premesso
Il Consiglio regionale
Impegna
la Giunta regionale e l'Assessore competente a compiere gli
atti necessari per:
1) prorogare il termine di presentazione delle domande di
mutuo al 30 novembre 2006;
2) ripristinare, come in passato, la doppia scadenza, ad
esempio entro il 30/06 e il 30/12 di ogni anno.
F.to: Viérin Marco - Comé - Lanièce - Stacchetti
Presidente
- La parola al Consigliere Viérin Marco.
Viérin M. (SA)
- La diamo per letta, aspettiamo la
risposta dell'Assessore.
Presidente
- Dichiaro aperta la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- La mozione pone un problema reale, in
particolare per quanto riguarda il primo punto; su questo la Giunta
aveva già a suo tempo fatto una riflessione e venerdì scorso ha
adottato una deliberazione che va in tale direzione. In effetti,
questa astensione dalla partecipazione alle Commissioni edilizie da
parte dei professionisti renderà impossibile rispettare la scadenza
naturale per la presentazione delle domande.
Per quanto riguarda il secondo punto, ho fatto già qualche
approfondimento in merito, rilevando che la doppia scadenza era in
auge fino al 2002, dopodiché è stato adottato il criterio della
scadenza unica. In ogni caso inviterei i proponenti della mozione a
ritirare la stessa, in quanto ritengo del tutto fondata la loro
richiesta del secondo punto, quindi mi rendo disponibile magari con
la loro presenza a fare un approfondimento presso gli uffici e di
valutare in quella sede i pro e i contro dell'una e dell'altra
soluzione, quindi di trovare una decisione che sia comune e che
vada nell'interesse dell'utenza. Non c'è una posizione preconcetta
di chiusura in questo senso.
Presidente
- La parola al Consigliere Stacchetti.
Stacchetti (SA)
- Delle dichiarazioni dell'Assessore non
possiamo che essere soddisfatti, in quanto sia la deliberazione di
Giunta, sia l'impegno preso in questo momento vanno nella direzione
che speravamo. La soddisfazione quindi è di 3/4, per l'ultimo
quarto aspettiamo quando l'Assessore ci inviterà a sederci attorno
a un tavolo per migliorare questo secondo punto, dove chiediamo il
ritorno come era prima a 2 periodi di scadenza per la presentazione
delle domande del mutuo regionale prima casa.
Ritiriamo la mozione.
Président
- La motion est retirée.
Il Consiglio prende atto del ritiro della mozione.
