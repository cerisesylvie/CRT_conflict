Classificazione
ACQUE
Acque pubbliche



Oggetto del Consiglio n. 3382 del 19 marzo 2008 - Resoconto
OGGETTO N. 3382/XII - Interrogazione: "Prelevamento dalle
acque della Dora di un quantitativo di ghiaia superiore a quello
autorizzato".
Interrogazione
Venuti a conoscenza che due aziende valdostane, secondo un
rapporto della Stazione Forestale di Pont-Saint-Martin, avrebbero
prelevato dalla Dora un quantitativo sette volte superiore a quello
autorizzato e che vi sarebbe un mancato pagamento di circa 300 mila
€ per i diritti regionali legati all'estrazione di tale
materiale;
Ricordato che, secondo le informazioni di stampa, la Regione
avrebbe autorizzato in tale tratto di fiume solo un prelievo di
soli 14 mila metri cubi di ghiaia, da suddividere in tre anni, a
fronte anche di lavori di sistemazione idraulica, in base al Piano
di Tutela delle Acque;
In attesa di acquisire il parere dell'Autorità Inquirente cui
sono stati sottoposti tali fatti;
i sottoscritti Consiglieri regionali
Interrogano
l'Assessore competente per conoscere:
1) quali siano i termini delle concessione autorizzativi
rilasciata dalla Regione a queste due ditte ed in base a quale
normativa regionale;
2) quali siano gli elementi essenziali del rapporto della
Stazione Forestale di Pont-Saint-Martin, sul problema;
3) se sia ipotizzabile, sulla base dei dati conosciuti, che
vi sia un danno a carico dell'Amministrazione regionale, sia in
termini ambientali che in termini finanziari;
4) se sia stato avviato un sistematico controllo di tutte le
autorizzazioni rilasciate per l'estrazione di ghiaia, al fine di
escludere che siano avvenuti altri prelievi abusivi.
F.to: Sandri - Fontana Carmela
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Con riferimento al primo quesito, faccio
presente che l'autorizzazione è stata rilasciata il 28 febbraio
2006 alla ditta "Icoval" alla quale si è affiancata nella
realizzazione dell'intervento la ditta "Servival". I lavori sono
relativi al "Progetto pilota di recupero ambientale della Dora
Baltea" nei Comuni di Donnas e di Pont-Saint-Martin e rappresentano
un esperimento rispetto a quanto previsto dal Piano regionale di
tutela delle acque relativamente agli interventi di recupero e
riqualificazione dei corsi d'acqua. Si tratta di un'opera che
prevede che sia realizzato, all'interno delle arginature della Dora
Baltea, il cosiddetto "alveo di magra" nel quale convogliare le
acque del fiume in condizioni di magra, con un percorso cosiddetto
"meandriforme" e con ripristino della sequenza buca, piana,
raschio, cioè una successione di questi 3 elementi. In questo modo
si intende ricreare condizioni di habitat più vicine a quelle di un
habitat naturale e quindi favorire il ripopolamento ittico. La
realizzazione degli interventi in alveo di asportazione e
movimentazione di materiale con posa di blocchi avviene infatti in
periodi molti brevi, ai quali segue un periodo di assestamento con
monitoraggio delle specie ittiche presenti e delle condizioni
ambientali. I lavori sono realizzati in regime di concessione ai
sensi del Testo unico sulle acque visto che il materiale inerte
asportato può avere un valore commerciale nel settore edile,
essendo al materia disciplinata a livello statale. La Regione ha
disciplinato con propria deliberazione l'ammontare dei canoni
demaniali.
Con riferimento al 2° quesito, la Stazione forestale di
Pont-Saint-Martin ha avviato una contestazione secondo la quale
sarebbe stato asportato un quantitativo di inerti superiore a
quello autorizzato, valutato in circa 100.000 metri cubi, e che
all'asportazione abbiano partecipato anche camion di ditte diverse
da quelle autorizzate.
Per quanto riguarda il 3° quesito, non vi è alcun danno a
livello ambientale, visto che il monitoraggio effettuato sulle
condizioni dell'ittiofauna ha rilevato un consistente aumento delle
popolazioni ittiche presenti, conseguendo così l'obiettivo che si
prefiggeva l'intervento. Dal punto di vista finanziario, ricordo
che l'autorizzazione alla realizzazione dell'intervento prevede che
la valutazione del canone eventualmente da corrispondere come
corrispettivo del materiale asportato sia valutato una volta
completato l'intervento, previsto in 3 anni. Alla fine del triennio
potrà infatti essere valutato l'impegno necessario nel
monitoraggio, l'entità dei lavori eseguiti e necessari per
mantenere in efficienza l'assetto idraulico dato al corso d'acqua a
fronte dei quantitativi di materiale asportati. Non essendo
terminato l'intervento non è stata quindi al momento effettuata
alcuna quantificazione dei canoni demaniali dovuti. Tali interventi
sono comunque valutabili da parte dei tecnici dell'Assessorato in
almeno 350.000 euro...
(interruzione del Consigliere Sandri, fuori
microfono)
... questo è il valore complessivo dell'intervento, dopodiché si
andranno a vedere le ore degli interventi, il valore del materiale
buono..., per arrivare a definire esattamente qual è il canone.
Per quanto riguarda il 4° quesito, ricordo che tutte le
autorizzazioni rilasciate per l'asportazione di inerti sono
controllate dai tecnici regionali per quanto riguarda le modalità
specifiche dell'intervento e dal Corpo forestale come organo di
sorveglianza che, come nel caso di cui si tratta, ha prontamente
rilevato quelle che riteneva essere delle difformità.
Président
- La parole au Conseiller Sandri.
Sandri (PD)
- È una risposta un po' primaverile quella
dell'Assessore Cerise, nel senso che è un po' come il vento di
marzo, gira un po' di qua e un po' di là, non si capisce da che
parte giri... se gira dalla parte dei cavatori o se gira dalla
parte dell'Amministrazione regionale e del Corpo forestale della
Regione. Questa è una risposta che ci preoccupa, perché al di là
della valutazione nello specifico, che continueremo a monitorare -
per cui non escludiamo di tornare sull'argomento in uno dei
prossimi Consigli - quello che emerge dalla risposta dell'Assessore
è che l'esperimento è andato male, è andato molto male. Se questo
era un esperimento dal punto di vista ambientale e già al primo
esperimento la forestale esprime gravi perplessità sulla gestione,
perché il materiale di risulta è 10 volte superiore a quello che
era stato autorizzato in 3 anni, ed è stato portato via in uno,
questa è una roba mica da ridere!
Qui c'è un'Amministrazione regionale che viaggia con 2 indirizzi
politici diversi: uno che è quello dei tecnici regionali che non si
sono accorti di niente, perché hanno detto che tutto andava bene...
c'erano perfino più pesci! C'era una buca grossa come una casa che
ha insospettito tutti, per cui arrivano i forestali che dicono una
cosa diversa. Volevo capire se lei, con il suo venticello, va
dietro ai cavatori o va dietro alla forestale, questo non lo ha
detto ed è grave, perché è un indirizzo politico che deve dire che
le cose devono essere fatte secondo le regole. In questo caso, se
fosse emerso che c'è stato un prelievo superiore a quello che era
stato preventivato, credo che qualcosa si sarebbe dovuta fare;
invece ha affrontato il tema un po' come: "va tutto bene, Madama la
Marchesa", ci sono perfino più pesci! Dopodiché abbiamo un
intervento da 350mila euro in cui il cavare e portare via il
materiale in 3 mesi o in 3 anni, anche in termini finanziari, cuba
in modo profondamente diverso, ma... noi non lo sappiamo,
guarderemo alla fine come è andata a finire.
Non avete avuto un'idea di farvi un preventivo? Portiamo via
30mila metri cubi e questi valgono un tot... avere un minimo di
idea? A noi Consiglieri regionali di opposizione "ci fanno le
pulci" sulla 10mila euro quando presentiamo un progetto di legge se
non ha la copertura finanziaria, e voi vi permettete di non avere
uno straccio di progetto finanziario su un intervento di 350mila
euro? Ma cos'è questa... l'allegra amministrazione?
Mi dispiace, perché non credo che sia nel modo di comportarsi
del suo Assessorato, non l'ho mai trovato in questi anni; ho sempre
avuto modo di riscontrare che il comportamento era completamente
diverso. Non dico che i cavatori... dico semplicemente che questo
intervento ha suscitato delle perplessità e queste dovevano essere
affrontate con maggiore determinazione e attenzione, ma anche ci
doveva essere un progetto finanziario e un progetto economico molto
più preciso di quello che c'è, ed è grave che lei non abbia a
disposizione questi dati. Di questi 350mila euro che mi costa
l'intervento, quanti ne recupero con il materiale: 10mila, 100mila,
un milione? Non so niente, alla fine vedremo. Questa è "allegra
finanza", ma anche "allegro atteggiamento ambientale", perché in
quella buca c'erano delle alghe terribili, mai viste in Valle, che
sono nate perché c'era una buca enorme! Ci saranno stati anche i
pesci, ma di certo quello che lei chiama una "ricostruzione
ambientale" diciamo quasi naturale dell'alveo di magra, ha portato
a un dissesto perché là c'è una conformazione che non è
naturale.
Credo che qua si debbano mettere in piedi dei controlli diversi,
perché chi lavora in quel settore sia tutelato, ma che sia tutelata
anche la Regione e il suo ambiente, e mi sembra che da questo punto
di vista lei sia fallito su tutti e 3 gli obiettivi!
