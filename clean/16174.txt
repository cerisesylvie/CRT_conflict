Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2524 del 16 aprile 1997 - Resoconto
SEDUTA POMERIDIANA DEL 16 APRILE 1997
OGGETTO N. 2524/X Subconcessione per la durata di anni trenta,
alla Società Electrorhêmes, di derivazione d'acqua dal torrente
Dora di Rhêmes, in Comune di Rhêmes-Notre-Dame per produzione di
energia elettrica (Centrale Thumel).
Deliberazione Il Consiglio
Premesso che con domanda in data 30 luglio 1990 la Società
Electrorhêmes ha chiesto all'Amministrazione regionale la
subconcessione di derivare dal torrente Dora di Rhêmes, in Comune
di Rhêmes-Notre-Dame, moduli medi 13,42 di acqua per produrre, sul
salto di mt. 187, la potenza nominale media di KW. 2460.
Rilevato che con istanza in data 3 giugno 1993, a variante della
domanda 30 luglio 1990, la società Electrorhêmes ha chiesto
all'Amministrazione regionale la subconcessione di derivare dal
torrente Dora di Rhêmes, in Comune di Rhêmes-Notre-Dame, moduli max
27 e medi 13,47 di acqua per produrre, sul salto di mt. 223,80 la
potenza nominale media di KW. 2955,50.
Accertato che le varianti apportate consistono essenzialmente,
mantenendo inalterato il punto di presa, nello spostamento della
centrale più a valle della fraz. Thumel e nella conseguente diversa
ubicazione delle opere di restituzione per cui, trattandosi di
varianti sostanziali, la domanda 3 giugno 1993 è stata istruita con
domanda ex-novo.
Precisato che la domanda, corredata dal relativo progetto a
firma "Studio di Architettura ed Ingegneria" di Cometto,
Coquillard, Nebbia e Noussan, prevede la costruzione di un impianto
del tipo ad acqua fluente costituito da canale di derivazione,
vasca dissabbiatrice e di carico, condotta forzata, edificio di
produzione e canale di restituzione.
Tenuto presente che:
- il Magistrato per il Po di Parma, con nota n. 1979 in data 21
febbraio 1994, ha rilasciato il nulla-osta nei riguardi idraulici
per l'ammissione ad istruttoria della domanda di cui si tratta;
- l'Autorità di Bacino del Fiume Po, di Parma, con nota n. 402
in data 17 marzo 1994, ha espresso il proprio parere ai sensi
dell'articolo 3 del D.L. 12 luglio 1993 n. 275, osservando che le
opere o sistemi finalizzati al mantenimento di un minimo deflusso
per la salvaguardia ambientale tra la presa e la restituzione
assicurano un rilascio nel limite progettale di 60 l/sec. mentre
appare più consono garantire un deflusso nella misura di 157 l/sec,
come previsto dalla normativa in atto nella Regione Piemonte e che
non si individuano altresì gli elementi necessari a garantire il
rispetto del R.D. 8 ottobre 1931 n. 1604 riguardante la possibilità
di spostamento della fauna ittica all'interno del corso d'acqua ed
ha pertanto dichiarato di non poter esprimere parere
favorevole;
- con nota in data 27 aprile 1994 è stato comunicato
all'Autorità di Bacino che, essendo in corso di predisposizione una
specifica normativa per la determinazione dei criteri di calcolo
del minimo deflusso vitale nella Regione Autonoma della Valle
d'Aosta, la richiesta di subconcessione della Soc. Electrorhêmes
verrà sottoposta a tale normativa non appena definita;
- con deliberazione del Consiglio regionale n. 1193/X in data 22
febbraio 1995 sono stati approvati i criteri provvisori per la
valutazione e l'esame delle domande di concessione e subconcessione
di derivazione d'acqua, in particolare al fine di garantire nei
corsi d'acqua oggetto di derivazioni, un minimo deflusso vitale
costante a valle delle opere di presa;
- con nota in data 5 giugno 1995, la Società Electrorhêmes è
stata invitata a ritirare la documentazione già presentata
all'Ufficio Concessioni Acque al fine di adeguarla ai nuovi criteri
fissati dalla deliberazione di cui sopra, e la suddetta Società ha
provveduto ad apportare le opportune modifiche ed integrazioni
necessarie, calcolando il M.D.V. e prevedendo la scala di risalita
per l'ittiofauna;
- l'ENEL - Compartimento di Torino, con nota prot. n. 481 in
data 7 aprile 1994 ha fatto presente di non avere alcuna
particolare osservazione da formulare, ai sensi dell'articolo 18
del DPR 342 del 18 marzo 1965, circa la domanda sopraddistinta;
- l'avviso di presentazione della domanda 3 giugno 1993 della
Società Electrorhêmes è stato pubblicato sul FAL della Valle
d'Aosta n. 7 in data 5 marzo 1994 e riprodotto nel n. 99 della
Gazzetta Ufficiale della Repubblica Italiana (parte inserzioni) in
data 30 aprile 1994 senza dar luogo alla presentazione di domande
incompatibili e concorrenti;
- con deliberazione della Giunta regionale n. 10349 in data 15
dicembre 1995 è stata espressa la valutazione positiva condizionata
sulla compatibilità ambientale del progetto, subordinandola
all'osservanza delle seguenti condizioni:
a) sia garantito un deflusso minimo vitale a valle dell'opera di
presa di 180 l/sec;
b) siano rispettate le prescrizioni espresse dal Servizio
Sistemazioni Idrauliche e Difesa del Suolo dell'Assessorato
dell'Agricoltura, Forestazione e Risorse Naturali;
c) siano scrupolosamente osservate le misure di mitigazione
degli impatti, suggerite dallo studio di impatto ambientale;
d) sia realizzato un sistema di captazione idrica che permetta
un controllo immediato della portata del torrente, nonché la posa a
valle della presa, di una strumentazione per la verifica del
rilascio e di un passaggio artificiale per la risalita
dell'ittiofauna;
e) la pista provvisoria di collegamento per i mezzi di cantiere
dovrà essere dismessa, riportando l'area interessata allo stato
preesistente;
f) rilevato che le opere di presa si presentano eccessivamente
rigide, si richiede, se possibile, la sostituzione dei muri a lato
della presa con scogliere inclinate, raccordate ai massi
isolati;
g) in merito al progetto di bonifica in loc. Thumel, sia
valutata l'opportunità, ai fini del paesaggio di mantenere la nuova
conformazione del territorio con un leggero riporto di terra
vegetale atto a favorire la rinaturazione;
- con ordinanza dell'Assessore ai Lavori Pubblici n. 189 in data
25 gennaio 1996 è stato disposto il deposito della domanda 3 giugno
1993 e del relativo progetto presso l'Assessorato dei LL.PP. della
Regione per 15 giorni consecutivi decorrenti dal 1 febbraio 1996, a
disposizione di chiunque intendesse prenderne visione nelle ore
d'ufficio;
- copia dell'ordinanza è stata affissa per il predetto periodo
di 15 giorni all'albo pretorio del Comune di Rhêmes-Notre-Dame e
copia della medesima è stata inviata al Consorzio regionale Pesca,
al Magistrato per il Po di Parma, al Ministero dei LL.PP., alla
Sezione Idrografica del Po, alle Associazioni Irrigue Est-Sesia ed
Ovest Sesia, all'Assessorato Agricoltura e Forestazione, servizi
S.I.D.S. e Forestazione, all'Assessorato dell'Ambiente, Servizio
Tutela Ambiente, alla Prima Direzione del Genio Militare, all'ENEL
- Compartimento di Torino, all'Assessorato del Turismo, Uff.
Sovraintendenza, all'Assessorato dell'Industria e Commercio, Serv.
Energia, all'Autorità di Bacino del fiume Po di Parma, alla
Comunità montana Grand-Paradis, all'Amministrazione del Parco
Nazionale del Gran Paradiso ed alla Società Electrorhêmes;
- la pubblicazione presso il comune di Rhêmes-Notre-Dame, come
risulta dal referto in calce all'ordinanza, è regolarmente avvenuta
ed ha dato luogo alla presentazione, da parte delle Associazioni
Irrigue Est-Sesia di Novara ed Ovest-Sesia di Vercelli, di due
esposti, datati 8 febbraio 1996 e 6 febbraio 1996 con i quali, a
salvaguardia delle dotazioni idriche dei canali Naviglio di Ivrea,
Depretis e Farini, derivati dalla Dora Baltea, della quale il
torrente Dora di Rhêmes è tributario, le Associazioni Irrigue
chiedono che nel disciplinare di subconcessione vengano inserite le
seguenti precisazioni:
a) nell'impianto idroelettrico di cui trattasi non si potranno
realizzare bacini di invaso;
b) i manufatti per la derivazione e la restituzione dell'acqua
dovranno essere dotati di edifici idonei alla misurazione della
portata assentita;
c) le manovre di invaso e di svaso del canale di carico della
centrale dovranno essere attuate con una gradualità tale da evitare
ogni e qualsiasi turbamento del regime idraulico del corso d'acqua
interessato.
Precisato che il canale di derivazione, come stabilito
nell'articolo 6 del disciplinare di subconcessione, dovrà essere
dotato di paratoia regolata in modo da garantire che non entri
nella derivazione una quantità d'acqua superiore a quella di
subconcessione, inoltre l'impianto è del tipo ad acqua fluente, in
quanto la vasca di carico serve esclusivamente alla regolazione
della portata ed è di dimensioni talmente modeste, per cui non sono
da temere turbamenti di regime idraulico dei corsi d'acqua
interessati. Comunque, a maggior tutela delle dotazioni idriche
preesistenti, poste a valle della derivazione in oggetto, le
precisazioni richieste dalle citate Associazioni Irrigue, sono
state inserite nell'articolo 8 del disciplinare di
subconcessione.
Rilevato altresì che la visita locale di istruttoria, come
stabilito nell'ordinanza, è regolarmente avvenuta il 7 marzo 1996
ed alla medesima sono intervenuti i funzionari dell'Ufficio
Concessioni Acque della Regione, l'Ing. Frassy Lorenzo del Servizio
Energia dell'Ass. Industria e Commercio, il Dott. Chentre Lorenzo e
Bozon Gabriele, in rappresentanza della Soc. Electrorhêmes, il sig.
Bérard Battista, sindaco del Comune di Rhêmes-Notre-Dame ed i Sigg.
Di Bello Luigi e Lugli Katia, dell'Enel - Direzione Costruzioni di
Torino, i quali hanno rinunciato ad effettuare il sopralluogo alle
località interessate dalla futura derivazione, in quanto a tutti
conosciute e rispondenti di massima alle rappresentazioni grafiche
di progetto. Il dott. Chentre ha preso atto degli esposti delle
Associazioni Irrigue ed in merito ha fatto presente che,
trattandosi di impianto privo di bacino di invaso, non sono
temibili turbamenti di regime idraulico dei corsi d'acqua
interessati. Il sig. Di Bello ha fatto presente che la
realizzazione dell'impianto non interferisce con impianti ENEL
esistenti.
Tenuto presente che:
- l'opera di presa sarà del tipo a soglia derivante con griglia
verticale saldamente ancorata ed opportunamente protetta;
- il fondo dell'alveo del torrente, per un tratto a monte e a
valle della traversa verrà lastricato in pietra, al fine di
consentire lo smaltimento agevole degli inevitabili apporti di
materiale da parte del torrente stesso;
- le acque captate verranno dissabbiate in apposita vasca di
sedimentazione, realizzata in caverna;
- la vasca di carico, anch'essa realizzata in caverna, sarà
coperta superiormente da un grigliato orizzontale, sopra al quale
verrà installato il misuratore di livello ad ultrasuoni che
sovraintende alla regolazione dell'apertura dei distributori delle
turbine poste in centrale;
- la condotta forzata sarà costituita da tubi saldati in acciaio
e sarà prevista in galleria per l'intera lunghezza;
- la centrale verrà realizzata in caverna, sulla sinistra
orografica della Dora di Rhêmes, a valle delle case della fraz.
Thumel;
- a valle delle turbine, le acque in uscita verranno immesse nel
canale di scarico che, realizzato nella zona sottostante il piano
di calpestio della centrale, convoglierà all'esterno le stesure per
restituirle nuovamente alla Dora di Rhêmes, a quota 1848
m.s.m.;
- il dislivello tra i pelo morto dell'acqua, nella vasca di
carico dell'impianto, a quota 2074,80 m.s.m. e quello del canale di
restituzione, a valle dei meccanismi motore, a quota 1851 m.s.m. è
di mt. 223,80. In conseguenza la potenza nominale media annua
dell'impianto, sulla portata di moduli medi 13,47, risulta: 1347 x
223,80: 102 = KW. 2955,48.
Rilevato, quindi, in considerazione di quanto sopra esposto,
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max.
27 e medi 13,47 si può subconcedere avendo riguardo delle
condizioni locali, delle utenze preesistenti e della specie di
derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) la derivazione corrisponde alla razionale utilizzazione del
torrente Dora di Rhêmes ed è compatibile con il buon regime
idraulico, senza che occorrano, oltre a quelle inserite nel
disciplinare di subconcessione, speciali garanzie a tutela di detto
regime, essendo stato correttamente calcolato il MDV sulla base dei
criteri e delle prescrizioni di cui alla deliberazione del
Consiglio regionale n. 1193/X in data 22 febbraio 1995;
6) per l'uso della derivazione non sono temibili inquinamenti
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
6127 in data 27 maggio 1996 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare.
Accertato che, essendo la Electrorhêmes S.r.l. una società a
maggioranza di capitale pubblico con sede in Valle d'Aosta, può
esserle rilasciata la subconcessione per una potenza nominale media
superiore a 2000 KW, così come stabilito nell'allegato 1B - della
deliberazione consiliare n. 2333/X in data 18 dicembre 1996.
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione.
Vista la legge regionale 8 novembre 1956 n. 4.
Visto il parere favorevole rilasciato dal titolare delle
funzioni di responsabile del Servizio assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto degli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di subconcedere, per la durata di anni trenta successivi e
continui, decorrenti dalla data del decreto di subconcessione, alla
Società Electrorhêmes, con sede in Introd, giusta la domanda
presentata in data 3 giugno 1993, a variante dell'istanza 30 luglio
1990, di derivare dal torrente Dora di Rhêmes, in comune di
Rhêmes-Notre-Dame, moduli max 27 (litri al minuto secondo
duemilasettecento) e medi 13,47 (litri al minuto secondo
milletrecentoquarantasette) di acqua per produrre, sul salto di mt.
223,80, la potenza nominale media di Kw. 2955,48, nell'impianto
denominato "Centrale Thumel";
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della Società
Electrorhêmes;
4) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 30.244.905
(trentamilioniduecentoquarantaquattromilano-vecentocinque) pari a
mezza annualità del canone, a titolo di cauzione ai sensi
dell'articolo 11 del T.U. 11 dicembre 1933 n. 1775; somma che verrà
restituita, ove nulla-osti, al termine della subconcessione;
b) lire 1.512.255
(unmilionicinquecentododicimiladuecentocinquanta-cinque) pari ad un
quarantesimo del canone, per gli scopi di cui all'articolo 7 del
T.U. 11 dicembre 1933 n. 1775; somma da introitare al capitolo
08800 della parte ENTRATE del bilancio preventivo della Regione per
il corrente esercizio finanziario (Provento delle concessioni e
subconcessioni di acque pubbliche e miniere);
c) lire 2.000.000 (duemilioni) quale somma a disposizione
dell'Amministrazione regionale (Ufficio Concessioni Acque
dell'Assessorato dei Lavori Pubblici) per spese di sorveglianza,
esperimenti di portata, collaudo, registrazione di atti, eccetera
somma da introitare al Capitolo 13500 della parte ENTRATE del
bilancio preventivo della Regione per il corrente anno finanziario
(Gestione di fondi per conto terzi per istruttoria domande e
pratiche varie);
5) di stabilire, come specificato nell'articolo 11 del
disciplinare di subconcessione, in lire 60.489.810
(sessantamilioniquattrocentot-tantanovemilaottocentodieci) il
canone annuo da versare anticipatamente alla Regione, anno per
anno, a decorrere dalla data del decreto di subconcessione, somma
da introitare al Capitolo 08800 della parte ENTRATE del bilancio
preventivo della Regione per il corrente anno finanziario (Provento
di concessioni e subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Disciplinare di subconcessione
(...omissis...)
Président La parole au Conseiller Chiarello.
Chiarello (RC) Avevo già fatto questa domanda all'Assessore in
Commissione. In questa delibera di subconcessione non è spiegato a
chi viene venduta la corrente elettrica, a che scopo viene
utilizzata.
Dato che nei diversi incontri che abbiamo avuto con l'Enel in
questo periodo si è detto che l'Enel non pagava il surplus per kwh,
quindi diventava non più economica, volevo almeno sapere a chi
viene venduta e come viene utilizzata, dato che manca un piano
energetico e un piano delle acque.
Président La discussion est ouverte. S'il n'y a pas d'autres qui
demandent la parole, je déclare close la discussion générale. La
parole à l'Assesseur des travaux publics, Lavoyer.
Lavoyer (ADP-PRI-Ind) Prima di lasciare al collega Mafrica di
completare la mia risposta anche in base a quanto richiesto dal
Consigliere Chiarello, volevo sottolineare, vista la battuta che ha
fatto il Consigliere sul piano energetico, che il Consiglio
regionale con delibera n. 2333 del 18 dicembre 1996 ha approvato
una modifica alla delibera iniziale che andava a regolamentare il
calcolo del minimo deflusso vitale, non ad hoc per questo tipo di
intervento, ma proprio per chiarire che questo è il tipico
intervento dove c'era bisogno di avere un chiarimento. Le
perplessità addotte da Chiarello sono parzialmente superate dal
fatto che questa Società è a capitale in maggioranza privato, nel
senso che il 25 percento delle azioni è della Finaosta, il 12,5
percento del Comune di Rhêmes-Notre Dame, il 12,5 percento del
Comune di Rhêmes-Saint-Georges, il 12,5 percento del Comune di
Introd e solo il 37 percento è privato quindi, prevalentemente, le
finalità sono quelle legate alle esigenze dei due Comuni.
Adesso l'Assessore Mafrica potrà integrare la risposta per
quanto attiene gli aspetti di tipo economico generale, però questo
mi sembrava doveroso sottolinearlo.
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) Il Consigliere Chiarello ha partecipato
sabato ad una riunione specifica in cui si è fatto il punto sulla
situazione normativa per ciò che riguarda l'Enel e la Valle
d'Aosta.
Allo stato attuale delle normative nessuno, tranne le aziende
municipalizzate già esistenti, può distribuire energia elettrica
tranne che per l'autoconsumo. Qui i soggetti sono: Finaosta con il
25 percento, tre comuni e un privato; per l'autoconsumo possono
procedere, altrimenti l'unica possibilità è la vendita
all'ENEL.
La domanda era precedente perché l'iter di questa domanda risale
al ?90, se hanno presentato per tempo la richiesta di cessione
all'ENEL, rientrano nei prezzi antecedenti alle ultime
disposizioni. Sono le nuove domande che non vengono più
riconosciute dall'ENEL, le domande presentate al 31 dicembre 1995
che già avevano seguito un certo iter potevano avere il
riconoscimento per la cessione all'ENEL dei prezzi previsti con i
sovrapprezzi.
Presidente Pongo in votazione la delibera in oggetto:
Presenti: 28
Votanti e favorevoli: 26
Astenuti: 2 (Chiarello e Lanièce)
Il Consiglio approva
