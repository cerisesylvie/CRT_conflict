Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2700 del 25 luglio 2023 - Resoconto
OGGETTO N. 2700/XVI - Interpellanza: "Interventi per
risolvere le problematiche relative al personale infermieristico
dell'Azienda J.B. Festaz".
Bertin (Presidente) -
Punto n. 65. Per illustrare
l'interpellanza, si è prenotata la consigliera Erika Guichardaz,
alla quale passo la parola.
Guichardaz E. (PCP) -
Torniamo a parlare di J.B. Festaz e
lo torniamo di nuovo a fare vista la chiusura nel non voler venire
in Commissione, dove molte di queste tematiche, forse, avrebbero
potuto essere risolte. Ma evidentemente si preferisce venire in
Aula. Questa volta ci concentriamo invece su tematiche diverse
rispetto a quelle affrontate questa mattina: la tematica della
formazione, l'appalto per l'accoglienza degli utenti di UAP (Unità
di Assistenza Prolungata), la copertura notturna per esigenze della
Casa di riposo del nucleo Alzheimer e l'incarico stragiudiziale
affidato dal J.B. Festaz.
Rispetto alla formazione, sia io che il consigliere Aggravi, nel
Consiglio del 19 di giugno, avevamo evidenziato che eravamo stati
contattati in merito a una formazione che il personale del J.B.
Festaz stava facendo nei confronti degli infermieri di Variney.
Quindi, in questa interpellanza io le chiedo quali siano gli
atti che sono intercorsi per poter avviare questa formazione, quali
sono gli enti decisori di tale procedura, le motivazioni della
predisposizione della stessa e chi era il responsabile della
privacy
rispetto ai pazienti. Questo, rispetto alla
formazione.
Invece, sulla questione dell'appalto per l'accoglienza degli
utenti UAP, ne abbiamo parlato in interpellanze precedenti: nulla
abbiamo visto. Magari poi non abbiamo notato bene le delibere fatte
dall'Azienda USL, ma nulla abbiamo visto sull'integrazione
dell'appalto per l'accoglienza degli utenti del
setting
di
UAP.
Come abbiamo detto questa mattina, l'unico affidamento che
abbiamo visto è quello rispetto ai lavori di ventilazione della
struttura di Variney, struttura che era assente di questa parte e
che necessitava quindi di adeguamenti, più o meno per 140 mila
euro: stiamo parlando di un costo di questo genere.
Come dicevo, anche lei ha sottolineato che per questa tipologia
di utenti deve essere prevista un'integrazione all'appalto, che è
stato fatto e che è stato vinto dalla cooperativa Quadrifoglio;
quindi chiediamo se quest'integrazione sia stata fatta, sia per
quello che riguarda gli aspetti strutturali, sia rispetto alle
professionalità da prevedere; i relativi costi di
quest'integrazione e se vengono mantenuti gli stessi minutaggi che
erano presenti all'interno della struttura di RSA (Residenza
Sanitaria Assistenziale) e di UAP.
Invece, per quello che riguarda la copertura notturna delle
esigenze della Casa di riposo nucleo Alzheimer, lei in una
precedente interpellanza ci aveva detto che non era un problema se
gli infermieri della RSA si spostavano in ospedale, perché la
copertura era prevista dalla Casa di riposo.
Quello che noi le chiediamo è come intende risolvere la
problematica riferita alle unità infermieristiche necessarie in
orario notturno, visto che il trasferimento in blocco delle unità
di RSA non potrà coprire le esigenze della Casa di riposo e quelle
del nucleo Alzheimer.
Infine, rispetto all'incarico stragiudiziale affidato dal J.B.
Festaz, abbiamo visto questa delibera: c'era già stato un incarico
precedente, poi c'è stato questo nuovo incarico, l'otto di giugno
2023, sempre in materia di personale; chiediamo se la Giunta abbia
approvato quest'incarico stragiudiziale, tenuto conto anche della
legge regionale che definisce le competenze, i compiti e le
modalità del J.B. Festaz.
Presidente -
Assessore Marzi per la risposta.
Marzi (SA) -
Al fine di garantire la continuità
assistenziale con le stesse modalità organizzative è stato
programmato un affiancamento fra il personale delle due strutture
residenziali dei nuclei RSA (Residenza Sanitaria Assistenziale) e
UAP (Unità di Assistenza Prolungata) del J.B. Festaz con quella
della struttura di Variney.
L'affiancamento osservativo, condiviso tra i dirigenti e i
funzionari dell'Azienda USL e J.B. Festaz, è tuttora in corso e si
è per ora svolto nelle giornate del 19, 20 e 21 giugno scorso nel
turno del mattino, alla presenza di un infermiere della cooperativa
che opera nella struttura di Variney.
Il titolare del trattamento, venendo alla domanda dei dati
personali dei pazienti RSA- UAP, è l'Azienda USL, la quale ha
nominato l'azienda J.B. Festaz responsabile del trattamento dei
dati degli utenti del servizio. Entrambe le aziende operano sui
dati comuni, mediante i rispettivi soggetti incaricati.
Nel merito della gestione dei dati di natura particolare dei
pazienti, il referente
privacy
per il reparto di pertinenza
è soggetto ad individuazione esclusiva, da parte del titolare che
lo ha incaricato, nel suo responsabile clinico, da cui discendono
le nomine degli autorizzati, ma è bene anche precisare che
nell'ambito dell'affiancamento osservativo, non vi è stato alcun
accesso alla documentazione clinico assistenziale.
Venendo alla risposta 2, l'atto da parte dell'Azienda USL non è
stato ancora redatto in quanto, per formalizzare la modifica al
contratto, è necessario aver definito la data di avvio
dell'attività UAP che potrà essere determinata con precisione solo
a seguito della sottoscrizione del protocollo d'intesa tra
l'Azienda USL e la struttura J.B. Festaz.
Come avevamo già riferito in risposta ad una precedente
iniziativa consiliare sul tema, l'Azienda USL ha comunicato che,
rispetto ai maggiori costi determinati dalla modifica contrattuale,
procederà senza alcun problema con l'aumento delle spettanze
economiche. Le stesse, infatti, ammontano a circa 135 mila euro,
Iva inclusa, importo rientrante nel quinto d'obbligo assolutamente
capiente.
Confermiamo quindi che l'attivazione del nucleo UAP prevede la
presenza delle seguenti figure professionali, secondo quanto
previsto dalla delibera di Giunta regionale 2418/2006: direttore
sanitario e coordinatore clinico, medico di struttura, infermiere
con funzioni di coordinamento, infermieri, OSS (Operatorio Socio
Sanitari), educatore professionale, terapista della riabilitazione,
logopedista.
Riguardo agli adeguamenti della struttura necessari all'avvio
dei servizi, i lavori effettuati hanno, per il momento riguardato
la tinteggiatura, piccole sistemazioni del tetto e potenziamento
della rete elettrica, ed è in previsione, come da lei richiamato,
l'adeguamento dell'impianto di ossigeno.
Venendo alla risposta alla domanda n. 3, come abbiamo già avuto
modo di precisare in risposta ad iniziative precedenti sul medesimo
argomento, il tema oggetto di attenta valutazione del confronto
tecnico è contenuto nel progetto di interesse specifico svoltosi
negli scorsi mesi e nel protocollo d'intesa approvati con delibera
della Giunta regionale di ieri.
Le unità di infermiere che oggi, oltre ad operare presso i
nuclei RSA-UAP, prestano attività anche in orario notturno presso
la parte di Casa di riposo N3 Plus, resteranno infatti presso la
struttura del J.B. Festaz, continuando a garantire la copertura dei
turni notturni.
Con riferimento al nucleo Alzheimer, il medesimo è strutturato
con proprio personale infermieristico e non necessita di
prestazione da parte degli infermieri che operano presso i nuclei
RSA-UAP.
Se quanto abbiamo riportato nelle varie risposte alle iniziative
ha potuto essere e diventare una delibera approvata ieri, con
l'approvazione anche del protocollo d'intesa collegato, è nei fatti
che, rispettando le diverse visioni politiche che ci sono, noi
abbiamo fatto quello che abbiamo detto in quest'Aula, anche perché
altrimenti non poteva essere un atto con la legittimazione del caso
e poi il voto susseguente.
Per quanto riguarda l'ultima domanda, la 4, l'atto di incarico a
cui si fa riferimento non rappresenta oggetto di approvazione da
parte della Giunta regionale, ma rientra nell'autonomia gestionale
della struttura del J.B. Festaz.
Sul punto, preciso che gli atti della Casa di riposo J.B.
Festaz, soggetti all'approvazione da parte della Giunta regionale,
sono esclusivamente quelli indicati all'articolo 10 della legge
regionale 34/2010, e cioè: lo statuto, il regolamento di
organizzazione di contabilità, il bilancio preventivo economico
pluriennale di durata triennale, il bilancio preventivo economico
annuale o
budget
, il bilancio di esercizio, piuttosto che la
dotazione organica. Quindi, si rende evidente non quanto da lei
richiesto con la domanda 4.
Presidente -
Per la replica, si è prenotata la
consigliera Erika Guichardaz.
Guichardaz E. (PCP) -
Rispetto alla formazione, per
fortuna - visto il tempo trascorso - ho anche potuto fare un
accesso agli atti.
Questa formazione, guarda caso, s'interrompe nel momento in cui
io e il consigliere Aggravi lo diciamo in quest'Aula; dopodiché,
dall'accesso agli atti si scopre che non vi sono atti formali tra
l'Azienda, la Cooperativa Quadrifoglio e il J.B. Festaz.
Se uno guarda le lettere, ci sono poi anche delle anomalie
rispetto alle date: si parla di una formazione il 19, con lettera
protocollata al 20. Dopodiché, lo scambio di note, che c'è e che
c'è stato consegnato, risulta anche piuttosto vago, nel senso che
non si riportano i nomi degli infermieri, e si dice: "Verrà svolta
dal 19, dal lunedì al venerdì per 60 ore
"
e poi
improvvisamente viene interrotta. Non ci sono state dette le
motivazioni, cioè gli infermieri di Variney devono osservare le
nuove diposizioni per quali ragioni. Anche rispetto alla
privacy
, lei ci ha risposto sul responsabile della privacy
in generale, non sul responsabile della privacy rispetto a quella
formazione, perché chiunque conosca mediamente e minimamente la
normativa sulla privacy sa benissimo che, anche se siamo in fase di
osservazione, ma abbiamo a che fare con un malato ed un paziente,
non è che queste persone si avvicinano, osservano, ma non sanno
nulla del paziente, perché altrimenti vorrei capire l'osservazione,
se non sappiamo neanche le patologie del paziente, in che cosa si
traduce. Rispetto all'integrazione dell'appalto, oggi abbiamo
appreso che dal primo di settembre le UAP dovrebbero andare a
Variney, ma siamo al 25 luglio e ci chiediamo cosa si sta
aspettando.
Sulla copertura notturna, anche qui abbiamo fatto un accesso
agli atti, visto che continuava a passare del tempo, e posso dirle
che in pianta organica gli infermieri di cui lei parla io non li ho
visti. Gli unici infermieri che ci sono (a meno che non siano dei
fantasmi) e che possono coprire la parte notturna della Casa di
riposo e del nucleo Alzheimer sono quelli della RSA e UAP.
Adesso farò una domanda più puntuale per capire quali sono
quelli della N3 Plus.
Rispetto all'incarico stragiudiziale, non la vedo come lei
perché, se noi andiamo ad analizzare i compiti del direttore
previsti dalla legge regionale, troviamo che c'è quello di redigere
gli atti negoziali a valenza esterna e per la gestione del
personale: proprio quello di cui si è dato un incarico
stragiudiziale. Inoltre, che cosa viene detto in quella legge? Che
la Casa di riposo è un ente pubblico, che deve agire secondo
efficacia, efficienza, economicità e qualità del servizio, nel
rispetto del pareggio di bilancio.
All'articolo 10 statuisce che gli atti della Casa di riposo in
materia di bilancio e di dotazione organica, per essere approvati,
devono essere prima approvati dalla Giunta regionale. Nel bilancio
quindi, secondo la sua interpretazione, la retribuzione del
dirigente e le consulenze esterne non dovrebbero rientrare.
Analizzeremo quindi il bilancio per capire se questi soldi sono
piovuti dal cielo e non sono in quel bilancio.
