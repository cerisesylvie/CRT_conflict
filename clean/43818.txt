Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 987 del 3 novembre 2021 - Resoconto
OGGETTO N. 987/XVI - Interpellanza: "Intervento nei confronti
di CVA Energie al fine di proporre uno sconto sulla componente
energia delle bollette".
Bertin (Presidente) -
Punto n. 37 all'ordine del giorno.
Per l'illustrazione si prenota qualcuno? Consigliere Rollandin ne
ha facoltà.
Rollandin (PA) -
Con questa ennesima interpellanza
abbiamo ripreso un tema che di fatto abbiamo cercato di tenere in
considerazione durante tutto questo periodo fino ad oggi. É il
discorso di quali siano le posizioni oggi presenti in Valle delle
famiglie, sotto l'aspetto di quella che è la parte entrate che
sappiamo essere deficitaria e in grande difficoltà, in più con
l'aumento delle spese, con l'aumento di quelli che sono gli oneri
che le famiglie devono sostenere. Con questa interpellanza noi
chiediamo di capire che cosa può essere fatto. Noi avevamo già -
come ricorderete - cercato di ridurre per la nostra regione il
canone per le presenze sulle autostrade, i trafori: tutta una serie
di oneri che, bene o male, sono molto superiori a quelli presenti
nelle altre regioni. Quindi, abbiamo chiesto di capire e siamo
ancora in attesa giustamente di vedere se poi nel tempo riusciamo a
ridurre sotto questo tema.
Oggi entriamo in una logica diversa, quella dell'aspetto degli
oneri legati all'aumento del costo dell'energia a tutti i livelli.
Per questo noi sappiamo che c'è una certa sensibilità anche da
parte di quella che è l'azienda per eccellenza della Regione, cioè
la CVA, ma vogliamo ricordare che in particolare il discorso acqua
ci vede molto interessati da un po' di tempo, non solo per il
discorso delle centrali. Sappiamo che l'acqua è stata da sempre una
risorsa per la Valle d'Aosta sotto tutti gli aspetti, noi abbiamo
costruito delle centrali idroelettriche che ancora adesso
funzionano, alcune ce le hanno anche fatte ridurre nella loro
capacità, maldestramente però. Tutto questo è stato per la Valle
d'Aosta ed è ancora una fonte di introito molto importante, tant'è
che ancora oggi pensiamo che tra gli utili della CVA ci sia una
distribuzione alla Regione di circa 45 milioni di euro.
Oltre questo, noi riteniamo che sia importante ridistribuire
queste disponibilità, in particolare per quelli che sono oneri che
oggi la famiglia si troverà a dover sopportare sotto tutti gli
aspetti, in particolare su quella che è l'energia, ma non solo.
Quindi, è bene tener conto che, come abbiamo cercato di fare per il
pedaggio delle varie autostrade, cosa che non ha ancora ottenuto i
risultati che noi volevamo, però qui è ancora più delicato, perché
oltre all'aumento del costo dell'energia, che sappiamo ci sarà, ci
sono tutta una serie di altre derivate che porteranno a degli oneri
familiari molto pesanti.
Noi chiediamo che, in particolare per la società per eccellenza
che si occupa dell'energia idroelettrica e del suo utilizzo, che
per fortuna continua ad andare molto bene, di prendere in esame
anche l'aspetto legato al discorso familiare, perché sarebbe
estremamente importante per ulteriormente far capire qual è
l'interesse che noi abbiamo per mantenere queste centrali
idroelettriche.
Noi sappiamo che c'è un'aspettativa da parte della Commissione
paritetica: non abbiamo più avuto notizie, non sappiamo quali sono
gli aspetti che sono andati avanti. A oggi non ci sono notizie
positive per dire che c'è una disponibilità a mantenere la
possibilità di avere la concessione delle acque, perché -
attenzione! - si avvicina il tempo di una scadenza che è molto,
molto pericolosa. Purtroppo siamo tutti molto preoccupati di questo
e quindi volevamo sapere proprio a questo livello se e come si può
immaginare di intervenire come CVA a livello di quelle che sono le
tariffe familiari e di quelli che sono gli oneri, anche se sappiamo
che oggi anche altre aziende per l'energia elettrica si stanno
piazzando in Valle d'Aosta e cercano di utilizzare delle forme
additive per superare l'accordo che i valdostani hanno con la
CVA.
Sono tutti problemi molto importanti, noi li abbiamo
naturalmente evidenziati e chiediamo di poter avere la capacità di
intervenire più in fretta possibile, per riuscire a intervenire nel
modo giusto per le famiglie. Questo è il punto fondamentale,
avevamo già sottolineato in altre occasioni la nostra
preoccupazione per quanto riguarda questa tematica delle acque e, a
maggior ragione oggi, la vogliamo riprendere, sperando che ci sia
un intervento importante e che vada a favore delle famiglie.
Presidente -
Per la risposta l'assessore Caveri.
Caveri (VdA Unie) -
Nessuno meglio di lei, consigliere
Rollandin, avendo avuto un ruolo importante ai vertici di CVA, sa
che cosa si può fare e che cosa non si può fare in materia di
scontistica, quindi cercherò di darle una rappresentazione degli
sforzi che sono stati fatti da CVA Energie rispetto alla componente
energia.
La società CVA Energie, nella logica di preservare la clientela
domestica e quella che viene definita
small business
dall'attuale aumento del prezzo dell'energia elettrica, che
effettivamente è stato un aumento rilevante, ha già previsto di
intervenire sull'intero portafoglio clienti del proprio mercato
libero - lei sa che è arrivata anche questa novità - riconoscendo
su tutti i contratti a uso domestico, quindi sia per la prima che
per la seconda casa, una percentuale di sconto del 40 percento sul
prezzo della componente energia stabilito dalle autorità, cioè da
ARERA, per calmierare e ridurre gli effetti di questo aumento.
L'intervento ha riguardato anche i contratti a uso diverso
dall'abitazione, servizi e piccole partite IVA, con l'applicazione
di una percentuale di sconto, in questo caso del 10 percento,
sempre sul prezzo della componente energia stabilito da ARERA.
Per tali tipologie di clienti è stata comunque lasciata la
possibilità di aderire al nuovo prodotto tariffario a prezzo fisso,
già sottoscrivibile dal primo ottobre del 2021. La comunicazione di
variazione unilaterale delle condizioni economiche, nel rispetto
delle disposizioni normative e dei tempi di preavviso che sono
previsti da ARERA, sarà inviata a tutti i clienti interessati dalla
modifica che avverrà in modo automatico sul contratto di fornitura;
lei sa che c'è questa specie di trappola, se non si avverte il
cliente si rischia di cadere nella trappola, cosa che ovviamente
CVA non fa.
Per quanto riguarda il portafoglio clienti in fornitura con il
servizio di maggior tutela sotto il marchio Enerbaltea, la cui
scadenza è prevista per il primo gennaio 2023, non essendo
possibile porre in essere azioni per intervenire, limitando gli
effetti degli aumenti automatici dei prezzi decisi a livello
nazionale, è data la possibilità di passare sin da subito il
proprio contratto di fornitura sul mercato libero. È prevista una
percentuale di sconto del 40 percento sul prezzo della componente
energia, sempre stabilito da ARERA, per le prime e le seconde case
in Valle d'Aosta e di una percentuale del 10 percento sul prezzo
della componente energia stabilito da ARERA per gli usi diversi
dall'abitazione.
Tutto ciò premesso, per rendere chiaro quale sia l'effettivo
risparmio per le famiglie, si propone il seguente esempio che
prende come campione una bolletta con codice di avviamento postale
di Aosta, prezzo variabile, offerta per uso domestico per i
residenti, contatore da 3 kilowatt, tariffa a fasce, solo energia
rinnovabile, consumo annuo di 2700 kilowatt, che è un consumo annuo
medio di una famiglia di due persone. Tale ricerca fornisce il
confronto del prezzo annuo di maggior tutela, 590,95 euro, con un
numero di 361 offerte, perché questa oramai è la varietà del
mercato elettrico, reperite dall'ARERA nel mercato libero.
L'offerta di CVA Energie, denominata CVA Sconto 40, che è quella
che campeggia anche su alcuni manifesti ad Aosta, si colloca al
terzo posto, con una previsione in spesa di 446,68 euro e quindi
con un risparmio, rispetto alla tariffa di maggior tutela, di
144,27 euro annui.
Un ulteriore elemento utile per quantificare il risparmio legato
all'offerta in questione è la scheda di confrontabilità che è stata
pubblicata sul sito Internet di CVA Energie, imposto dall'ARERA. In
tale caso la misura di riferimento non è il prezzo attuale di
energia, ma una media dello stesso negli ultimi nove mesi. Da tale
confronto, sempre utilizzando i parametri sopra descritti, emerge
un risparmio rispetto alla tariffa di maggior tutela di 131 euro
annui.
La seconda domanda e la terza domanda le accorpo, ma la sostanza
è: quali ulteriori azioni per sostenere le famiglie valdostane?
Premettendo che vi sarebbero tutte le intenzioni di porre in essere
ulteriori azioni per sostenere le famiglie, le quali sono
attualmente sottoposte al vaglio di legittimità, occorre
necessariamente specificare che nella determinazione dei prezzi di
vendita dell'energia elettrica CVA Energie deve tenere conto anche
di quanto stabilito dalla legge n. 287 del 10 ottobre 1990,
intitolata "Norme per la tutela della concorrenza e del mercato" e
delle conseguenze che potrebbe subire, qualora la politica dei
prezzi adottata da CVA venisse fatta ricadere nella fattispecie del
cosiddetto
predatory pricing
. In particolare, si è in
presenza di prezzi predatori, quando un'impresa detentrice di una
posizione dominante sul mercato pone in essere una strategia di
vendita sottocosto non giustificata da ragioni di efficienza
economica. Essa viene posta in essere in attuazione di un disegno
deliberatamente teso a escludere dal mercato i concorrenti più
deboli, privi di risorse finanziarie adeguate per sopportare una
lunga, prolungata e pregiudizievole guerra dei prezzi.
L'accertamento della summenzionata condotta abusiva dipende dal
riscontro di alcune caratteristiche del mercato e dell'impresa che
pone in essere la pratica escludente: significative barriere
all'ingresso, disponibilità in capo all'impresa dominante di
risorse finanziarie ingenti, capacità produttive sufficienti a
soddisfare l'intera domanda, una volta che i concorrenti siano
stati estromessi dal mercato.
Ciò detto, risulta necessario, e questo è quanto sta facendo
CVA, definire un parametro di costi al di sotto dei quali il prezzo
potrebbe essere definito come predatorio. La letteratura economica
in materia definisce i prezzi predatori come quei prezzi praticati
al di sotto dei costi marginali. In tale ipotesi, infatti,
l'impresa produrrebbe in perdita, in quanto i costi sostenuti per
la produzione di un dato bene risulterebbero inferiori al valore
assegnato al bene medesimo. Ne consegue che ogni vendita effettuata
a tale prezzo potrebbe costituire una vendita in perdita e come
tale priva di giustificazione economica. In caso di difficoltà di
calcolo di tali costi marginali il surrogato è rappresentato dai
cosiddetti costi medi variabili. In altre parole, quando un'impresa
scende sotto il prezzo che un mercato perfettamente concorrenziale
le imporrebbe, si concretizzerebbe una condotta abusiva volta a
eliminare i concorrenti più deboli dal mercato.
Dall'esame di quanto sopra riportato, occorre rilevare che la
complessità dell'ambito giuridico in cui opera CVA Energie, dando
per assunto che questa è un'impresa dominante nel territorio
rilevante della Regione autonoma Valle d'Aosta, obbliga rispetto
alla scontistica già applicata a scegliere nella scontistica che
noi auspichiamo, quindi un aumento rispetto al 40 percento, tutta
una serie di attenzioni. Perciò, ogni qualvolta si pongono in
essere campagne commerciali sui prezzi, al fine di scongiurare
ipotesi di condotta che siano elusive della concorrenza, è
necessario procedere, e si sta facendo, a una attenta e scrupolosa
analisi di tutti gli elementi che potrebbero far considerare tali
operazioni, come dicevo, predatorie; è una definizione inglese un
po' ridicola, ma si usa oramai l'inglese. Nel caso di violazioni di
tali regole, cioè una politica dei prezzi adottata che ricada sotto
questa fattispecie, la società potrebbe incorrere in una sanzione
amministrativa fino al 10 percento del fatturato realizzato
nell'ultimo esercizio.
Per queste ragioni, e ne informerò il Consiglio in altre
occasioni, è al vaglio la valutazione per capire qual è l'elemento
di rischio nel caso in cui si superasse il 40 percento e tenendo
conto appunto che oggi comunque l'offerta di CVA si pone come terza
offerta come scontistica rispetto alla clientela. La società lo ha
rimarcato, come già la politica di attenzione del gruppo CVA, ed è
evidente con la scontistica che ho segnalato. Questo è un elemento
positivo, ma che potrà essere rafforzato nella misura in cui si
riuscirà a dimostrare che, scendendo al di sotto di un certo
livello, in qualche maniera si profitterebbe di una posizione
dominante sul mercato valdostano.
Presidente -
Per la replica il consigliere Rollandin, ne
ha facoltà.
Rollandin (PA) -
Grazie assessore per aver voluto in modo
specifico entrare nel merito di questa tematica che è molto
importante, ma può essere in qualche modo difficoltosa da
operare.
Mi sono interessato anche io, dato che le cose si conoscono. Io
credo che ci sia la possibilità di attivare un meccanismo, tra il
40 e il 50 percento, senza entrare nella logica dei prezzi
predatori, perché ci sono gli elementi a livello locale per
giustificarlo. Comunque, non è questo il momento per poterne
discutere. Io chiederei la cortesia all'Assessore eventualmente di
trovare una riunione con la Commissione competente, che permetta di
capire fino a dove si può andare e soprattutto di evitare che ci
siano delle difficoltà operative, perché in questo caso chiaramente
sappiamo benissimo che cosa significherebbe.
Noi crediamo che questo sia un passo importante, perché
giustamente il costo dell'energia, come ha ricordato, ha un peso
ormai importante anche per le famiglie, oltre che per le aziende.
Quindi, riterrei che la cosa migliore sia di approfondire, in modo
da dare la possibilità, visto, come lei ha ricordato, che c'è una
certa disponibilità: dal 40 arrivare a praticare il 50 percento, se
ci sono le condizioni per non subentrare in una situazione
difficile.
La ringrazio e speriamo di poter nel più breve tempo avere le
soluzioni che le famiglie si aspettano.
