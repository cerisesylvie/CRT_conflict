Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2542 del 3 aprile 2002 - Resoconto
OGGETTO N. 2542/XI Cause del disavanzo pro-capite del costo
dell'assistenza sanitaria in Valle d'Aosta. (Interrogazione)
Interrogazione Visti i dati recenti relativi al costo della
sanità e soprattutto l'entità del disavanzo pro-capite del costo
dell'assistenza sanitaria;
Preso atto che nella classifica del deficit la regione Valle
d'Aosta si colloca al primo posto con un valore di 222,70 € per
abitante, a fronte di un valore medio nazionale di 49,33 €;
Appreso da altre fonti che, per quanto riguarda la spesa
farmaceutica, la regione valle d'Aosta è riuscita a contenere il
deficit, più delle altre regioni e che pertanto non è la spesa
farmaceutica la causa principale del disavanzo;
i sottoscritti Consiglieri regionali
Interrogano
l'Assessore competente per sapere:
1) quali sono le cause del forte disavanzo registrato dalla
regione, e come mai questo permanga nonostante i programmi di
contenimento della spesa attivati dall'Usl.
F.to: Squarzino Secondina - Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Il dato posto alla base
dell'interrogazione, secondo il quale la Valle d'Aosta si
collocherebbe al primo posto nella classifica dei deficit
pro-capite con 222,70 € per abitante, è errato e fuorviante. Il
dato è errato perché basato sulla prima stima di pre-consuntivo
effettuata al 30 settembre 2001, che ipotizzava una differenza fra
costi e ricavi di 52 miliardi di lire. I calcoli di pre-consuntivo,
effettuati a marzo 2002, e che pertanto potrebbero subire lievi
oscillazioni prima del consuntivo che, per legge, l'azienda deve
approvare entro aprile, danno questa situazione: costi attesi
364.511.500.000 lire, ricavi attesi 320.188 milioni, ma è un dato
che riprenderemo nell'interpellanza successiva, con una differenza
presunta di 44.323 milioni rispetto ai 52, per cui è un dato molto
positivo rispetto alle previsioni a cui il risultato fa
riferimento.
Se si tiene conto che per una precisa scelta politica della
Giunta regionale e del Consiglio regionale, derivanti soprattutto
dalle necessità di finanziare gli interventi conseguenti
all'alluvione avvenuta nell'ottobre scorso, le risorse messe a
disposizione dell'USL nel 2001 - perché è questo il dato - erano
addirittura inferiori di 20 miliardi circa rispetto al consuntivo
2000, un dato assolutamente improponibile dal punto di vista di
pura tecnica finanziaria e programmatorio, la Giunta regionale e il
Consiglio regionale hanno stanziato all'azienda USL circa 20
miliardi in meno nel 2001 rispetto al consuntivo 2000; pertanto, i
dati a cui fa riferimento "Il Sole 24Ore" sono totalmente
fuorvianti. Infatti, se si togliessero i 20 miliardi e si fossero
finanziate le risorse almeno pareggiando il consuntivo 2000, il
disavanzo da 44 miliardi meno 20 scenderebbe a circa 23 miliardi
con un pro-capite di 103 €.
Questo per dare la misura dei numeri "ballerini". È comunque di
tutta evidenza che, se nel bilancio regionale fosse stata prevista
l'intera somma ipotizzata dall'USL, il disavanzo si avvicinerebbe
addirittura allo zero.
Ne è prova la politica finanziaria messa in atto dalle Province
autonome di Trento e Bolzano, che dall'inchiesta de "Il Sole 24Ore"
risultano con disavanzo pari a zero, per il semplice motivo che,
essendo regioni a statuto speciale, non fanno riferimento al Fondo
sanitario nazionale.
Perché non risulta il dato della Valle d'Aosta? E questo è il
dato politico. Non risulta perché siamo in ottimi rapporti con il
Governo centrale e con il Governo centrale stiamo portando avanti
una trattativa che significa trasparenza nei dati, significa
trasmissione dei dati per quanto riguarda la nostra realtà, e sotto
questo punto di vista, al di là delle facili battute, ci stiamo
seriamente confrontando con il Ministero del bilancio per la
valutazione della spesa sanitaria.
Per questo motivo i nostri dati sono stati ripresi dal
ministero, a differenza delle Province autonome di Trento e
Bolzano, per le quali risulta un disavanzo pari a zero.
Rispetto ai dati cosiddetti "voci di costo", che incidono più
profondamente sul disavanzo, che continuo a definire sottostimato,
e sono cose diverse, contrariamente a quanto si dice nelle premesse
dell'interpellanza, la spesa farmaceutica è allarmante, perché
assorbe ben il 40,78 percento della spesa, il 31 percento è
assorbito dal personale…
(interruzione della Consigliera Squarzino Secondina, fuori
microfono)
… nella nostra realtà il dato della
spesa farmaceutica è allarmante. L'altra volta abbiamo parlato del
mese di dicembre; i dati a cui faccio riferimento sono i dati di
gennaio e febbraio 2002. Il personale, dicevo, incide per il 31
percento, la residenzialità per il 6,80 percento, la quota parte di
voci diverse per il 3,89 percento, le prestazioni dell'azienda USL
dell'1,95 percento.
L'incremento dei costi invece governabile è quantificabile dai 6
ai 7 miliardi e questa è la voce su cui stiamo lavorando, per una
politica di contenimento dei costi. Costi che riguardano due voci
principalmente: il godimento di beni e servizi per il 6,55 percento
e servizi tecnico-economali per il 19,37 percento. Questo è
quanto.
Président
La parole à la Conseillère Squarzino
Secondina.
Squarzino (PVA-cU)
Vede, Assessore, lei dice che noi
abbiamo lavorato su dati presunti; noi lavoriamo sui dati
reperibili. Io le confesso che ieri sera, per sicurezza e anche per
avere dati più attendibili, ho cercato su tutte le fonti
informative e informatiche della Regione, per verificare che i dati
a cui facevo riferimento fossero dati già superati o risultassero
imprecisi rispetto a dati più certi.
Ho cercato il sito Valle d'Aosta, ho cercato la sanità e qui
escono questa bella immagine dell'Ospedale e la didascalia in cui
si dice che l'Ospedale regionale è la principale struttura
sanitaria della regione.
C'è un unico link che consente di approfondire argomenti
relativi alla "sanità" e cioè:
"gestione rifiuti solidi urbani,
aggiornamento al 21 agosto 2001".
Assessore, io credo che se
lei vuole lavorare su dati certi e se vuole che anche i Consiglieri
e la popolazione possano lavorare su dati certi, debba preoccuparsi
anche di aggiornare i siti…
(interruzione dell'Assessore Vicquéry, fuori
microfono)
… non tocca certamente a me
aggiornare i siti! I dati non li ho io sottomano, se lei mi dà il
potere di occuparmi dei dati, lo faccio volentieri, Assessore, ma
io credo che se l'Amministrazione vuole che i dati su cui le
persone, i Consiglieri, la gente normale, possa ragionare, siano
esatti, debba metterli in circolazione! Rispetto alle risposte che
lei ha dato, lei dice che bisogna parlare di sottostima e non di
reale deficit, da un lato, e d'altra parte, come lei stesso ha
detto, bisogna dire che il Consiglio non ha fornito sufficienti
risorse all'USL. Qui siamo sempre al solito punto, Assessore,
perché se la Regione vuole rispettare l'autonomia dell'USL, di
fronte a un programma chiaro le dà le risorse necessarie per
raggiungere quell'obiettivo, e non dice - come lei ha fatto e
detto:
"So che tu hai bisogno di quelle risorse però te ne do di
meno. Vediamo in base alle tue scelte, se dartele o non
dartele"!
E, in questo modo, di mantenere sempre in capo alla Regione la
possibilità di intervenire o di non intervenire! Questo non è
rispetto delle autonomie dell'azienda, questa non è corretta
amministrazione. Per sanare il deficit, la Regione ha attivato dei
mutui: quindi ha fatto la scelta di ricorrere ai mutui,
indipendentemente dall'alluvione. Bastava accendere un mutuo più
alto. Quindi è proprio una scelta politica, quella di non dare
all'USL tutte le risorse di cui avrebbe bisogno, sulla base della
stima delle spese.
Rispetto alla farmaceutica i dati, si riferivano al 2001; per il
2002, ripeto, non abbiamo questi dati e, anzi, io facevo
riferimento a quello che lei in questo Consiglio ha detto più
volte: che rispetto alla spesa farmaceutica, la Regione Valle
d'Aosta avesse diminuito leggermente l'incremento della spesa
rispetto alla media nazionale.
Lei parla ancora di 6-7 miliardi di deficit governabili, che non
sono poca cosa. Se uno va a vedere lo specchietto delle spesa della
sanità regionale, che lei ha offerto ai Consiglieri un mese fa, si
sottolinea che c'è un elemento negativo, cioè diminuisce
l'attrattiva ospedaliera, per cui sempre meno persone vengono nel
nostro Ospedale ed è ancora molto alta la fuga. Questo non è
soltanto un problema di economato, è un problema di organizzazione
dell'offerta ospedaliera.
È ancora alto il costo della degenza: è di un milione al giorno
rispetto ad altri ospedali. Se uno va a vedere gli obiettivi di
contenimento della spesa, che sono previsti nel piano aziendale
locale, si vede come è difficile ridurre i costi di gestione quando
mancano le linee guida in base alle quali scegliere il contenimento
della spesa; manca un governo complessivo del sistema; non si è in
grado di gestire il magazzino, si lavora ancora su un elenco
fornitori cartaceo. Ora, da tutto l'insieme di queste cose, si
capisce come ci siano moltissimi settori su cui intervenire ancora,
Assessore!
