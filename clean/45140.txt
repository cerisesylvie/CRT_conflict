Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1953 del 20 ottobre 2022 - Resoconto
OGGETTO N. 1953/XVI - Reiezione di mozione: "Impegno del
Governo regionale ad attivare un numero adeguato di tirocini
extracurriculari presso la Pubblica Amministrazione".
Bertin (Presidente) -
Punto n. 58. Per l'illustrazione,
la parola al consigliere Marquis.
Marquis (FI) -
Nello scorso Consiglio regionale avevamo
trattato in un'interpellanza il tema dei tirocini extracurriculari,
era stata fatta un'analisi
ex post
sull'utilizzo di questa
misura nel periodo ricompreso dal 2014 al 2019. In particolare si
era evidenziato quanto, rispetto alle altre Regioni, la Valle
d'Aosta sottoutilizzasse quest'importante strumento di politica
attiva del lavoro. A fronte di una media nazionale di utilizzo del
3,34 percento di attivazione di tirocini rispetto alla popolazione,
la Valle d'Aosta ne aveva 1,98 registrato, ma, al di là di questo,
che è il dato generale, che porta a un utilizzo di tirocini in
2.436 in Valle d'Aosta, la mozione si concentra sui tirocini che
potrebbero essere attivati nella Pubblica Amministrazione, anche
perché nella seduta scorsa era stato evidenziato, anche da parte
del Governo, quanto è debole il tessuto produttivo valdostano
rispetto a quello delle altre Regioni dove vengono attivati molti
tirocini in più, in particolare nelle Regioni del nord Italia.
Nell'occasione della discussione dello scorso Consiglio era
stata evidenziata anche la situazione dei tirocini ospitati nella
Pubblica Amministrazione da parte di tutte le Regioni e, come
proponenti della mozione, crediamo che quest'importante misura di
politica attiva, che sostanzialmente si declina in un'esperienza di
formazione e orientamento per l'inserimento e il reinserimento
lavorativo di persone disoccupate, in particolare di coloro che è
da poco che hanno terminato il percorso di studi, possa essere
un'opportunità per delle persone che si avvicinano anche al mondo
del lavoro e potrebbero iniziare a toccare con mano l'offerta della
Pubblica Amministrazione, la tipologia di questo lavoro soprattutto
in un momento che si parla anche di poca corresponsione dei profili
di coloro che terminano gli studi con coloro che servirebbero nel
mondo del lavoro. Oltretutto l'esperienza del tirocinio è
un'esperienza che conferisce anche un'indennità di 600 euro lordi
al mese, quindi potrebbe essere in questo momento anche una cosa
utile e da considerare.
Qual è l'impegnativa di questa mozione? L'impegnativa sarebbe
quella di impegnare il Governo regionale ad attivare un numero
adeguato di tirocini extracurriculari presso la Pubblica
Amministrazione, che ha una grossa presenza nell'economia della
Valle d'Aosta - per "Pubblica Amministrazione" si intende anche la
galassia del sistema delle partecipate - e nel numero necessario
per allinearsi agli standard delle altre Regioni, in particolare
delle altre autonomie e delle Regioni ordinarie più virtuose del
nord Italia. A questo proposito sui 2.436 tirocini che vengono
attivati in Valle d'Aosta l'1,9 percento viene attivato nella
Pubblica Amministrazione, il che significa sette tirocini all'anno.
Nei confronti della Valle d'Aosta, che ha una percentuale dell'1,9
percento, Bolzano ha il 15,2, Trento il 7,8, il Friuli il 4,4, la
Sardegna il 5,4 e come noi c'è solo la Sicilia con una percentuale
dell'1,5 percento. Ci sono delle Regioni ordinarie che sono molto
più virtuose rispetto alla Valle d'Aosta, la Toscana, ad esempio,
ha il 6,1 percento, l'Emilia Romagna il 4,7 percento. Tradurre
queste percentuali in numeri cosa significa? Significa dire che se
applicassimo le percentuali delle altre realtà... oggi la Valle
d'Aosta attiva sette tirocini all'anno, se applicassimo le
percentuali di Bolzano, che è la più virtuosa, ne potrebbe attivare
una sessantina, quindi significa cinquanta tirocini in più, però
non è questo il problema, di ragionare su dei numeri. L'impegnativa
vuole evidenziare questa situazione e dice sostanzialmente di
impegnarsi ad attivare una percentuale dei tirocini più
significativa rispetto a quella che è attivata oggi. Qualcosa di
più si può fare quindi e credo che ci si possa prendere un impegno
formale rispetto a una proposta di questo genere.
Presidente -
La discussione generale è aperta. Si è
prenotato l'assessore Bertschy, ne ha facoltà.
Bertschy (AV-VdA Unie) -
In accordo con tutto il Governo
regionale, pur trattandosi di un tema che sta all'interno del Piano
delle politiche del lavoro, qui parliamo di Pubblica
Amministrazione e di Regione, il tirocinio da attivare presso la
Pubblica Amministrazione è riferito a tutta l'Amministrazione
regionale, le posso dire che siamo già impegnati. Abbiamo fatto un
piano di politiche del lavoro, su questo sviluppiamo delle
strategie, in queste strategie ci sono gli strumenti, alcuni più
utilizzati, alcuni meno, ma fanno tutti parte di una strategia che
dobbiamo ovviamente portare avanti e stiamo già pensando al
prossimo piano delle politiche del lavoro, anche perché, come lei
sa bene, lei ci ha lasciato in eredità un piano non fatto e poi per
lunghi anni non ne abbiamo avuti altri. A meno che non abbia una
tabella sbagliata, mi fa strano che, mentre lei indica la Sicilia,
si dimentica di indicare che anche il Piemonte è a 1,6, una Regione
virtuosa dove c'è anche un Presidente di Forza Italia, immagino che
non voglia criticarlo in questo senso. Se il Piemonte non ha
sviluppato così tanti tirocini, probabilmente è perché ha messo in
campo delle strategie di un certo tipo. La Calabria vince su tutti:
38 percento. Con tutto rispetto per le altre Regioni, ognuno ha il
suo strumento di politica attiva, ognuno crede nelle sue
strategie.
Noi sicuramente, anche rispetto ai tirocini extracurricolari,
abbiamo un progetto da sviluppare, che, tra l'altro, ne abbiamo
parlato più volte in Giunta insieme al Presidente, colleghiamo
anche a una visione di riorganizzazione dell'Amministrazione
generale, perché la mozione, a mio avviso, rischia anche di essere
un po' ambigua. Sappiamo bene che il tirocinio non può essere uno
strumento per inserire delle persone nel mondo del lavoro pubblico,
però c'è un passaggio: "creare le premesse per un successivo
rapporto occupazionale...", per carità, l'avete scritto voi, poi
darà l'interpretazione autentica, in ogni caso, ripeto, abbiamo un
piano politiche del lavoro, abbiamo delle azioni, ben volentieri
vengo a spiegare che cosa sono i tirocini curricolari, gli
extracurricolari, l'apprendistato, che invece è, a nostro avviso,
lo strumento da potenziare, perché, rispetto ai tirocini
extracurriculari, è pochissimo utilizzato, poi la invito anche a
leggere un po' di note critiche sui tirocini extracurriculari,
perché sappiamo bene che a volte sono lo strumento per aggirare,
invece le vere politiche di formazione, il vero rispetto per coloro
che si impegnano nella formazione diventano dei contratti atipici.
Non è questo sicuramente il problema dell'Amministrazione regionale
ma in questo senso dobbiamo fare attenzione di utilizzare tutti gli
strumenti ma anche di creare le condizioni perché i giovani o le
persone disoccupate possano trovare nella formazione la risposta
migliore. Ripeto: l'impegno c'è rispetto anche a questo strumento
ma il passo lo dettiamo noi, lo detta il piano delle politiche del
lavoro e il lavoro che stiamo facendo insieme a tutti gli attori
del territorio.
Presidente -
Siamo sempre in discussione generale.
Qualcun altro vuole intervenire? Altrimenti chiudo la discussione
generale. La discussione generale è chiusa. Per il Governo è già
intervenuto l'assessore Bertschy, non credo voglia reintervenire.
Si è prenotato il consigliere Marquis, ne ha facoltà.
Marquis (FI) -
Apprezzo la franchezza dell'Assessore, che
sostanzialmente ha detto che il Governo si è già impegnato
sull'argomento e in particolare con il piano delle politiche
attive. Noi presteremo molta attenzione all'attuazione e, siccome
l'anno sta per finire, a inizio anno verificheremo l'impegno, se
tutto procede secondo le indicazioni e secondo le migliori
aspettative. Per quanto ha citato lei in riferimento che il
tirocinio potrebbe creare le premesse per un successivo rapporto
occupazionale, è intendimento nostro che significa una premessa di
carattere formativo, come quella implicita nello strumento, quindi
il fatto che si possa creare un'esperienza di formazione agevola
successivamente chi deve eventualmente partecipare a dei
concorsi.
Proprio per la ragione che ha indicato lei: che a volte nel
privato viene fatto un uso distorto di questo strumento, questo
lavoro dovrebbe farlo l'Amministrazione, perché essa non fa un
approccio distorto e non crea uno sfruttamento sotto il profilo
lavorativo, ma consentirebbe di fare un'esperienza di formazione.
Nell'ambito delle politiche del lavoro, io ritengo che non vadano
fatte delle scelte particolari, credo che bisogna, con tutto il
paniere dell'offerta che c'è, dare delle giuste risposte. Noi ci
siamo permessi di evidenziare con questa mozione che la Valle
d'Aosta - non si capisce perché - non utilizza questo strumento
nella Pubblica Amministrazione. Qualche idea io me la sono fatta ma
la tengo per me e credo che comunque, se ci fossero delle persone
neo diplomate messe a disposizione per questa esperienza formativa,
senza costituire uno sfruttamento, potrebbero mettere in tante
occasioni la loro professionalità a disposizione per formarsi e
nello stesso tempo per creare un giusto apporto di energie nuove
nella Pubblica Amministrazione, energie fresche che potrebbero
sicuramente essere positive.
Mi fa anche specie che, da una parte, si dica: "siamo in
difficoltà, non possiamo fare" e, dall'altra, si dica: "non abbiamo
bisogno nella Pubblica Amministrazione di potenziare l'utilizzo di
questa misura". Noi non stiamo dicendo che non bisogna ricorrere
all'apprendistato, a tutto il resto, verificheremo anche sugli
altri strumenti di politiche attive qual è l'uso. Sicuramente
allora saremo un'eccellenza se rinunceremo a questa e metteremo
maggiore attenzione rispetto alle altre, però io credo che sia
importante fare delle analisi
ex post
, perché sono solo
queste che danno conto poi della reale applicazione delle misure
perché in genere delle volte succede che si attivano delle misure,
ne attiviamo un po', si è convinti di aver fatto per il meglio,
però credo che la verifica del meglio derivi anche dal confronto
con quello che fanno gli altri.
Per quanto ci riguarda, quindi porteremo a votazione la mozione
per lasciare a memoria la nostra proposta e poi per verificare nel
tempo quello che sarà stato fatto.
Presidente -
Metto in votazione. La votazione è
aperta.
Appello nominale del Consigliere presente in remoto sulla
piattaforma zoom.
Padovani (FP-PD) -
Astenuto.
La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rollandin,
Rosaire, Sapinet, Testolin)
La mozione non è approvata.
