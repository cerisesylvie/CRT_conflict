Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 896 del 20 ottobre 1999 - Resoconto
OGGETTO N. 896/XI Notizie relative alle scelte effettuate per
la predisposizione del calendario venatorio 1999-2000.
(Interrogazione)
Interrogazione Letto il calendario venatorio 1999-2000
approvato con delibera 28/6/99 n. 2151 della Giunta
regionale;
Ritenuto opportuno ottenere chiarimenti sulle scelte
effettuate;
i sottoscritti Consiglieri regionali
Interrogano
l’Assessore competente per sapere:
1) quando sono stati effettuati i censimenti relativamente ai
capi presenti sul territorio valdostano;
2) con quale provvedimento amministrativo è stata istituita
l’"oasi parziale" di cui all’art. 15
del calendario venatorio.
F.to: Curtaz - Squarzino Secondina
Presidente
La parola all'Assessore all'agricoltura e
risorse naturali, Perrin.
Perrin (UV)
Risponderò in modo puntuale alle domande. La
prima riguarda i censimenti relativi ai capi presenti sul
territorio valdostano. I censimenti della fauna selvatica, svolti
dal Corpo forestale in collaborazione con il mondo venatorio, sono
iniziati il mese di febbraio con la specie cinghiale mediante il
rilevamento di tracce sulla neve. Sono proseguiti nei mesi di marzo
- aprile con il cervo e il capriolo, per la specie stambecco le
operazioni di censimento sono state condotte nei mesi di maggio, al
netto delle nascite, a luglio e ad agosto dopo i parti, la specie
camoscio è stata censita nei mesi di luglio e agosto, ma sono
previsti dei rilevamenti anche nei mesi invernali al termine della
stagione venatoria, poiché la permanenza della specie in zone
soprattutto a copertura boschiva non permette l'osservazione
estiva.
Per quanto riguarda l'avifauna alpina, cioè la coturnice, il
gallo forcello e la pernice bianca, i censimenti hanno avuto luogo
nei mesi di aprile, maggio, giugno, luglio, agosto e settembre. La
specie marmotta è stata rilevata nei mesi di maggio - giugno e
luglio - agosto ossia prima e dopo i parti. La lepre comune è
censita per aree campione a partire da fine mese aprile fino al
secondo sfalcio dei prati. La verifica della presenza di nidi
d'aquila reale e loro utilizzo viene effettuata durante tutto
l'anno.
I censimenti relativi alla specie camoscio, capriolo, cervo e
gallo forcello sono stati utilizzati per la definizione delle
percentuali di prelievo delle specie e di conseguenza, dei tetti di
abbattimento per la corrente stagione venatoria.
Per quanto riguarda il camoscio, bisogna considerare che
l'incremento annuo medio della popolazione al netto della mortalità
si aggira sul 10-15 percento e che la percentuale di prelievo
indicata va secondo questa percentuale, cioè a partire dal 10
percento.
Nel computo dei capi soggetti a prelievo sono stati considerati
i dati dei censimenti condotti sul territorio libero e nelle oasi
di protezione, la maggior parte dei camosci prelevati sul
territorio libero difatti proviene dalle oasi, mentre sono stati
esclusi quelli delle riserve private di caccia, quelle che oggi
sono definite aziende faunistico-venatorie.
Per il capriolo il prelievo è stato differenziato a seconda
delle consistenze riscontrate nelle diverse circoscrizioni
venatorie, quindi si è applicato un prelievo del 15 percento per
una parte di circoscrizioni, del 10 percento in altre e non sono
invece stati previsti dei prelievi particolari nelle zone in cui
c'è un'esiguità di popolamenti.
Per quanto riguarda il cervo, oggetto di censimenti esaustivi su
tutto il territorio valdostano, il prelievo è stato previsto solo
per quelle giurisdizioni dotate di popolazioni ben affermate quali
quelle di Pré-Saint-Didier, Morgex e Etroubles, Valpelline. Tale
prelievo, anche in base a quanto proposto dalla bozza di piano
faunistico-venatorio, è stato fissato pari al 20 percento del
censito primaverile per la giurisdizione di Etroubles, laddove la
presenza della specie è molto impattante.
Il gallo forcello è stato oggetto di censimenti per aree
campione che hanno fornito i dati sull'andamento riproduttivo della
specie che è un parametro indispensabile per valutarne il prelievo,
d'altra parte quest'anno il prelievo è sceso da 100 capi a 90.
Per le restanti specie cacciabili, i tetti sono stati definiti
tenendo in considerazione gli abbattimenti della trascorsa stagione
e lo status delle popolazioni sull'intero territorio.
Alla seconda domanda:
"con quale provvedimento amministrativo
è stata istituita l'"oasi parziale"?",
l'istituzione delle oasi
parziali,
"? di cui all'art. 15 del calendario venatorio"
, è
avvenuta contestualmente all'approvazione del calendario stesso con
delibera di Giunta.
Essa si è resa necessaria per consentire il prelievo della
specie cervo anche all'interno delle oasi comprese nelle
giurisdizioni forestali di Pré-Saint-Didier, Morgex e Etroubles,
dove le popolazioni insistono durante la stagione invernale e dove
hanno ormai raggiunto consistenze tali da richiedere un loro
contenimento che è volto proprio a preservare l'equilibrio fra le
specie e l'equilibrio con l'ambiente.
Presidente
La parola al Consigliere Curtaz.
Curtaz (PVA-cU)
Ringrazio l'Assessore perché mi ha dato
una risposta dettagliata anche se dalla sua risposta emergono due
contraddizioni che voglio segnalare.
Rispetto al primo quesito, la contraddizione è che vengono
stabiliti i calendari venatori con i tetti di abbattimento quando i
censimenti non sono ancora ultimati. Nelle stesse date che mi ha
riportato correttamente l'Assessore ha fatto riferimento a tutta
una serie di animali: stambecchi, camosci, marmotta, cervo,
eccetera i cui censimenti si sono protratti a luglio, agosto e per
qualche specie addirittura a settembre, mentre l'approvazione del
calendario venatorio data 28 giugno 1999.
Ho capito le giustificazioni che sono state date, però segnalo
che si tratta di un modo di procedere contraddittorio perché si
basa su dati presuntivi e non sui dati effettivi della popolazione
animale presente sul territorio.
Sul secondo quesito dico la verità, mi aspettavo questa
risposta, che è una risposta un po' di comodo perché evidentemente
quest'oasi parziale non era stata istituita forse per dimenticanza,
o per una distrazione. Il fatto che si dica che quest'istituzione è
avvenuta contestualmente al calendario venatorio mi sembra un
artificio giuridico per dire: ce ne eravamo dimenticati, ma questa
deliberazione mette un taccone alla situazione.
Queste contraddizioni segnalo, ma credo che di questi e di altri
argomenti avremo occasione di dibattere più a fondo quando arriverà
finalmente in Consiglio il piano faunistico regionale.
