Classificazione
ELEZIONI
GIUNTA REGIONALE



Oggetto del Consiglio n. 2661 del 18 aprile 2007 - Resoconto
OGGETTO N. 2661/XII - Reiezione della proposta di legge di
iniziativa popolare: "Disposizioni per l'elezione diretta della
Giunta regionale della Valle d'Aosta".
Articolo 1
(Giunta regionale)
1. La Giunta regionale è composta dal Presidente della
Regione e da sei assessori.
Articolo 2
(Elezione diretta della Giunta regionale)
1. La Giunta regionale è eletta a suffragio universale e
diretto, con voto personale, uguale, libero e segreto, a turno
unico e contestualmente all'elezione del Consiglio della
Valle.
2. I cittadini titolari del diritto elettorale attivo per il
Consiglio della Valle esercitano il diritto di voto anche per
l'elezione del Presidente della Regione e degli assessori
regionali.
3. Nella Giunta regionale devono essere rappresentati
entrambi i sessi.
4. Le liste contenenti i nomi dei candidati alle cariche di
Presidente della Regione e di assessore regionale sono riportate in
colonne successive, secondo l'ordine di sorteggio, su un'unica
scheda, distinta rispetto a quella per l'elezione del Consiglio
della Valle. Di seguito ai sei candidati alla carica di assessore
effettivo, sono indicati i nominativi di due assessori supplenti di
ciascun sesso, in ordine alternato.
5. I candidati alle cariche di Presidente della Regione e di
assessore regionale non possono presentare contestualmente la loro
candidatura anche per l'elezione del Consiglio della Valle.
6. L'elettore formula la sua scelta apponendo una croce in un
apposito quadrato posto al di sopra di ciascuna colonna contenente
i nominativi dei candidati proposti.
7. La lista dei componenti della Giunta regionale è
presentata con le stesse modalità prescritte per la presentazione
delle liste dei candidati al Consiglio della Valle.
8. È eletta la lista che riporta il maggior numero di voti
validi espressi. In caso di parità, si procede a nuove
elezioni.
Articolo 3
(Incompatibilità)
1. Le cariche di Presidente della Regione e di assessore
regionale sono incompatibili con la carica di consigliere regionale
e con qualsiasi altro ufficio pubblico.
2. Non si possono ricoprire le cariche di Presidente della
Regione o di assessore regionale per più di due mandati. Ove uno
dei due mandati abbia avuto durata inferiore alla metà della
legislatura, è consentito l'espletamento di un terzo mandato
completo.
3. Chi ha ricoperto la carica di Presidente della Regione o
di assessore regionale per almeno un mandato completo non è, nella
legislatura successiva, eleggibile al Consiglio della
Valle.
Articolo 4
(Mozione di sfiducia)
1. Nei confronti del Presidente della Regione può essere
presentata al Consiglio della Valle una mozione motivata di
sfiducia, sottoscritta da almeno un terzo dei Consiglieri assegnati
alla Regione. La mozione non può essere messa in discussione e
votata prima di tre giorni dalla sua presentazione ed è approvata
con il voto favorevole di almeno due terzi dei consiglieri
assegnati.
2. L'approvazione della mozione di sfiducia nei confronti del
Presidente della Regione, nonché la rimozione, l'impedimento
permanente, la morte o le dimissioni dello stesso, comportano le
dimissioni della Giunta e lo scioglimento del Consiglio della
Valle.
3. In ogni caso, gli effetti di cui al comma 2 conseguono
alle dimissioni della maggioranza dei componenti del Consiglio
della Valle, rassegnate contestualmente o comunque a distanza di
non più di cinque giorni dalla prima delle stesse.
Articolo 5
(Vice-Presidente e deleghe)
1. La Giunta regionale elegge al suo interno un
Vice-Presidente della Regione e stabilisce con propria
deliberazione le competenze esercitate individualmente da ciascun
suo componente.
Articolo 6
(Assessori supplenti)
1. Gli assessori supplenti sostituiscono, secondo l'ordine
indicato nella lista elettorale, gli assessori effettivi in caso di
morte, dimissioni, impedimento permanente o rimozione di questi
ultimi. La sostituzione dell'assessore la cui presenza garantisce
l'equilibrio della rappresentanza dei sessi avviene mediante
l'assunzione della carica da parte del primo supplente che assicuri
la presenza di entrambi i sessi.
2. Quando occorre procedere ad una sostituzione per la quale
non vi siano idonei assessori supplenti, il Presidente della
Regione dispone lo scioglimento del Consiglio della Valle e sono
indette entro 15 giorni nuove elezioni per la Giunta regionale e
per il Consiglio della Valle da tenersi entro 90 giorni.
Articolo 7
(Funzioni prefettizie)
1. Il Presidente della Regione esercita le funzioni
prefettizie attribuitegli dalla normativa vigente. Le stesse
funzioni sono esercitate, in caso di sua assenza o impedimento, dal
Vice-Presidente della Regione.
Presidente
- La parola al Consigliere Sandri, per mozione
d'ordine.
Sandri (GV-DS-PSE)
- Tenuto conto del dibattito che c'è
stato e che ha portato all'approvazione di 2 importanti leggi, e
tenuto conto che credo ci possa essere un impegno da parte dei
gruppi di opposizione - con "Arcobaleno" non sono riuscito a
parlare, però è una proposta che si può condividere eventualmente e
discutere - a completare anche la terza parte del discorso
elettorale, la riforma del meccanismo di elezione del Consiglio
regionale, chiederei di riprendere i lavori per stasera, per
consentire un momento di pausa, ma senza perdere del tempo,
ripartendo dall'ordine del giorno dove lo avevamo interrotto o di
prendere in considerazione qualche legge che possono essere
urgenti.
Presidente
- Dobbiamo concludere questo punto, che
prevede anche la votazione della proposta di legge n. 139,
dopodiché credo sia opportuno fare un ragionamento a livello di
Capigruppo rispetto al prosieguo dei lavori.
La parola alla Consigliera Squarzino Secondina sull'articolo
1.
Squarzino (Arc-VA)
- Vorrei esprimere, a nome del gruppo,
il giudizio positivo su questo disegno di legge, per cui votiamo il
disegno di legge e i singoli articoli perché crediamo che questo
sia un modo per innovare la politica "ingessata" che c'è in Valle
d'Aosta.
Collega Cesal, non è che qui si voglia contrapporre il popolo al
Consiglio, come se l'uno togliesse potere all'altro o viceversa. Il
Consiglio chiaramente è un organo istituzionale, quindi nessuno
mette in discussione la centralità del Consiglio, ma non
dimentichiamoci che il Consiglio esiste, i Consiglieri esistono e
il Consiglio prende la sua legittimazione da un voto popolare, dal
voto degli elettori e delle elettrici! Se vogliamo separare questi
2 soggetti che esprimono il potere della cittadinanza, facciamo
un'operazione artificiosa.
Posso capire che si voglia affermare la centralità del Consiglio
per esautorare le proposte di legge referendarie, ma qui
ricordiamoci che il Consiglio prende la sua autorevolezza dal voto
degli elettori e delle elettrici, non solo... ricordo che lo stesso
Consiglio, come ricordava stamani il collega Viérin, si è poi
deciso a lavorare sulle riforme elettorali pungolato dalla
richiesta di una rappresentanza di elettori ed elettrici, perché
volevano proporre una loro proposta di soluzione delle riforme
elettorali; quindi il Consiglio non è un organismo autonomo
rispetto al voto popolare, ma prende la sua autorevolezza dal voto
dei cittadini e delle cittadine.
Ho già detto nella relazione precedente quali sono i motivi
politici che sono alla base della proposta di legge. Crediamo che
si debba ridare in mano ai cittadini la possibilità di scegliere
chi andrà a governare, perché ricordo al collega Cesal che la
governabilità, che in questi ultimi anni è stata garantita in
Consiglio, non è la governabilità che i cittadini avevano
ipotizzato nel momento del voto. Diciamo chiaramente che i
cittadini scelgono la squadra di governo che amministrerà la cosa
pubblica e il Consiglio regionale acquisterà, in questa proposta,
una maggiore funzione, perché avrà la funzione essenzialmente di
legiferare e una funzione di controllare l'operato della
Giunta.
Credo che questo sistema può creare timori da parte di qualcuno
che vuole mantenere lo "status quo", ma se abbiamo il coraggio di
dare in mano ai cittadini la possibilità di scegliere, credo che
facciamo una cosa positiva, a meno che questa maggioranza non abbia
paura del voto dei cittadini! Dopo aver visto come il 9 e 10 aprile
2006 i cittadini hanno saputo esprimersi in piena libertà,
indipendentemente dalle volontà di questo Consiglio regionale,
forse questo Consiglio regionale, le forze politiche che hanno
sottoscritto la proposta di legge n. 167 e che non si riconoscono
in questa proposta referendaria, forse temono che l'elettorato
esprima liberamente la propria scelta. Allora ben triste è la sorte
di un partito, che teme il giudizio degli elettori, che ha paura
del confronto con gli elettori e che non ha il coraggio di usare i
mezzi democratici per confrontarsi sulle scelte politiche e far sì
che coloro che hanno in mano il potere, cioè i cittadini, possano
esercitarlo liberamente.
Presidente
- La parola al Consigliere Viérin Marco.
Viérin M. (SA)
- Non siamo intervenuti sulla proposta che
abbiamo firmato, perché ci sembrava ovvio il nostro voto
favorevole, ma credo che oggi si debba iniziare quel confronto
fatto solo a livello mediatico in questa sala in maniera più
chiara.
Abbiamo detto già oggi che non siamo contrari al referendum come
istituto democratico per far esprimere i Valdostani, quindi è vero
che questi referendum - parliamo per adesso solo di uno, quello
delle forme di governo - hanno sollecitato la politica, però
bisogna essere onesti tutti, Dina, nel senso che la proposta che
stiamo discutendo non va certamente nella centralità del Consiglio
e neppure nella governabilità, perché qualcuno dovrà spiegarci come
si fa a sostenere questi 2 principi, quando si guarda l'articolo 2,
comma 8, elezione diretta della Giunta: chi sceglie gli esponenti
della Giunta, chi sceglie i 2 supplenti? Saranno i partiti e i
movimenti, come ha fatto Berlusconi con la legge nazionale che
tutta la Sinistra ha contestato, perché bisogna presentare una
squadra e la squadra sarà decisa, limata, controrifatta...Inoltre
se ci fossero 6-7 liste, noi manderemmo a governare una squadra
scelta dal 15-18-21% dei Valdostani, e gli altri (80%) dei
Valdostani che non hanno scelto quella squadra?
La Giunta eletta in blocco, come dicevo prima, sarà... oggi ho
sentito il Consigliere Venturella indirizzarsi al
"Presidentissimo"...issimo, issimo, issimo! Questo
"Presidentissimo" sarà in grado, se si "incavola", di mandare a
casa tutti, anche il Consiglio che dovrebbe essere eletto con altra
scheda, perché è chiaro l'articolo 4, comma 2, dove si dice:
"nonché la rimozione, l'impedimento permanente o le dimissioni
dello stesso comportano le dimissioni della Giunta e lo
scioglimento del Consiglio della Valle"
, ma dovrebbe essere la
centralità del Consiglio? Ma ci prendiamo in giro? Avete preso in
giro per dei mesi tutti!
Infatti, il Presidente, domani farebbe quello che vuole se ci
fosse questa vostra legge! Se si dimissiona, manda a casa tutti e
saranno tutti dei conigli, lì, zitti, tranquilli, neanche più il
dibattito su niente! Avete scritto questo, eh! Allora il
ragionamento qui va posto con la gente fuori, non sui giornali come
è stato fino ad oggi! Sembra che il referendum sia la panacea di
tutti i mali, iniziamo questo confronto! E poi ancora la totale
confusione - gli articoli 4 e 6 lo comprovano - che ci sarebbe!
L'ho detto prima, il "Presidentissimo" che potrebbe mandare a casa
tutti quanti. Infatti, basta che si dimissioni; ed è sciolto tutto,
sciolta la Giunta, sciolto il Consiglio, sciolto tutto! Credo che
andremo a fare un'elezione ogni anno! Su queste cose bisogna essere
chiari con la gente. Questa totale confusione è talmente evidente
che, nei fatti, dimostra come la centralità del Consiglio sia già
mandata a spasso subito e come il discorso della governabilità non
ci sia. Oltre a questo c'è l'altro aspetto, per cui in tantissimi
casi, se si scegliesse questa via, avremmo delle maggioranze di
questo Consiglio diverse politicamente da quelle che possono essere
le Giunte. Allora che programma sarebbe posto a questo Consiglio?
Non c'è un legame! Ma quale governabilità? Maggioranza diversa in
Consiglio, la Giunta diversa dalla maggioranza del Consiglio,
quindi se il Consiglio proponesse delle cose da fare, il Presidente
che sarà "Presidentissimo" direbbe: "non me ne frega niente,
dimissiono".
Si rifarebbero tutte le elezioni! Ma quante volte... 2 o 3
volte? Poi i cittadini veramente non andrebbero neanche più a
votare! Mi stupisco quando queste situazioni vengono impostate da
persone che sono state qui, a fare il Presidente della Giunta, a
dire cose che sono verbalizzate, a ridirle ancora, come
sull'ospedale nuovo o no! Ed ora sono i sostenitori dell'inverso.
Il problema qui è che si vuole mandare a catafascio il tutto...
Valle d'Aosta compresa? Se è questo l'obiettivo, cominciate a
dirlo! Qui, nelle proposte referendarie, ci sono talmente tante
incongruenze che la centralità del Consiglio e la governabilità non
esistono! È il contrario di tutto quello che asserite nei dibattiti
e inoltre adottate un sistema in cui viene già scelto tutto, altro
che dare la scelta degli elettori, sostenete le decisioni in
"camera caritatis"!
Ribadisco che come istituto il referendum lo sposiamo sempre, ma
facciamo attenzione che questi primi appuntamenti del referendum
non siano quelli che poi materialmente vanno a sotterrare
quell'istituto! In Svizzera comincia a succedere questo. È
verissimo, caro Sandri, vieni con me, andiamo in Svizzera e ti
faccio ascoltare delle persone che erano dei referendari convinti,
ma sono avviliti perché il referendum è stato utilizzato in tante
occasioni per cose sbagliate. Purtroppo queste proposte
referendarie non riescono a incrociarsi fra di loro per dare questi
segnali che la collega Squarzino vuole dare e che io condivido come
obiettivi: governabilità e centralità del Consiglio. Non sono
impostate per dare quei due risultati, anzi sono impostate per dare
un risultato opposto: per questo, noi, voteremo contro!
Presidente
- La parola al Consigliere Sandri,
Sandri (GV-DS-PSE)
- Il giudizio di merito sulla proposta
che stiamo per affrontare l'ho già dato nell'intervento precedente;
adesso devo presentare un giudizio di tipo diverso, nel senso che
uno degli errori che sono stati fatti in questi giorni da parte del
Presidente Caveri è quello di minacciare la cosiddetta
"incostituzionalità" dei referendum. Nel momento in cui un percorso
referendario - giusta o sbagliata che sia stata la legge - è
avviato, merita il rispetto più totale fino al suo compimento.
Tutti i tentativi, soprattutto by-passando il Consiglio
regionale, dell'Esecutivo che vadano a ledere dei diritti che noi,
a grandissima maggioranza, abbiamo attribuito ai cittadini, credo
che sia scorretto. Pertanto, raccogliendo l'invito che la direzione
della "Gauche Valdôtaine" ieri sera ha dato al gruppo regionale,
annuncio il voto favorevole di solidarietà istituzionale e di
rispetto per quanto riguarda le proposte referendarie nel senso più
alto del termine del nostro gruppo.
Presidente
- La parola al Consigliere Frassy.
Frassy (CdL)
- Molto brevemente per argomentare il nostro
voto su questa proposta di legge referendaria.
Come ha evidenziato il voto espresso dal nostro gruppo sul
precedente disegno, il nostro non può essere un giudizio positivo
nel senso che la proposta di legge n. 167 era un disegno di legge
che - avendolo condiviso e incidendo sulla medesima materia -
riteniamo migliorativo della suggestione dell'utopia referendaria.
Pur con tutto il massimo rispetto per il procedimento referendario,
materie così complesse, penso che lo abbiano dimostrato le intense
settimane di confronto fra le varie parti politiche, difficilmente
possono essere espresse con proposte che hanno un taglio atecnico e
forse difficilmente comprensibile anche a una valutazione distratta
come può essere quella dell'elettore, che su certi aspetti non
coglie tecnicismi e meccanismi.
Rimaniamo perplessi da questo sistema svizzero, che sembra
essere stato il modello ispiratore di questa proposta di legge, un
modello che nonostante la vicinanza della Svizzera poco ha a che
spartire con la tradizione amministrativa italiana o valdostana. Un
esperimento forse, che avrebbe avuto necessità di maggiori
meditazioni e di capire i numeri che fanno funzionare il modello
svizzero. Mi pare di poter ricordare che nel confronto che c'è
stato con il Conseil du Valais, abbiamo visto dimensioni diverse da
quelle valdostane e il meccanismo della Giunta disgiunta dal
Consiglio come elezione e, magari, anche come maggioranza, è un
meccanismo che funziona su numeri molto più grandi. Non osiamo
immaginare cosa accadrebbe in questo spazio con una Giunta
completamente scollegata dalla maggioranza consiliare... sarebbe
l'avvio di un'anarchia amministrativa che porterebbe a reiterare a
più riprese il momento elettorale; di conseguenza non esprimiamo un
giudizio positivo di questa articolazione, esprimiamo un voto di
astensione apprezzando la fantasia di chi ha sbozzato questo tipo
di meccanismo.
Presidente
- La parola al Consigliere Vicquéry.
Vicquéry (UV)
- Per esprimere a nome del gruppo dell'"UV"
un voto di astensione rispetto a questa proposta di legge, che è
superata da quello testé votato nelle parti accoglibili, cioè la
nomina del Vicepresidente e la mozione di sfiducia costruttiva. Le
altre parti sono assolutamente fuori da un contesto regionale,
l'accoglimento di questa proposta sia rispetto all'elezione
diretta, sia rispetto alla composizione della Giunta regionale,
l'incompatibilità fra Consigliere regionale e Giunta regionale, la
proposta degli Assessori supplenti appesantirebbe di molto
l'apparato del Consiglio e della Giunta, in netta contrapposizione
rispetto al comune sentire della popolazione valdostana.
Non vogliamo entrare ulteriormente nel merito della proposta di
legge, riteniamo che sia sufficiente quanto già espresso durante il
dibattito della proposta di legge appena votata.
Presidente
- Pongo in votazione l'articolo 1:
Consiglieri presenti: 35
Votanti e favorevoli: 5
Astenuti: 30 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lanièce, La
Torre, Lattanzi, Lavoyer, Maquignaz, Marguerettaz, Ottoz, Pastoret,
Perron, Praduroux, Rini, Salzone, Stacchetti, Tibaldi, Vicquéry,
Viérin Adriana, Viérin Laurent, Viérin Marco).
Il Consiglio non approva.
Presidente
- Essendo respinto l'articolo 1, in base
all'articolo 77 del Regolamento, è respinta la legge nel suo
insieme.
