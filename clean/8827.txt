Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3328 del 3 dicembre 1987 - Resoconto
OGGETTO N. 3328/VIII - LEGGI DI BILANCIO PER IL 1988.
PROSECUZIONE E CHIUSURA DEL DIBATTITO GENERALE.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Questa mattina avevo terminato la prima
parte del mio intervento cominciando ad esaminare il primo capitolo
delle uscite, che riguarda le indennità che spettano ai Consiglieri
regionali.
Mi permetto ora di segnalare anche un altro problema che
interessa il funzionamento del Consiglio regionale. Mi riferisco al
fatto che lo stanziamento per il funzionamento dei Gruppi è rimasto
invariato rispetto all'anno precedente, come è previsto dalla
legge, ed è giusto che sia così. Abbiamo, però, l'impressione che i
Gruppi consiliari, più che di soldi avrebbero bisogno di strutture,
di personale e di locali idonei per svolgere le loro funzioni di
maggioranza e di minoranza con la migliore competenza
possibile.
Affrontando la parte relativa alle uscite, mi sembra importante
identificare subito due temi fondamentali che caratterizzano tutto
il bilancio di questa Amministrazione.
L'unica idea portante che, dal punto di vista economico, unifica
tutti i vari Assessorati e la politica della maggioranza regionale,
è legata sostanzialmente all'attività edilizia, che è l'unico
settore in cui l'Amministrazione regionale riesce a spendere o ad
investire dei soldi.
Dai vari capitoli di spesa presenti nel bilancio, mi sono
permesso di estrapolare le somme destinate ad opere edili, strade,
edifici e strutture di vario genere, in muratura, in cemento o in
altri materiali tipici dell'edilizia. Per quanto riguarda i soldi
di competenza per il bilancio del 1988, arriviamo ad una bellezza
di 251,7 miliardi, mentre i residui passivi, sempre per opere di
edilizia, ammontano a 225,3 miliardi, per un totale di 477 miliardi
presenti in bilancio per opere di edilizia.
Questa è la testimonianza di quanto Nuova Sinistra va dicendo da
tempo e cioè che l'unico settore nel quale l'Amministrazione riesce
a spendere dei soldi è quello che si occupa di asfaltare, costruire
ed incidere sul territorio per erigervi delle strutture.
Se da una parte questo è comprensibile, perché la Valle d'Aosta
ancora 5 anni fa abbisognava di alcune strutture fondamentali, di
ossatura o di scheletro - come ha detto il Presidente - e cito a
titolo di esempio il problema dello smaltimento dei rifiuti solidi
urbani, dall'altra, il territorio è stato segnato spesso e
volentieri da opere viarie di dubbia o nulla utilità, come è stato
evidenziato anche dalle Forze dell'opposizione.
L'altro grande tema che unifica tutto il bilancio regionale è
quello dei contributi. Non ne farò un panegirico, sia perché non
voglio assolutamente sostituirmi alla Giunta regionale nella loro
gestione, sia perché mi pare che sia presente un certo sottofondo
d'invidia in altri che hanno sbandierato questo tema. È però vero
che la politica dei contributi spesso incide in maniera grave e,
talvolta, non sempre evidenziabile, in alcuni settori economici ed
in particolare in quello dell'agricoltura.
Il fatto, ad esempio, di avere 19,5 miliardi di contributi a
vario titolo per la bonifica sanitaria, per le malattie degli
animali, per la produzione di carne bovina, per attività
zootecniche, per una media pari a 500.000 lire per ogni bovino
presente in Valle d'Aosta, non pone in forse la questione
dell'aiuto a questo settore? Esso è sicuramente importante per la
nostra Regione, ma distoglie, di fatto, l'attenzione ed anche la
politica della Regione Valle d'Aosta dal problema fondamentale
dell'agricoltura che è la gestione del territorio. In questo
settore, a mio parere, c'è un eccessivo squilibrio tra investimenti
ed interessi.
Noi crediamo, come dice la Giunta, che sia possibile difendere
l'ambiente con un'agricoltura vivace, fruttifera ed assistita,
anche perché solo così si può provvedere anche all'assetto del
territorio. Questo, però, non va molto d'accordo con la zootecnia.
Spingere troppo la zootecnica, specie in assenza di una netta
attenzione alla qualità, significa anche costruire un apparato che
non ha solide basi nelle produzioni foraggiere della nostra
Regione.
Mi sembra che questa circostanza sia già stata fatta osservare
da un'interpellanza del Consigliere Torrione, relativa alla qualità
della fontina. È una questione importante. Io vorrei sapere,
infatti, che qualità possano avere le nostre produzioni
zootecniche, quando i foraggi sono in gran parte provenienti da
fuori Valle. Diciamo che questo è un esempio importante di mancanza
di sviluppo autocentrato.
Ma queste due caratteristiche piuttosto grossolane, dei
contributi a pioggia, sui quali hanno parlato in molti, e
dell'edilizia, preferita alla creazione di servizi, alla
costruzione di presidi sanitari, all'attuazione della
prevenzione..., si associano, a mio parere, ad una quantità
incredibile di altri vuoti.
Già qualche altro Consigliere, nel corso della mattinata, ha
evidenziato questo aspetto ed io penso che, se si deve avanzare una
critica piuttosto consistente alle spese della Regione Valle
d'Aosta, questa sia da muovere proprio all'assenza di alcuni
provvedimenti qualificanti.
Mentre possiamo capire la prudenza per non incidere nelle scelte
future - ed io considero positivo tale atteggiamento - esiste,
però, l'altro problema, al quale farò cenno nel corso delle
conclusioni, relativo alla direzione della società.
Tornando all'esempio che avevo fatto questa mattina, ricordo che
"mamma Regione" non deve solo dare i soldi, ma deve saperli
indirizzare alla educazione dei figli ed alla costruzione del
futuro e, per fare questo, deve spendere con oculatezza e non
attraverso questi provvedimenti così mal congegnati.
In particolare, considero grave l'assenza di una linea ben
precisa sulla DELTACOGNE. Abbiamo una legge che istituisce la
FINAOSTA, alla quale sono attribuite delle competenze sia per la
gestione ordinaria sia per la gestione straordinaria, ma nessuno si
pone il problema di utilizzare quella legge o un altro
provvedimento legislativo per accantonare dei soldi in favore della
DELTACOGNE.
Chi proibisce di fare questo, se non una situazione di attesa e
di stallo che non giova sicuramente all'occupazione nel grande
stabilimento siderurgico di Aosta?
Noi siamo fortemente preoccupati che, dietro questa assenza, ci
sia una scarsa comprensione del tempo che ci vorrà perché abbia
finalmente termine l'emergenza sociale della riconversione
industriale. Purtroppo, ci dovremo far carico per anni dei
problemi, anche se temporanei, relativi alla disoccupazione e alla
cassaintegrazione, conseguenti alla riconversione di alcuni
stabilimenti. Che strumenti abbiamo, che strumenti ci sono in
bilancio, per riuscire ad attutirne gli effetti sociali?
A questo punto, riprendo una proposta avanzata da fonti
sindacali e che, negli ultimi mesi, sembra aver avuto ottimi
risultati nella provincia autonoma di Trento. Mi riferisco al
famoso progetto denominato "scatola vuota". Io credo che questo
progetto debba essere preso in seria considerazione e credo che
l'ufficio regionale competente, cioè l'Osservatorio del mondo del
lavoro, dovrebbe fare una sua inchiesta particolare in merito, per
vederne l'applicabilità anche in Valle d'Aosta.
Chiaramente, a questo punto, si innesta il discorso della
solidarietà sociale. Stamattina mi sono permesso di inserire questo
argomento tra i principali, anche perché credo che i dati che vi
sto per leggere meritino di essere sottolineati.
In Valle d'Aosta ci sono 5.838 persone che hanno pensioni con
importi inferiori al minimo, 14.557 persone che hanno importi pari
al trattamento minimo e solo 12.000 persone con importi superiori
al minimo. Per cui abbiamo quasi 20.000 persone che hanno dei
trattamenti intorno alle 300.000 lire mensili di pensione. Una
larga parte di queste 20.000 persone non ha altri redditi. Questo è
il problema, ma nel bilancio non esiste un progetto per
l'adeguamento di questi redditi ad un livello minimo di vita, così
come suggerito da una proposta che è stata avanzata anche dal
Partito Comunista ed alla quale mi associo pienamente.
Abbiamo 2 miliardi di residui passivi nel settore dei trasporti,
perché non è stata fatta nessuna politica di agevolazione
tariffaria nei confronti degli anziani e nei confronti delle
persone che hanno degli handicap fisici.
(...INTERRUZIONE dell'Assessore Lanivi...)
SANDRI (N.S.):
Si tratta di 2 miliardi di residui passivi
che, sicuramente, non hanno potuto essere spesi in altri
settori...
(...INTERRUZIONE dell'Assessore Lanivi...)
SANDRI (N.S.):
Ne parleremo più diffusamente nel corso
della Conferenza sui Trasporti, comunque io affermo tranquillamente
che gli anziani in Valle d'Aosta non hanno la possibilità di avere
una "Carta d'argento", di beneficiare di sconti sugli impianti di
risalita che pure sono ampiamente finanziati dall'Amministrazione
regionale, e non hanno neppure la possibilità di accedere in modo
dignitoso ed a buon prezzo ai trasporti pubblici.
(...INTERRUZIONE dell'Assessore Lanivi...)
SANDRI (N.S.):
Mi riferisco ai trasporti pubblici per gli
anziani. Assessore Lanivi, la legge sui trasporti è
chiarissima.
Io credo che il colmo lo si raggiunga al capitolo 7050, della
parte relativa alle "entrate", dove la Regione prevede di
introitare addirittura 1 miliardo di tasse, percepite direttamente
dalle tasche degli anziani e degli inabili, per il contributo ai
servizi a loro prestati. Non solo, quindi, non c'è alcun
investimento a loro favore, ma nei loro confronti si attua
addirittura un prelievo di circa 1 miliardo, previsto nel capitolo
la cui dizione esatta recita: "Recupero di contributi a carico
degli utenti per la fruizione dei servizi a favore delle persone
anziane ed inabili". Se questa può essere definita politica a
favore della solidarietà sociale, possiamo tutti decidere di
cambiare linguaggio.
Sul tema dell'ambiente ci sono enormi vuoti, ma non è questa la
sede più opportuna per rimarcarli; quel tema, inoltre, è normale
politica quotidiana per Nuova Sinistra. La legge sull'aumento dei
contributi al Parco Nazionale del Gran Paradiso giace in
Commissione, perché non la si vuole far andare avanti; quindi, per
il Parco Nazionale del Gran Paradiso, che è una delle ricchezze
economiche della nostra Regione, sono rimasti solo 48 milioni,
immutati dal 1970.
Assessore Perrin, per l'acquisto dei terreni da destinare ad
aree protette e naturalistiche, per il 1988 non è prevista neanche
una lira. Eppure in Consiglio ci si lamentava che non c'erano i
soldi per acquisire l'intera area umida di Saint-Marcel, perché
costava molto più del previsto. A me pare che sia arrivato il
momento di investirci dei soldi.
Per la propaganda sugli interventi a protezione della natura ci
sono in totale 270 milioni che - mi consentirete la battuta - sono
pari ad un incontro di boxe. Che la difesa della natura valga
quanto un incontro di boxe, è chiaramente un'opinione della Giunta
regionale e non di Nuova Sinistra.
Così si conclude l'anno dell'ambiente. Il Consigliere Torrione
mi diceva che l'anno dell'ambiente è ormai morto ed in effetti è da
considerare tale proprio perché il bilancio è incapace di stanziare
per quattro iniziative qualcosa di più dell'ordinaria
amministrazione
In tema di servizi sanitari mi limito semplicemente a riprendere
la relazione dell'Assessore Martin, nella quale si dimostra
chiaramente che gli investimenti nel settore della sanità sono
diminuiti del 51%. Nella tabella relativa alla sicurezza sociale si
legge infatti che gli investimenti per le strutture sanitarie, nel
periodo 1983-86, ammontano a complessivi 43 miliardi e 90 milioni,
con una diminuzione, sempre tra il 1986 ed il 1983, pari al 51%. Se
c'era un settore in cui l'edilizia avrebbe potuto assumere un ruolo
positivo, con la costruzione di un unico presidio ospedaliero,
finalmente degno della nostra Regione, era da individuare proprio
nelle strutture sanitarie. In questo settore, invece, non ci sono
investimenti adeguati. Non solo, ma, oltre agli scarsi investimenti
per strutture ospedaliere, in aggiunta agli affidamenti dello
Stato, non c'è nulla per la formazione e l'aggiornamento
professionale del personale medico e paramedico.
540 milioni all'anno, per i numerosi operatori sanitari che ci
sono in Valle d'Aosta, corrispondono a meno di 400.000 lire per
addetto, utili solo per un convegno o per uno "stage" a testa. Come
pensate che il personale sanitario possa aggiornarsi concretamente,
sia a livello medico e sia a livello paramedico, con questi
interventi che pongono sullo stesso piano due incontri di boxe e
una qualificazione professionale?
Segnalo anch'io, infine, per l'istruzione, la scomparsa del
centro post-universitario di studi economici che l'anno scorso ci
era stato propagandato come una valida alternativa all'università.
Quell'alternativa ora è caduta e, pertanto, credo che ora si
imponga l'università.
A questo punto, credo di dover ringraziare la Presidenza del
Consiglio che mi ha dato l'opportunità di partecipare a Strasburgo
ad un convegno internazionale sul problema dell'insegnamento
secondario superiore e universitario, perché ho scoperto la
politica posta in atto in Francia, Paese vicino e talvolta chiamato
anche fratello. Lì c'è una rete universitaria estremamente diffusa
e capillare, che interessa anche la città di Chambéry, che non è
molto lontana e che non ha una popolazione molto superiore alla
nostra, dove addirittura sono state istituite tre facoltà
universitarie. Un altro esempio potrebbe essere costituito dalla
città di Corte, in Corsica, che ha 18.000 abitanti; ma ve ne sono
anche altri che interessano città minori ed altri ai quali, forse,
può essere attribuita una funzione più che altro di propaganda,
perché interessano alcune isole coloniali francesi, come
Réunion.
Ritornando all'esempio dell'Università di Chambéry, c'è da
rilevare che non vi è solo una facoltà, ma ve ne sono tre o
quattro: ingegneria meccanica ed elettrica, sociologia ed
informatica, nonché tutta una rete di supporto alla vita
amministrativa ed economica della regione circostante.
Io credo che la scelta di non spendere neanche una lira per
l'università debba essere considerata errata e miope. Mi dovete
spiegare come e dove pensate di formare in futuro i cosiddetti
"manager" - parola che è sulla bocca di tutti, ma della quale però
molti non conoscono neppure il significato - per costruire la Valle
d'Aosta del futuro, capace di vincere la scommessa del 1992, se
continuerete a formare questa gente fuori Valle. A mio parere, la
gente che si forma fuori Valle, spesso e volentieri resta e resterà
fuori Valle, dove le occasioni di aggiornamento culturale sono
superiori a quelle offerte ai dirigenti della nostra Regione.
Io voglio concludere il mio intervento, ma chiedo che mi si
consenta di fare due osservazioni di merito.
Sicuramente dobbiamo guardare al futuro, perché la politica
passata, dal punto di vista economico, era su livelli diversi, da
quelli di oggi. Credo che dobbiamo saperci assumere la
responsabilità di affrontare tanta disponibilità finanziaria, che,
tra l'altro, potrebbe anche essere aumentata. Mi sembra, però, che
questa maggioranza regionale non abbia alcuna capacità di
indirizzo. Abbiamo una serie di possibilità e, per certi aspetti,
abbiamo anche tutta una serie di buone intenzioni, ma manca la
capacità di concretizzarle. Questa "mamma", cioè, non sa bene in
che settore investire i propri soldi. Elargisce un contributo e dà
una caramella, ma non fa nulla per provvedere all'avvenire dei suoi
figli, mentre noi chiediamo alla maggioranza di farsi carico di
questa capacità di indirizzo.
Colleghi della minoranza, consentitemi di accusarvi un po' di
corresponsabilità. Se questa maggioranza ha potuto sopravvivere,
nonostante l'assenza di indirizzo, nonostante fosse incapace di
spendere i soldi, nonostante la presenza di "vuoti" nella spesa e
nonostante la sua incapacità a recuperare entrate proprie della
Regione, ciò è dipeso anche dal fatto che l'opposizione non l'ha
incalzata con durezza. La maggioranza, in realtà, è più vasta di
quanto non risulti ufficialmente dalla somma dei voti dei partiti
che si richiamano ad essa, perché il Partito Socialista, ed un po'
meno il Partito Comunista, nonché gli altri Partiti minori, spesso
e volentieri accettano un certo andazzo della maggioranza e,
quindi, sia pure involontariamente, ne divengono compartecipi.
Mi preme sottolineare l'atteggiamento scorretto, per quanto
attiene alla responsabilità dell'opposizione, mantenuto da alcuni
Partiti di minoranza, in sede di Commissione. È indegno che, in
Commissione, le proposte e la volontà della Giunta regionale siano
accettate, così come sta succedendo. Faccio alcuni esempi.
I progetti di legge della Giunta regionale, grazie all'apporto
fattivo di molti membri della minoranza, passano in Commissione
mediamente entro 4 o 10 giorni. Un normale provvedimento
legislativo, quando va bene, passa in Commissione due volte, ma
nella stragrande maggioranza dei casi il parere della Commissione
viene espresso subito, perché il provvedimento deve andare in aula.
Non accade mai che si faccia un serio lavoro di analisi, così come
è proposto dalla Giunta regionale! La responsabilità di ciò ricade,
innanzitutto, sulla minoranza.
L'opposizione è tale, proprio perché deve "far trovare lungo"
alla maggioranza. Come possiamo accusare la maggioranza di aver
sempre fatto quello che voleva, di aver sempre strafatto e occupato
tutti gli spazi possibili, quando abbiamo accettato compromessi,
lottizzazioni ed abbiamo lasciato che le cose andassero in un certo
modo?
Io non voglio fare esempi se non sono tirato per i capelli, ma
ci sono stati provvedimenti di legge che, per fortuna, grazie
all'iniziativa di qualche singolo Consigliere sono stati
profondamente dibattuti e che hanno avuto il parere, da Presidenti
di Commissione della minoranza, in prima lettura! Prima giornata,
prima lettura, approvazione e via! Perché? Perché così, di fatto,
vuole la Giunta.
Io non faccio rimbrotti solo alla maggioranza, ma anche alla
minoranza e chiedo che in questi mesi si lavori meglio, con più
durezza e in modo più "crudele", nel senso che a questo termine
viene dato dal Consigliere Torrione.
TORRIONE
(fuori microfono): Mi sembra che anche tu,
oggi
,
non sia stato molto "crudele". Sei stato morbido
dodici piani di morbidezza...
SANDRI (N.S.):
Concludo ricordando che la posizione di
Nuova Sinistra è chiara. Dalla posizione di questa Giunta e di
questa maggioranza, siamo divisi da alcuni noccioli fondamentali.
Ne cito sempre e solo due, che sono tipici e che, secondo me,
meritano un posto di rilievo: la scelta dell'autostrada e quella
sul Parco Nazionale del Gran Paradiso.
Ho l'impressione, tuttavia, che tra le forze politiche esista un
rinnovamento, che, però, non corrisponde agli schemi tradizionali
che contraddistinguono le maggioranze o le minoranze. Negli
interventi dei Consiglieri e nelle relazioni del Presidente della
Giunta e dell'Assessore alle Finanze io leggo degli stimoli e delle
idee interessanti, ai quali tutti possono dare il proprio
contributo. Noi, da questi banchi dell'opposizione, daremo sempre
il nostro contributo, perché siamo convinti che, lavorando
seriamente, si può influire sulla politica, anche senza mettere il
sedere sulle poltrone del Governo.
Potrei sintetizzare la posizione di Nuova Sinistra
identificandola con un atteggiamento di attenzione. "Noi ci stiamo
guardando con voi", perché crediamo di poter guardare insieme verso
il futuro. Ci dispiace che ci guardiamo un po' troppo da
lontano.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Signor Presidente e colleghi
Consiglieri, desidero subito sgombrare il campo da eventuali idee o
pettegolezzi di malelingue che potranno essere suscitati da questo
mio intervento, che è stato meditato e studiato dai tecnici del
Partito Liberale, e che voteremo, sia pure con le dovute
osservazioni. Così facendo, dimostriamo di non essere qui solo per
far numero, ma per dare il nostro contributo ed io mi auguro che
possa servire anche in futuro.
Abbiamo sintetizzato al massimo le nostre osservazioni e ci
siamo riferiti a quei punti che ci sono sembrati più degni di
essere esaminati. Vogliamo dialogare un pochino con l'Assessore
alle Finanze, proprio perché, in buona fede, riteniamo di poter
portare un "abaculo" al suo lavoro. Non avanziamo, quindi, delle
critiche gratuite, ma facciamo le osservazioni che sono motivate
dalla nostra ideologia liberale.
Per quanto concerne le entrate, noi leggiamo, al Titolo I:
553.066.000.000 relativi alla compartecipazione di tributi
erariali, secondo la legge n. 690 del 1981, che comprendono 363
miliardi e 300 milioni, relativi ai nove decimi del gettito
tributario previsto nel 1988 e cioè quello del 1987 più il 4% di
inflazione presunta.
Nel 1987, però, l'IVA è diminuita del 2,25%, rispetto al primo
semestre del 1986, quando era del 3,67%. Ne consegue che i 363
miliardi e 300 milioni, ci sembrano un po' eccessivi come
previsione, se il calo dell'IVA viene considerato come un
trend.
Sembra preoccupante il fatto che il totale delle risorse
disponibili per il 1988, previsto inferiore del solo 0,36% rispetto
al 1987, preveda un aumento dell'8% dei tributi propri e quote
tributi erariali, e non del 4% che, grosso modo, coincide con il
tasso dell'inflazione. Ciò discende dall'aver ipotizzato un
decremento del 2,25% delle quote dei nove decimi, a causa del
previsto decremento dell'IVA, ma tutte le altre quote fisse sono
maggiorate ben di più, fino al 34,21%,e questo non ci pare molto
chiaro.
Il non aver inserito nel bilancio trasferimenti statali per 40
miliardi, perché mancano elementi per determinarne l'ammontare o il
diritto, sembra essere un altro motivo di incertezza; e ci
rivolgiamo, ovviamente, allo Stato. In questi 40 miliardi, che
corrispondono al 23,5% rispetto al 1987, sono compresi contributi
importanti come il ricupero delle abitazioni, lo sviluppo della
produzione di carne bovina, la bonifica sanitaria del bestiame,
interventi nel settore agricolo, opere idrauliche ed i trasporti
pubblici.
Facciamo solo una domanda. Abbiamo preso atto e siamo d'accordo,
però chiediamo se, per il futuro, si pensa di sostituire quelle
entrate, come se lo Stato non desse contributi, o si pensa di
eliminare o ridurre i relativi interventi. Gradiremmo una
risposta.
Al Titolo I, ad esempio, si può osservare che, dato il "trend",
gli 88 miliardi del Casinò siano un po' pochini.
Al Titolo II, in riferimento alle entrate per contributi ed
assegnazioni dello Stato, è previsto 1 miliardo e 625 milioni per i
consultori familiari, il che sembra eccessivo, stante il
funzionamento di quegli enti, mentre sembra assolutamente irrisorio
lo stanziamento di 7 miliardi e 198 milioni per la prevenzione
dall'uso di stupefacenti. Avremmo preferito che ci fosse un certo
rapporto tra le due voci e che, magari, fosse dato qualcosa in più
a quest'ultima.
È previsto lo stanziamento di 14 miliardi e 464 milioni per il
disavanzo di esercizio delle aziende di trasporto pubblico e
privato. Come si configura il problema nei particolari?
Per quanto riguarda i residui passivi, non è chiaro l'incremento
del 12% dei residui passivi per lo sviluppo economico. Sembra
grave, secondo noi, l'aumento dell'88,5% dei residui per la
formazione professionale, che è un settore di grande importanza -
come ci è stato insegnato da voi per primi - ed anche noi riteniamo
che tale settore debba avere una rilevante importanza.
Abbiamo visto, poi, che le spese correnti aumentano, nel loro
complesso, del 13,5%, mentre quelle in conto capitale diminuiscono
del 10,8%, con un netto peggioramento rispetto al 1987.
Nelle spese di funzionamento istituzionale è aumentato il
divario, nel senso che le spese correnti sono superiori a 9
miliardi che, con i fondi globali, fanno ascendere l'incremento del
1988 sul 1987 al 32%, mentre gli investimenti calano del 13,5%.
Anche quando prevale l'investimento sulla spesa corrente, nel 1988
si prevede un peggioramento rispetto al 1987.
Per quanto attiene all'assetto del territorio e alla tutela
dell'ambiente, gli investimenti diminuiscono di quasi 30 miliardi
e, nel complesso, di oltre il 12%. Sembra una tendenza errata, data
l'importanza del settore, come è dimostrato dalle recenti vicende
italiane e dagli studi che sono stati fatti al riguardo.
Lo stesso vale per lo sviluppo economico, dove la riduzione
degli investimenti nel 1988 è di oltre 60 miliardi rispetto al 1987
e, malgrado l'incremento dei fondi globali, l'investimento totale è
inferiore di quasi il 25%. Non si comprende bene, pertanto, la
tendenza negativa di questo settore, della quale risentono
soprattutto l'agricoltura, i trasporti, il commercio ed il turismo:
tutte attività che, secondo noi, sono da sviluppare e
potenziare.
Sembra assai grave la completa assenza di investimenti per la
formazione professionale, altro settore fondamentale per lo
sviluppo della Regione, e per il quale dobbiamo dare atto
all'Assessore Lanivi di essersi sempre battuto con vigore. Noi
pensiamo che si possa continuare lungo la stessa strada.
La sicurezza sociale prevede spese di parte corrente per 2
miliardi, che sono ascritti al fondo globale per una serie di
interventi insufficienti, specie se si considera che essi sono
previsti anche per comunità per il ricupero dei tossico-dipendenti,
per la prevenzione dall'AIDS, per l'assistenza ai minori e altre
iniziative importanti dal punto di vista sociale.
Veniamo ora alle previsioni per il 1988 e per il 1989.
Le spese per l'assetto del territorio e per la tutela
dell'ambiente vengono ancora ridotte, rispetto al 1988, che già
avrà una riduzione di oltre l'11% sul 1987, addirittura del 44%
nell'89 e del 40% circa nel 1990. Secondo noi, ciò non è conforme a
quanto la situazione di continuo degrado richiederebbe.
Le stesse osservazioni valgono per quelle spese che subiscono un
decremento già nel 1988, e mi riferisco in particolare agli
investimenti.
Lo sviluppo economico riduce del 20% le spese del 1988, rispetto
a quelle del 1987, e prevede inoltre di ridurle del 32% nel 1989 e
del 31% nel 1990.
La formazione professionale, già in calo del 9% nel 1988
rispetto al 1987, nel 1989 cala ancora del 92% - e di questo noi ci
preoccupiamo - riducendo la sua incidenza, che nel 1988 è pari a
solo l'1% della spesa globale, allo O,15% sia nel 1989 sia nel
1990. A questo punto sarebbe necessario un chiarimento, anche
perché sembra che in questo settore si vada in direzione contraria
rispetto a quello che viene suggerito dall'evoluzione economica e
dalla specializzazione delle mansioni nelle varie attività
produttive dei servizi.
Credo di essere arrivato quasi alla fine della parte del mio
intervento che si riferisce ai conti.
Tra gli oneri ripartibili, sembra che 4,5 miliardi siano
eccessivi, specie se sommati ai 5 miliardi di riserva per maggiori
oneri nei contratti immobiliari ed ai 2 miliardi di riserva per
l'oscillazione dei prezzi nelle spese di funzionamento, visto che
detti oneri, che in totale ammontano a 51 miliardi e 7 milioni,
danno un incremento del 28% sul 1987 e addirittura del 42% nel 1989
rispetto al 1988. Sembra trattarsi di una voce di spesa da
contrarre, tenuto conto anche della genericità delle causali e,
soprattutto, della tendenza delle entrate a diminuire di ben il 17%
nel 1989 e nel 1990, anche se al netto di eventuali mutui e
prestiti. Si tenga presente, però, che la capacità di indebitamento
residua è di 490 miliardi, ma non si sa di quanto possa variare in
futuro.
Non dobbiamo dimenticare, inoltre, le pesanti prospettive del
1992, quando le note varianti all'assetto comunitario porranno
enormi problemi che non sarebbe male affrontare per tempo.
Abbiamo ritenuto di dover fare queste osservazioni perché, pur
non considerandoci nel giusto, - dove, peraltro, è sempre difficile
trovarsi - crediamo di poter dare un'indicazione, per come abbiamo
seguito da vicino lo sforzo fatto dall'Assessore alle Finanze e
dalla Giunta per riequilibrare il bilancio, per quanto possibile,
sia in riferimento alla situazione attuale sia in riferimento al
1986.
Con molta chiarezza sostengo di non condividere certe battute
che, di tanto in tanto, si sentono in quest'aula e che, pur volendo
essere umoristiche, risultano invece di cattivo gusto.
Mi piace la battaglia, mi piace chi interrompe e mi piace la
gente con la risposta pronta, sempreché il tutto avvenga con
eleganza e con un certo stile. Indubbiamente non provo piacere nel
sentire certe accuse non valide.
Da parte del Consigliere socialdemocratico ho sentito fare
un'unica valida osservazione, che è passata quasi sotto silenzio,
forse perché in quel momento ero uno dei pochi che stavano in
silenzio, mentre gli altri chiacchieravano - come capita molto
spesso anche a me, e sia ben chiaro che non intendo gettare una
pietra nello stagno. Egli faceva notare che il Presidente della
Giunta - e con questo non intendo fare alcuna "sviolinata", perché
io non ne faccio - ha cercato di dare un certo impulso, ma
probabilmente non è riuscito a smuovere l'azione del Governo e
della maggioranza, e la sua è stata quasi una "vox clamantis in
deserto". Personalmente non ritengo che la realtà sia stata proprio
così.
Io non prenderò più la parola e desidero che sia messo agli atti
che questo mio intervento vale anche come dichiarazione di voto a
favore del bilancio che ci è stato presentato. Aggiungo solo che
noi, come Partito Liberale, saremmo lieti che le nostre
osservazioni, nel limite del possibile, fossero tenute nella dovuta
considerazione - mi farò premura di farle pervenire all'Assessore -
perché volendo ce ne sarebbe la possibilità, sia ricorrendo ai
residui sia ad altre procedure. Vorremmo che, talvolta, l'ago della
bilancia venisse fatto pendere verso l'orientamento che noi
riteniamo giusto e sul quale siamo disposti a discutere ed a
ragionare, riconoscendo i nostri torti quando è il caso, ma
sentendoci anche dire: "Bene, avete collaborato; siete nel giusto
e, perciò, questo lo correggiamo un po'".
Penso che la bussola possa sempre essere corretta, specie quando
il mare è procelloso. Il nostro mare non è certamente procelloso,
ma possiamo dire che è andante-mosso.
Giunti a questo punto dichiaro che il mio voto è a favore del
presente bilancio e, con questo, ritengo di aver portato il
contributo del Partito Liberale sul bilancio del 1988 e su quello
del triennio 1988-1989-1990. Grazie.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Mi pare che questo dibattito si stia
concentrando, molto giustamente, sul bilancio di tutta la
legislatura, anziché su quello di previsione per l'anno 1988.
Quest'ultimo, per ammissione dei suoi stessi presentatori, si
limita ad ultimare gli interventi programmati e ad assicurare
l'erogazione dei servizi.
Visto che fra sei mesi ci saranno le elezioni, trovo questa
impostazione corretta, ma dirò di più e cioè che, oltre che
corretta, io vi intravedo la possibilità di un'interpretazione
politica positiva. Guardando più che altro al passato e rinunciando
a visioni prospettiche, io credo che questa Giunta, ma anche la
maggioranza, implicitamente riconosca di aver esaurito il proprio
mandato e di non potersi ricandidare "sic et simpliciter", nella
sua struttura attuale, al governo della prossima legislatura.
Mi pare che, tra gli interventi ascoltati sinora, solo quello
del. Consigliere Maquignaz abbia proposto questa ricandidatura,
chiudendo nuovamente a riccio questa maggioranza e lasciando tutti
gli altri nel cantuccio. Sul quadro politico, tuttavia, avrò modo
di ritornare ancora.
Se bisogna parlare del bilancio di tutta la legislatura, i punti
di riferimento non sono più le voci specifiche del bilancio, ma le
relazioni che sono state presentate.
Quella dell'Assessore, Martin, è stata molto ampia ed analitica,
con notevoli giudizi, alcuni dei quali condivisibili ed altri no,
ma comunque puntuale, anche se ad essa, almeno a mio avviso, fa
difetto un certo tono eccessivamente trionfalistico.
La relazione del Presidente della Giunta è stata indubbiamente
singolare, originale e colorita, ma, a mio avviso, è stata anche
abbastanza significativa nel descrivere un corpo, che io identifico
non nel bilancio ma nella comunità della nostra Regione, che in
questi ultimi anni si è ristrutturato, è cresciuto e continua a
tonificarsi in tutti i suoi settori, in maniera abbastanza
equilibrata. Io credo che non si possa non condividere questo
assunto, perché, se noi ci guardiamo intorno, non possiamo non
riconoscere che allo stato attuale, in questa comunità, c'è un
benessere abbastanza diffuso.
È vero che ci sono ancora delle sacche di povertà economica e
culturale; è vero che ci sono sacche di emarginazione per le
categorie più deboli, le donne, gli anziani e gli handicappati; è
vero che c'è anche un certo malessere sociale che si esplicita,
poi, nell'uso, sempre in continuo aumento, della droga... Tuttavia,
se noi guardiamo la società nel suo complesso e, soprattutto, se la
confrontiamo con la realtà delle altre regioni italiane, non
possiamo non condividere che oggi, allo stato attuale, in questa
Regione, il benessere è tra i più alti e la qualità della vita è
tra le migliori.
A nostro avviso, tuttavia, si deve aggiungere la considerazione
che questo benessere è precario, perché si fonda in gran parte su
risorse esterne e precarie, e non si fonda su basi produttive
solide, endogene e dirette della nostra comunità.
Ecco perché, pur condividendo la sostanza delle cose dette nelle
due relazioni, che per gran parte sono elencazioni di cose fatte in
questa legislatura - e ci sono anche molte iniziative lodevoli che
hanno ricevuto anche il nostro voto positivo e cito quelle della
grande viabilità internazionale, della finanza locale, della difesa
del suolo e della qualità della vita - va aggiunto, tuttavia, che
queste relazioni presentano delle lacune e delle
sopravvalutazioni.
Molte sono state già notate e contestate da altri Consiglieri,
ed io non voglio ripeterle, perché non mi piace ripetere cose già
dette, anche se riguardano argomenti che, guarda caso, noi
Socialisti abbiamo posto più volte all'attenzione di questo
Consiglio, come ad esempio quelli relativi alla cultura ed ai
problemi degli universitari. Mi soffermerò essenzialmente su due
punti che ritengo abbastanza significativi ed importanti.
Il primo riguarda le entrate. Osservando attentamente il
bilancio, e direi anche i bilanci degli anni scorsi, si può
constatare che due soli cespiti, l'IVA da importazione e le entrate
dal Casinò, costituiscono quasi la metà delle risorse disponibili,
togliendo le contabilità e le partite di giro. Visto che la
percentuale destinata agli investimenti è, per l'anno 1988, del
51%, si può dire che, se non ci fossero questi due cespiti, noi
avremmo ben poche lire da investire.
Questo, ovviamente, per sottolineare ancora una volta in questo
Consiglio, come abbiamo sempre fatto, l'importanza di questi due
cespiti per tutta l'economia regionale, con una differenza
sostanziale, però, tra di loro. L'IVA da importazione rimane
comunque una entrata aleatoria e fluttuante: basta un nonnulla,
infatti, per avere delle differenze di miliardi, come è successo,
appunto, nel primo semestre di quest'anno, perché troppi sono i
fattori che incidono su questo cespite e troppo numerosa ed
agguerrita è la concorrenza.
Tutto ciò, ovviamente, senza parlare del fatidico anno 1992!
Nessuno, infatti, è oggi in grado di dire con certezza che cosa
accadrà a quella data. Si possono fare solo delle ipotesi e mi pare
che se ne siano fatte diverse.
Sempre restando nel campo delle ipotesi, mi pare poco credibile
l'ipotesi di un mercato unico europeo, nel quale sia del tutto
eliminata l'esazione dell'IVA, cosa che presupporrebbe gli Stati
Uniti d'Europa e la rinuncia, da parte dei singoli Stati, ad una
parte importante della loro manovra fiscale. Vorrei solo ricordare
che lo Stato italiano, formatosi nel 1860, ci ha messo più di un
secolo per eliminare i dazi interni esistenti fra Comuni e
Comuni.
D'altra parte, mi pare abbastanza credibile l'ipotesi di una
profonda modificazione nel "modus operandi" di questi scambi, nel
senso che, ad esempio, potranno essere facilitate le operazioni di
sdoganamento a destino, cioè direttamente presso le fabbriche,
perché già oggi ci sono notevoli pressioni in questo senso. Se
questo avvenisse, indubbiamente non potrebbe non influire
negativamente su di una struttura essenzialmente di transito com'è
quella dell'autoporto e, quindi, di converso, sulle entrate
regionali.
Inviterei le forze politiche a riflettere un po' più
attentamente su di un dato che mi sembra abbastanza certo cioè che
per queste entrate, da oggi si no al 1992 e soprattutto dopo il
1992, la strada sarà sempre in salita, nel senso che noi dovremo
investire sempre di più nelle strutture autoportuali, con la
consapevolezza, però, non di aumentare le entrate e forse di non
mantenerle neppure, ma di contenerne almeno le perdite.
Mi dispiace che non ci sia il Consigliere Sandri, ma non si
tratta certamente di mitizzare questa famosa IVA da importazione,
perché nessuno l'ha mai mitizzata, ma neanche di abbandonare la
politica degli interventi nelle strutture autoportuali, che è stata
finora necessaria e che sarà ancor più necessaria. Se, infatti, non
fossero insorte delle difficoltà, non ci sarebbe stato motivo di
intervenire nell'Autoporto. Proprio perché sono iniziate delle
difficoltà e si è verificata una concorrenza più agguerrita, la
Regione, giustamente, ha ritenuto opportuno intervenire. Pertanto
si tratta solamente di prepararsi alla "grande scommessa del 1992",
come è stata definita quella data dal Consigliere Sandri.
Io non sono pessimista, ma non sarei neppure tanto ottimista,
come mi è parso essere l'Assessore Martin, attraverso la sua
relazione. Io direi che bisognerebbe essere ragionevolmente cauti e
ragionevolmente preoccupati, evitando catastrofismi, ma evitando
anche di dare illusioni di un facile e permanente flusso di
ricchezza.
Direi che, nel contempo, - e qui do ragione a quanto detto sia
dal Consigliere Ricco sia dal Consigliere Sandri - bisognerebbe
cercare di compensare queste prevedibili perdite portando avanti
altre voci della legge sul riparto fiscale, sulle quali, in
passato, anche noi avevamo posto l'accento.
Il secondo cespite riguarda il Casinò. Ebbene, a differenza
dell'IVA da importazione, il Casinò, specie dopo la sentenza della
Corte Costituzionale, è una risorsa locale e, come si può
verificare dai bilanci, è in continuo incremento. Mi pare che per
l'anno prossimo sia previsto un incremento del 31%, pari a circa 88
miliardi.
Tengo a precisare, tuttavia, che le previsioni sul Casinò sono
sempre state in difetto e qualcuno, forse il Consigliere
Baldassarre, ha detto in passato che questo succedeva perché al
Casinò non si rubava più. Può darsi che all'inizio questo fattore
abbia contribuito, però, a mio avviso, i motivi determinanti di
questi incrementi costanti sono essenzialmente due.
Il primo è dovuto al notevole sviluppo che ha avuto il settore
dei giochi americani. Ricordo che all'inizio questa scelta,
all'interno del Consiglio regionale, fu molto contrastata e
sofferta, ma, alla luce dei risultati raggiunti, appare sempre più
coraggiosa e moderna.
Il secondo motivo è costituito dalla validità e dall'efficienza
dell'azienda Casinò, nella sua oggettività e nella sua realtà, al
di là delle possibili gestioni e della loro bontà.
Ebbene, io credo che, in tutta questa legislatura, noi ci siamo
occupati del Casinò soltanto per le sue implicazioni di carattere
giudiziario, ma mi pare che, di fatto, l'abbiamo un po' abbandonato
a se stesso. Se si è ripreso, se si è rifatto una immagine e se ha
avuto ugualmente degli incrementi, tutto ciò è stato solo merito
dell'azienda, mentre noi ci siamo solo preoccupati delle
implicazioni di carattere giudiziario.
Io credo che, quantomeno da oggi in poi, bisognerebbe cominciare
ad occuparsi nuovamente del Casinò, per quello che esso rappresenta
nel contesto economico valdostano, in termini di entrate
finanziarie, in termini occupazionali ed in termini di indotto
turistico-commerciale, che sono notevoli e che, a mio avviso,
presentano ancora delle potenzialità di sviluppo. Tutto ciò,
ovviamente, senza voler porre da parte la vicenda giudiziaria che
deve essere valutata, approfondita e decisa in altra sede, ma
sarebbe finalmente ora che sul Casinò voltassimo pagina.
TAMONE
(fuori microfono): Per fortuna non c'è il
Consigliere Sandri!
PASCALE (P.S.I.):
Glielo dici tu, dopo. Certamente, su
questo problema non sono d'accordo con il Consigliere Sandri.
TAMONE
(fuori microfono): Volevo solo far notare questa
circostanza.
PASCALE (P.S.I.):
Sì, sì, ma non è la prima volta che non
siamo d'accordo con i Consiglieri di Nuova Sinistra, anche con
quelli che l'hanno preceduto, benché si siano manifestate grandi
differenziazioni tra loro. Mi pare, però, che su alcuni argomenti
di fondo rimangano comunque delle distinzioni tra le nostre
posizioni e quelle di Nuova Sinistra.
Il secondo punto che vorrei trattare riguarda quella che mi pare
essere la sopravvalutazione più vistosa esistente nelle relazioni
presentate. Mi riferisco in particolare a quello che il Presidente
della Giunta, nel suo intervento, ha chiamato l'"apparato
muscolare" e cioè l'apparato produttivo dei tre settori economici
fondamentali: l'agricoltura, l'industria ed il terziario.
In definitiva a me pare che questo apparato, che è poi
l'apparato fondamentale che dà corpo a tutto il resto, sia
abbastanza fragile e piuttosto debole, e mi pare che su di esso
occorra fare alcune riflessioni.
È vero, come citava l'Assessore Martin, che l'agricoltura ha
aumentato, sia pure in misura minima, il suo valore aggiunto, anche
se occorre dire che l'agricoltura della Valle d'Aosta è la più
assistita d'Italia, se non d'Europa, e che il giorno in cui certe
risorse venissero a mancare o a diminuire, bisognerebbe andare a
verificare la reale validità del settore.
Il settore industriale, invece, è quello che nel corso di questa
legislatura ha subito le più grandi trasformazioni e modificazioni.
Basta un solo dato, riportato nelle tabelle, per farcene rendere
conto. All'inizio della legislatura, infatti, gli occupati nel
settore industriale erano 17.000, mentre oggi siamo a 13.000. Si
tratta di 4.000 occupati in meno, 1.400 dei quali sono
cassintegrati.
Non sono valori che colpiscono in assoluto, specie se
raffrontati alla realtà delle altre regioni italiane ed in
particolare a quelle del Mezzogiorno, ma che, calati in un contesto
piccolo come quello della Valle d'Aosta, hanno indubbiamente
stravolto il tessuto sociale, economico, culturale, sociale ed
anche umano della nostra Regione. Si pensi solo ai 1.400
cassintegrati ed ai mutamenti che questa nuova figura o
"professione" ha comportato nelle rispettive famiglie; mi riferisco
ai cassintegrati che non hanno altre possibilità di lavoro e che
sono comunque fuori dal processo produttivo, con tutti i risvolti
psicologici che questo può aver comportato sulla loro vita.
Il punto fondamentale - e qui contesto l'Assessore Martin - è
costituito dal fatto che non è ancora stato stabilizzato il settore
industriale, sia pure ad un livello inferiore a quello precedente.
Non è stato stabilizzato, non soltanto per quelle che possono
essere le incognite della DELTACOGNE, ma perché si continuano a
chiudere fabbriche ad un ritmo più celere di quante non se ne
aprano. Alcune iniziative, che sono state approvate e concordate in
questo Consiglio, sono ancora tutte da verificare nella loro
validità. In definitiva, infatti, è ancora tutto da costruire quel
tessuto di medie e piccole imprese che avrebbe dovuto sostituire la
grande industria ormai defunta.
Mi rendo conto che, nel fare questo, si incontrano enormi ed
obiettive difficoltà, e mi rendo conto che in questo ambito si
possono commettere anche degli errori di valutazione, specie per
quanto riguarda la capacità delle persone e degli imprenditori. Ma
di questo noi non ci scandalizziamo, perché una percentuale di
errori è da considerare fisiologica in chi opera ed in chi decide;
solo i presuntuosi, cioè gli stupidi, possono dire di non sbagliare
mai.
A me pare, però, che sia stato commesso un errore di fondo,
anche se non so se effettivamente voluto o semplicemente subito.
Questo errore di fondo è stato commesso nella impostazione o, come
si suol dire, nella filosofia degli interventi in questo settore ed
è consistito nel credere che fossero comunque, sempre e soltanto
sufficienti i contributi finanziari per ridare vitalità al
settore.
I mezzi finanziari possono essere sufficienti laddove si tratta
di ridare vitalità ad un'azienda che vive, che comunque ha una sua
validità produttiva, o ad una grande azienda come l'OLIVETTI che,
nelle vicinanze, ha determinate strutture e servizi, ma non sono
più sufficienti quando si tratta di creare "ex novo" delle
strutture o un tessuto di imprese.
Sono necessari, in questo caso, altri strumenti ed altri
supporti che sono sempre mancati e che continuano ancora a mancare
in Valle d'Aosta. Mi riferisco ad una formazione professionale
preventiva, perché è irrilevante che l'azienda possa comunque
formare il personale, a spese e con il contributo della Regione, al
suo interno; le aziende, oggi, hanno spesso dei tempi decisionali e
produttivi celerissimi, che non possono aspettare la formazione del
personale.
Mi riferisco all'Osservatorio del mercato del lavoro, mi
riferisco all'Agenzia del lavoro, che comincia adesso a funzionare,
mi riferisco alla Camera di Commercio, che non può essere
sostituita da un piccolo ufficio di quell'elefantiaco Assessorato
che è l'Assessorato all'Industria, al Commercio, all'Artigianato,
ai Trasporti, all'Energia e chissà a cos'altro ancora.
Il problema delle competenze assessorili e della
ristrutturazione degli Assessorati era stato da noi posto
all'inizio della legislatura, ma poi qualcuno ci vide la
possibilità strumentale di creare dei posti per i Socialisti e così
abbandonammo, allora, questo argomento. Oggi, però, che siamo alla
fine della legislatura, lo riproponiamo all'attenzione delle forze
politiche perché riflettano, quantomeno sulla necessità di
ristrutturare, nei corso della prossima legislatura, queste
competenze assessorili. Non è, infatti, pensabile che degli
Assessorati, creati più di vent'anni fa, quando le funzioni e le
competenze regionali erano quelle che erano, e cioè minime, possano
avere la stessa efficienza oggi, quando le loro competenze si sono
pressoché decuplicate.
Mancano, infine, tutti quei servizi di promozione e di
assistenza che avrebbero dovuto essere offerti dalla FINAOSTA, ma
che quest'ultima non ha mai dato e che continua a non dare,
nonostante tutte le promesse di ristrutturazione fatte l'anno
scorso. E su questa FINAOSTA, della quale abbiamo parlato piuttosto
spesso, io voglio ritornare ancora, perché essa è stata la più
grossa delusione di questa legislatura. Avrebbe dovuto essere il
centro di una vitalità imprenditoriale valdostana, tutta da
riscoprire e da reinventare; avrebbe dovuto essere il motorino di
sviluppo del cambiamento che sarebbe dovuto avvenire nella società
valdostana. A me pare, invece, che sia stata soltanto un
prestasoldi, anzi, meno ancora, perché almeno i prestasoldi
rischiano in proprio.
Consigliere Ricco, non voglio accusare il tale o il tal'altro
amministratore. Io mi guardo bene dal fare queste
strumentalizzazioni, perché la FINAOSTA è una emanazione del potere
politico e, se ci sono responsabilità, sono responsabilità
collegiali di tutta la maggioranza. Ti sta bene?
RICCO
(fuori microfono): Poi ti risponderò.
PASCALE (P.S.I.):
Se non ci sono tutti questi strumenti,
io credo che, lungi dall'aver stabilizzato il settore industriale,
come diceva l'Assessore Martin, l'industria continuerà a franare,
con conseguenze anche nell'indotto, cioè nel tessuto di imprese a
carattere artigianale, perché c'è una interconnessione tra le
industrie e l'indotto artigianale.
Veniamo ora al settore terziario. Si dice che il rapporto tra
settore industriale e terziario si sia modificato, nel senso che il
primo è sceso al 28% mentre il secondo è salito al 64%. Questo
dato, di per sé, non è certamente negativo, perché una analoga
tendenza è presente in tutte le società più avanzate, tuttavia
dobbiamo esaminare il modo in cui è avvenuto l'aumento così vistoso
del terziario e cioè se si tratta di un terziario produttivo ed
avanzato.
Non ci dobbiamo dimenticare, allora, che si sono verificati
considerevoli aumenti di occupazione negli enti pubblici, con in
testa l'ente Regione, senza però che a tale aumento abbia
corrisposto un pari incremento della produttività o della qualità
del servizio, nei confronti delle quali questa mattina il
Consigliere Maquignaz ha rivolto parole infuocate, tant'è che
pareva volesse dar fuoco a qualche ufficio.
Non dimentichiamo che il settore della forestazione ha sì una
sua validità produttiva, però in questo settore c'è stato uno
sviluppo abnorme dell'occupazione, al di là delle prospettive
produttive e, quindi, si è creata anche un'occupazione precaria e
provvisoria, della quale dovremo tener conto in futuro.
Soprattutto, non bisogna dimenticare che il turismo non ha
ancora assunto quel ruolo trainante dell'economia valdostana, che
sarebbe connaturale alle connotazioni di questa Regione. Non l'ha
ancora assunto perché l'offerta turistica non è stata ancora
diversificata e qualificata ed è ancora poco competitiva nei
confronti di quella delle altre regioni. Sono state fatte delle
buone leggi e dei buoni interventi, approvati anche da noi, nel
campo del turismo invernale, in favore delle stazioni di sci e
delle società che gestiscono gli impianti a fune, ma si è fatto
poco o nulla per lo sviluppo di altri aspetti turistici: culturale,
scolastico, congressuale, termale..., che sono espressioni
turistiche in continua ascesa nel mondo, capaci di offrire anche un
notevole indotto.
Ecco, se noi non creiamo queste premesse, non possiamo neppure
parlare, come ha fatto ieri l'Assessore Martin, di un automatico
trasferimento di occupazione e produttività dal settore industriale
a quello terziario. Egli l'ha fatto sulla base di certi dati: ha
detto che, se è vero che in questa legislatura ci sono stati 4.000
occupati in meno nell'industria e 4.000 occupati in più nel
terziario, dove si è passati dai 25.000 ai 29.000 addetti, ciò
significa che 4.000 occupati si sono trasferiti dal settore
secondario al terziario. Eh no, perché questo è tutto da
dimostrare!
Teniamo presente, soprattutto, che nel turismo ci sono più di
4.000 persone che vengono da altre regioni d'Italia per svolgere
negli alberghi determinati lavori che i nostri giovani, forse, non
vogliono fare o non sono preparati a fare. Pertanto, il
trasferimento al quale ha fatto cenno l'Assessore Martin non è poi
così automatico come si vuol far credere.
E allora, qual è la conclusione? La conclusione è che bisogna
ancora creare delle basi produttive endogene, solide e dirette, che
ci diano garanzia per il futuro. Sì, probabilmente sono state
individuate le linee di tendenza, però non siamo ancora né alla
fase dell'assestamento, né alla fase del cambiamento.
L'Assessore Martin, riferendosi a questa legislatura, ha parlato
di legislatura di cambiamento. Io la definirei, piuttosto, una
legislatura di transizione, perché il cambiamento lo dobbiamo
ancora fare e lo faremo nella prossima legislatura, con tutte le
difficoltà conseguenti. Questo, ovviamente, non vuol dire essere
pessimista. Io posso anche essere ottimista sulle capacità di
questa Regione di superare la futura fase di cambiamento, però non
mi pare che sia il caso di fare quell'eccessivo trionfalismo, che
mi sembra di aver notato nel tono della relazione dell'Assessore
alle Finanze, anche perché, con le risorse a disposizione, forse
questa maggioranza avrebbe potuto fare qualcosa di più.
Credo che, a questo punto, siano doverose alcune osservazioni
sul quadro politico che ha governato questa Regione, perché
all'inizio della legislatura si scrisse e si disse che si era
preferita questa maggioranza perché era omogenea, rispetto ad altre
maggioranze che avrebbero potuto dar luogo a contrasti ed a
conflittualità.
Ebbene, in questa legislatura rare volte io ho visto questa
omogeneità. Diciamo che per primo è stato l'"affaire Casino" a
scalfire questa omogeneità, facendole perdere quell'osmosi di
intenti e di entusiasmo che caratterizza un complesso omogeneo.
A questo punto, ritengo opportuno aprire una parentesi sul clima
nel quale si è operato in questa legislatura, in seguito alla
vicenda del Casinò, anche perché alla questione ha fatto qualche
cenno anche l'Assessore Martin nella sua relazione. Mi riferisco,
ovviamente, al clima di tensione politica, morale e persino umana.
Io credo che sia molto difficile amministrare ed è stato,
indubbiamente, ancor più difficile per gli amministratori che si
sono trovati ad amministrare, perché per il modo in cui si è
snocciolata la vicenda del Casinò, quasi una specie di stillicidio
continuo, io credo che anche chi aveva la coscienza tranquilla,
temesse, in definitiva, un possibile coinvolgimento nell'inchiesta
giudiziaria.
L'Assessore Martin ha parlato di mancanza di serenità. Ciò è
vero ed io aggiungo che se non si è sereni si è poco sicuri. Credo
anche che se non si è sicuri non si possa amministrare con
l'incisività e la rapidità che sono necessarie in alcuni frangenti
e non si possa guardare in prospettiva nei momenti in cui ci si
deve occupare della programmazione.
Indubbiamente, la vicenda del Casinò ha condizionato l'azione
del Governo, ma io voglio aggiungere che ha condizionato anche
l'azione dell'opposizione, o almeno dell'opposizione seria,
responsabile e costruttiva, com'è quella che è stata sempre svolta
da noi socialisti.
E qui rispondo anche al Consigliere Sandri che ci accusa di non
fare l'opposizione che fa Nuova Sinistra. Noi siamo profondamente
diversi da Nuova Sinistra e credo che questo sia emerso, nel corso
della presente legislatura, in modo abbastanza evidente, anche nel
confronto con i predecessori del Consigliere Sandri. Noi non
abbiamo mai fatto dell'ostruzionismo, né in aula e né, tanto meno,
in Commissione. Egli ci rimprovera di essere accondiscendenti in
Commissione, noi invece pensiamo che il nostro compito sia quello
di accelerare i lavori del Consiglio e delle Commissioni sulle
scelte regionali. Possiamo non essere d'accordo e possiamo
contrastare le decisioni della maggioranza, ma non rientra nel
nostro costume il fare quel certo tipo di ostruzione che, forse,
piace a Nuova Sinistra.
Dicevo che l'"affaire Casino" ha condizionato anche l'azione
dell'opposizione, o quantomeno della nostra opposizione, perché io
non vi nascondo che ho provato un disagio personale, a volte, nel
dovermi confrontare con amministratori che non mi davano una
certezza di continuità politica, oltre, poi, al disagio politico
che ho provato nel dovermi confrontare sempre con nuovi
amministratori. In questa Giunta, infatti, ci sono stati tanti
cambiamenti. Qualcuno mi potrà obiettare che quello che conta è la
maggioranza o il programma di Governo, perché la Giunta è solo un
organo esecutivo. A me pare che questo sia un luogo comune, perché
nel programma ci sono solo indicazioni di riferimento, ma il
programma deve essere attuato dagli uomini, con la loro formazione
culturale e politica, ma anche con la loro impronta
personalissima.
Non voglio fare degli esempi, però credo che siano state
avvertite da tutti, in questo Consiglio, certe differenze di
impostazione, di azione ed anche di comportamento, a riprova che,
anche in politica, al di là dell'ideologia e dei programmi, alla
fine risulta essere fattore determinante l'uomo, è l'individuo, e
cioè quell'uomo che è stato sempre posto al centro della sua
attenzione dal Presidente della Giunta.
Chiudo questa parentesi aggiungendo, però, che se questo dato
può essere assunto a giustificazione soggettiva del singolo
amministratore, non può essere richiamato come giustificazione
politica da parte della maggioranza.
Dicevo che l'"affaire Casino" ha scalfito l'omogeneità e,
paradossalmente, mentre da un lato ha contribuito a tenere in piedi
la maggioranza, per una sorta di assunzione di corresponsabilità da
verificare fino in fondo, dall'altro lato ha minato un po' quelle
che erano le motivazioni politiche e, probabilmente, anche
personali che ne erano alla base. Si deve, probabilmente,
all'abilità politica e all'attivismo del Presidente della Giunta,
che da tutti è riconosciuto, se certe crepe non sono emerse in una
maniera più evidente e la maggioranza non si è sfaldata. Credo,
però, che obiettivamente non si possa non riconoscere che è mancata
l'azione corale di questa maggioranza, che è mancato l'afflato
unitario, venuto meno sempre di più, man mano che si andava
avanti.
Oggi
,
alla fine della legislatura, ci sembra palpabile un
senso di stanchezza, che è percepibile, da un lato, attraverso i
provvedimenti che vengono portati in Consiglio e che noi tutti
approviamo, perché sono rifinanziamenti di spesa o provvedimenti di
"routine", dall'altro, per l'esplosione di quelle che, più che
divergenze politiche, cominciano a diventare insofferenze politiche
all'interno della maggioranza ed in modo particolare tra la D.C. e
gli A.D.P.
Oggi, mi pare che questa maggioranza non abbia più niente da
dire e più niente da dare, sul piano corale. Essa attende solo il
responso dell'elettorato, dal quale probabilmente sarà anche
premiata. La cosa ovviamente non ci stupirebbe, però alle forze
politiche ed alla comunità noi rivolgiamo l'augurio di riflettere,
al di là di quello che potrà essere il responso elettorale, sulla
necessità di ridare vivacità ad un contesto politico che è ormai
asfittico, e di ricercare nuovi equilibri, quali che siano. Perché,
se è vero, come ho detto innanzi, che la prossima legislatura sarà
caratterizzata dal cambiamento, è anche vero che per governare il
cambiamento, i numeri da soli non bastano più.
PRESIDENTE
: Ha chiesto la parola il Vice Presidente
Consigliere De Grandis; ne ha facoltà.
DE GRANDIS (P.R.I.):
Il Consigliere Mafrica si è chiesto
stamane, con una battuta, se la copertina verde del progetto di
bilancio fosse un omaggio all'anno europeo dell'ambiente.
Il Consigliere Baldassarre, invece, che ancora una volta ha
voluto dimostrare come l'arte oratoria si possa coniugare, per il
sollazzo del Consiglio, con l'arte pirotecnica, ha detto che la
copertina verde del progetto di bilancio era l'unica novità del
bilancio stesso.
Per stare al gioco delle parti, io dovrei dire che quella
copertina di colore verde è stata un omaggio al Partito
Repubblicano...
TORRIONE E BALDASSARRE
(fuori microfono): Solo la
copertina!
DE GRANDIS (P.R.I.):
Dopo vedremo il resto, comunque è
già un passo in avanti.
A questo punto io voglio ringraziare il Consigliere Maquignaz
che, stamane, ha voluto indirizzare parole di apprezzamento e di
stima al mio Partito ed a me che lo rappresento. Nel dirgli un
caloroso "grazie", lo assicuro che questi sentimenti sono
ricambiati da parte nostra.
Il gioco delle parti è, senza dubbio, una delle espressioni
della democrazia, ma lo è fino a quando è funzionale al confronto
tra maggioranza e opposizione; non lo è più quando è strumentale a
posizioni manichee, che vorrebbero tutto il bene da una parte e
tutto il male dall'altra. Ho imparato il significato del termine
"manicheo" dal Consigliere Torrione, che l'altro giorno me l'ha
infilato di straforo.
Il bilancio di previsione è il programma annuale che il Governo
si dà, insieme alla maggioranza che lo sostiene. Ricordiamoci che
nel giugno del 1988 si svolgeranno le elezioni regionali e, di
conseguenza, il secondo semestre dell'anno 1988 sarà governato da
una nuova Giunta e da una nuova maggioranza.
Una corretta concezione della democrazia vuole che l'attuale
maggioranza costruisca il bilancio di previsione in modo tale da
non condizionare in maniera pesante, le scelte della Giunta futura.
Io credo che da ciò conseguano sia la prudenza che è stata adottata
nella redazione del progetto di bilancio per il 1988 sia una certa
rinuncia alle grandi scelte di carattere pluriennale, ovviamente
vincolanti anche per il futuro.
È vero, come dice il Consigliere Torrione, che la politica non
deve essere miope e non deve pensare solo al contingente, ma deve
proiettarsi e guardare al futuro. Io credo, però, che sarebbe una
crudele presunzione pretendere di vincolare pesantemente l'attività
e le scelte del futuro Governo e della futura legislatura. D'altro
canto, sappiamo tutti che sono già in corso grandi progetti che
troveranno attuazione nei prossimi anni, basti pensare al metano,
all'autostrada, alla banca regionale...
L'altro indirizzo prudenziale, che è stato adottato nel progetto
di bilancio, è il contenimento di tutti gli investimenti che
comportano una dilatazione della spesa corrente, che provoca un
irrigidimento del bilancio proprio all'approssimarsi del 1992, anno
in cui la liberalizzazione degli scambi, all'interno della Comunità
Europea, determinerà una rilevante riduzione delle entrate
tributarie della nostra Regione. A quella scadenza dovremo giungere
preparati, non solo e non tanto per fronteggiare una caduta
rilevante delle entrate tributarie - mi riferisco, in particolare,
all'IVA da importazione - ma, ancora di più, per cogliere le
opportunità che si presenteranno inconseguenza del fatto che la
nostra Regione è posta al centro dell'Europa ed è anche una grande
via di comunicazione.
La liberalizzazione degli scambi rappresenta una vera e propria
rivoluzione e noi dobbiamo affinare le nostre capacità politiche
per poter cogliere le opportunità che certamente si
presenteranno.
Concordo quindi pienamente con quanto su questo tema è stato
affermato sia dall'Assessore Martin, nella sua relazione sul
bilancio, sia dal Consigliere Sandri, che ha ripreso questo
argomento ed ha posto l'accento anche sulla riduzione delle entrate
tributarie, ma soprattutto sulle opportunità che, con questa
rivoluzione, si potranno aprire nell'ambito della Comunità
Economica Europea e che noi dovremo essere pronti a cogliere per
non farcele sfuggire.
Proprio in relazione a questo evento, come Gruppo Repubblicano,
noi abbiamo ritenuto opportuno presentare un disegno di legge
regionale, per l'istituzione dell'anagrafe degli interventi
finanziari regionali. Si tratta di una anagrafe che, avvalendosi
delle tecniche offerte dalla tecnologia informatica, consentirà di
disporre di una serie di informazioni sulla qualità e quantità
degli interventi, settore per settore, nonché di modificarne gli
effetti, sia sul piano della qualità della vita sia sul piano più
squisitamente economico.
Conoscere esattamente qualità e quantità degli interventi
finanziari, significa porre il legislatore nelle migliori
condizioni per una scelta responsabile della politica economica
futura, soprattutto quando la rilevante riduzione delle entrate
renderà le scelte obbligatorie.
L'importanza di conoscere a fondo i problemi, per poterli
affrontare, è stata fatta rimarcare stamane anche dal Consigliere
Mafrica.
Credo di dover rendere onore al merito dell'Assessore Martin,
per la sua relazione, che rappresenta una panoramica sulla politica
economica dell'intera legislatura che sta per concludersi. La mia
relazione è stata opportunamente corredata di tabelle e dati
statistici molto significativi, che consentono ad ogni Consigliere
di poter fare una buona analisi sulla situazione economica generale
e sull'operato del Governo.
A mio avviso, ciò dimostra la volontà della maggioranza di
confrontarsi con l'opposizione sulle cose concrete e non dimostra
certo una perversa volontà - come faceva balenare il Consigliere
Mafrica, questa mattina - di mostrare qualcosa per nasconderne
qualche altra.
Mi è sembrato anche improprio il paragone, sempre di stamane,
del Consigliere Mafrica, tra la Valle d'Aosta e l'Emilia-Romagna,
corredato da una citazione di dati, perché, tra l'altro, la Valle
d'Aosta è una Regione a Statuto speciale, con attribuzioni molto
diverse e molto più vaste di quelle dell'Emilia-Romagna. Basterebbe
pensare a tutte le attribuzioni della Provincia, della Camera di
Commercio, all'onere che abbiamo per il pagamento degli insegnanti,
per dimostrare che non può essere fatto un paragone di questo
genere.
Anche il ricorso all'ingegneria contabile non mi è sembrato
molto intonato, non solo perché tutti i bilanci regionali, comunali
e provinciali, vi ricorrono per necessità di vario tipo, ma anche
perché noi, in questa materia, siamo stati allievi e apprendisti
degli "stregoni" dell'Emilia-Romagna e della Toscana, le cui
amministrazioni - come tutti sanno - sono in mano al Partito
Comunista ed al Partito Socialista.
La relazione del Presidente della Giunta mi ha ricordato
l'apologo raccontato da Menenio Agrippa sull'Aventino, quando
voleva convincere i plebei a riprendere il lavoro. Tuttavia, il
messaggio più importante che mi è sembrato di cogliere riguarda la
circostanza che tutti gli organi del corpo umano, ciascuno con la
sua funzione, sono indispensabili alla buona salute ed al buon
funzionamento del tutto.
Fuori di metafora, il messaggio tende a considerare ugualmente
importanti e necessarie tutte le rappresentanze politiche di questo
Consiglio, attribuendo loro pari dignità e ritenendole
indispensabili al buon funzionamento delle istituzioni.
A mio avviso, sempreché non si voglia fare della "dietrologia" a
tutti i costi, mi sembra che ciò esprima una volontà di confronto e
di dibattito, proprio per riuscire, anche attraverso un serrato e a
volte polemico confronto dialettico, a raggiungere i migliori
risultati, nell'interesse della nostra Regione.
Il Presidente Rollandin ha assunto il comando della nave in un
momento di grande burrasca ed io, come semplice Consigliere di
maggioranza, devo riconoscere che la sua azione è stata
estremamente valida; ha saputo dare ordini quando la tempesta
imponeva decisioni rapide e responsabili, ed ha saputo dibattere ed
ascoltare i suoi ufficiali in seconda, ed anche i marinai, come il
sottoscritto, quando le circostanze lo consentivano...
BALDASSARRE
(fuori microfono): Tu sei un carabiniere.
DE GRANDIS (P.R.I.):
Se mi consenti la metafora, in
questo caso ero un semplice soldato e cioè un marinaio.
Credo che questa sia una virtù o una capacità politica del
nostro Presidente, che gli riconosciamo non solo noi della
maggioranza, ma gli è stata riconosciuta, in più occasioni, anche
dai membri dell'opposizione. Stamattina, infatti, il Consigliere
Sandri è stato molto esplicito ed io gli voglio indirizzare una
lode, anche se estemporanea, perché mi è sembrato che abbia
compiuto uno sforzo tutto particolare nell'affrontare i problemi e
nell'analizzarli, cercando di sottrarsi alla logica poco edificante
del gioco delle parti. Credo di dovergliene dare atto e
rendergliene merito.
Stavo parlando della validità della azione politica svolta dal
Presidente della Giunta ed evidentemente anche dal suo equipaggio.
Credo, però, che egli mi consenta di rivolgergli un'osservazione,
indirizzata non tanto al Presidente della Giunta quanto piuttosto
all'amico Augusto.
Proprio perché sono profondamente convinto del buon lavoro da
lui svolto, in questa fine di legislatura mi sarei aspettato una
relazione che rendesse onore a tutto il lavoro svolto con grande
dignità, coraggio ed impegno. Mi aspettavo, cioè, una relazione di
alto profilo, come quella presentata in occasione della discussione
del bilancio del 1986, che fu veramente interessante e venne
apprezzata da tutti, senza distinzione, e che dava la misura delle
capacità e della serietà del nostro Presidente. Ecco, mi sarei
aspettato questo, anche se sono convinto che, se non lo ha fatto, è
perché ha voluto anteporre i suoi obblighi ed i suoi impegni di
Presidente alla pur legittima possibilità di dare lustro, con una
relazione di quel livello, a tutto il lavoro da lui svolto nel
corso della legislatura.
PRESIDENTE
: Ha chiesto la parola il Consigliere
Segretario Breuvé Lilliana; ne ha facoltà.
BREUVÈ LILLIANA (P.S.I.):
Il tempo è denaro, e perciò sia
il tempo sia il denaro vanno ripartiti equamente, qualitativamente
e quantitativamente, soprattutto in questo preciso ed importante
momento politico. Per questa ragione il mio intervento sarà
esclusivamente settoriale, sia per evitare ripetizioni rispetto a
quanto altri hanno già detto o diranno, sia perché ritengo di avere
veste per avanzare osservazioni relative al settore del commercio,
nel quale non solo opero, ma nel quale ho responsabilità di
rappresentanza.
Evidenziare l'importanza di un adeguato sviluppo qualitativo del
commercio, inteso in tutte le sue forme, in rapporto e nell'ambito
del crescente sviluppo del cosiddetto terziario, sarebbe far torto
alla sensibilità e alla conoscenza di questo Consiglio, così come
sarebbe assolutamente superfluo sottolineare ulteriormente le
strette relazioni che intercorrono, da un lato, tra un migliore,
moderno e funzionale assetto delle strutture commerciali in Regione
e la stessa immagine della Valle, e, dall'altro, la rispondenza ai
mutati bisogni della popolazione residente.
Se è vero, come è vero, che le cifre presenti nel bilancio sono
l'esatta trasposizione o traduzione, che dir si voglia, di scelte
politiche di governo, io ho cercato invano nelle voci di spesa
qualche indicazione volta a dare una soluzione all'annosa questione
della struttura, per definizione e per legge, attraverso la quale
passano la disciplina, lo studio e la crescita delle attività
commerciali.
Di recente, un settimanale locale ha riproposto il tema della
Camera di Commercio, riportando le voci della categoria, ma abbiamo
atteso invano una risposta del settore competente che,
probabilmente, era occupato in altri impegnativi compiti, alcuni
dei quali sono stati al centro della pubblica attenzione.
Oltre a ciò, il bilancio previsionale del 1988 conferma un
minore impegno finanziario nel settore del commercio, giustificato
- viene precisato - dalla affermazione della grande distribuzione e
dall'aggravamento della situazione dei piccoli esercizi a
conduzione familiare.
Non è certo mia intenzione aprire o, meglio, riaprire la
discussione sulla frantumazione del sistema distributivo, che
rappresenta una delle questioni più vecchie e difficili da anni sul
tappeto in tutto il Paese, anche se mi sento di ribadire che il
piccolo esercizio del Comune o della frazione di montagna assolve
ad una funzione sociale che va ben oltre il mero conto economico
del giro d'affari. Ringrazio l'Assessore per averlo, ieri,
riconosciuto in quest'aula.
D'altro canto, non si vedono le ragioni per le quali
l'agricoltura, che partecipa per il 3% alla determinazione del
prodotto lordo della Valle, pur essendo un settore assistito, non
lo è, però, a sufficienza, secondo il mio punto di vista; infatti
l'apporto di tale settore è finalizzato al supporto turistico e
commerciale, proprio per i valori culturali ed ambientali ad esso
connessi, mentre il piccolo commercio subisce un trattamento ben
diverso. Si può obiettare che il fondo di rotazione per il
commercio, che per il 1988 prevede uno stanziamento dell'ordine di
5 miliardi, lascia certamente irrisolti, al di là di tale
intervento, i problemi di tanti, piccoli e medi commercianti. Non è
attraverso quello strumento, quindi, che passa l'adeguamento delle
strutture commerciali ad un piano di sviluppo socio-economico
regionale che pur si intravede nel bilancio previsionale.
Va considerato, infine, che il commercio paga, in termini di
imposte e di tasse, quello che dovrebbe ampiamente riavere sotto
forma di investimento per produrre di più e meglio.
Per l'anno 1987, ad esempio, lo Stato ha corrisposto alla
Regione la somma di lire 1.256.103.385 per servizi relativi alle
funzioni della Camera di Commercio, e che la categoria, sempre in
virtù di rigide pressioni fiscali - si fa per dire - è una delle
vittime, specialmente nelle sue fasce più deboli, dell'attuale
congiuntura, anche perché, a fronte di servizi innegabili, la
categoria è quella che grava meno sulle strutture sociali e, sia
detto senza polemiche, quella che protesta in silenzio.
Sarebbe augurabile che una Regione come la nostra potesse
distinguersi, se non altro, per le possibilità che possiede anche
attraverso un'avveduta politica commerciale. Sostengo ciò non per
malinteso spirito corporativo, ma per la consapevolezza e coscienza
delle innegabili connessioni tra sviluppo commerciale e sviluppo
economico, alle quali ho fatto riferimento in apertura e che
riconfermo, dando loro ampio credito, in Consiglio regionale ed
alla Giunta.
Seguendo l'impostazione anatomica della relazione del Presidente
della Giunta, mi si consenta, infine, di dire a chiare lettere che
il corpo regionale è certamente malato di tendinite e che proprio i
tendini, ovvero le attività commerciali, tra le altre, hanno
sopportato e sopportano il peso di una corsa in avanti che si fa
sempre più veloce; ma tutti sappiamo che anche una tendinite
trascurata può provocare veramente gravi danni.
PRESIDENTE
: Ha chiesto la parola il Consigliere
Pollicini; ne ha facoltà.
POLLICINI (A.D.P.):
Se la Giunta avesse presentato un
bilancio che andasse al di là dell'anno prossimo, l'opposizione
l'avrebbe accusata di presunzione, di arroganza e di voler
indebitamente ipotecare quel futuro che soltanto le urne di giugno
hanno il diritto di indicare, e ci avrebbe ricordato che il compito
dell'Esecutivo non è quello di impegnare il futuro, ma quello di
impegnare soltanto il periodo in cui rimane in carica.
Noi comprendiamo le difficoltà della opposizione nel contestare
un bilancio come quello che stiamo discutendo. Si tratta di
difficoltà che sono aggravate dall'imminenza del rinnovo del
Consiglio regionale, già un po' aggravate dalla febbre che, ormai,
il clima elettorale sta facendo salire. Purtroppo la minoranza è
costretta a criticare il più importante documento politico
dell'anno, per un crudele, per lei, gioco delle parti, al quale
prima ci ha richiamati il Consigliere De Grandis.
Sia l'apologo del Presidente sia l'intervento dell'Assessore
alle Finanze, compongono una relazione completa che, contrariamente
a quanto è stato affermato da alcuni oratori della minoranza,
denota una notevole capacità di indirizzo ed è completata da
tabelle di fonte inoppugnabile, che consentono al Consiglio di
cogliere la credibile sostanza dell'analisi. Nessuna forza di
opposizione, infatti, ha contestato i dati riportati nella
relazione e nelle tabelle; anzi, abbiamo colto una serie di
apprezzamenti alle relazioni ed alle ipotesi di prospettive che
sono state realizzate.
Attenzione, però! Era impossibile contestare i dati riportati
dalla relazione e corredati da 18 tabelle o diagrammi. Quali sono
state, inoltre, le fonti di questi dati? Conti consuntivi
regionali, l'ISTAT, la Banca d'Italia, il Servizio elettorale di
vigilanza anagrafica, l'Union Camere e l'Assessorato all'Industria,
Commercio, Artigianato e Trasporti. Mi pare, quindi, che non si
tratti di dati da interpretare, perché sono dati di valore
consuntivo e quindi non discutibili. Gli indicatori non permettono
né manipolazioni né tantomeno indicazioni di comodo, perché sono la
testimonianza obiettiva della validità delle scelte di questa
Giunta, e di questa maggioranza e, quando vi è stata convergenza, -
come a volte vi è stata - delle scelte dell'intero Consiglio
regionale.
Tutto sommato, la relazione che accompagna questo bilancio
illustra il bilancio consuntivo della legislatura che sta per
chiudersi. Mi pare che su questo concordiamo, ma ciò rientra negli
obiettivi e nei compiti che la Giunta si era proposti, proprio per
rispettare la libertà del Consiglio che uscirà dalle urne nel
prossimo mese di giugno. La relazione dell'Assessore alle Finanze,
infatti, con l'ausilio dei documenti ai quali ho fatto cenno prima,
pone sempre a confronto i dati consuntivi del 1983 e del 1986, e,
per alcuni dati, vi è anche il confronto tra la realtà regionale e
quella nazionale.
Quale giudizio esce, quindi, dalla lettura del documento? È
opportuno, innanzitutto, fare una premessa. In questa legislatura
si è accentuato il processo di deindustrializzazione e di modifica
del tessuto socio-economico di questa Regione. La situazione di
crisi evidenzia difficoltà di natura strutturale, indipendenti
dalla responsabilità di questa Giunta. La crisi è generale e non è
legata solo al fattore economico. Lo sforzo attuale della Giunta è
quello di superare modelli obsoleti, tipici di ogni ciclo che si
conclude; nel nostro caso, quello della società industriale.
Tuttavia, è proprio in questo periodo che maturano nuove idee e
si captano segnali di nuove linee di tendenza. Si tratta, quindi,
di gestire il processo di rinnovamento, in previsione di una
società strutturata in modo diverso. È questo che balza oggi in
evidenza, leggendo la cartella clinica che ci ha presentato ieri
sera il Presidente e la precisa e puntuale analisi, settore per
settore, che ci ha esposto l'Assessore alle Finanze.
Questo consuntivo ci dice che c'è stata, sia pure fra molte
difficoltà, una forte carica di progettualità, in piena fase di
trasformazione della vecchia società industriale, che, molto più
rapidamente del previsto, va trasformandosi in una società di
servizi e di informatizzazione.
Già negli anni '90, avremo una società strutturata in modo molto
diverso dall'attuale; sarà un quadro totalmente modificato, nel
quale le innovazioni si susseguiranno ad intervalli strettissimi,
con la conseguenza che chi non sarà riuscito ad adeguarsi, sarà
relegato ai margini della società moderna.
È difficilissimo gestire la fase di transizione, e concordo con
questo termine. Ci auguriamo che se ne renda conto anche la
minoranza, altrimenti, quello che dice è solo demagogia. Il modello
dell'uomo dell'ormai agonizzante società industriale, che l'ha reso
numero e spesse volte l'ha anche deresponsabilizzato, è destinato a
scomparire, per lasciare il posto ad una struttura che privilegerà
nuovamente le doti umane di intelligenza, creatività ed iniziativa,
che permetteranno, quindi, di reinventare il lavoro. In questa
prospettiva, l'organizzazione del lavoro sarà una delle prime cose
da riformare.
Il programma di legislatura, presentato nell'autunno del 1983, è
stato realizzato in buona parte, per quanto concerne gli obiettivi
politici, istituzionali, culturali ed economico-sociali.
Gli investimenti hanno interessato tutti i settori fondamentali
per lo sviluppo della Regione. Vediamone i dati fondamentali.
Nell'assetto del territorio sono stati investiti 288 miliardi;
nello sviluppo economico: 236 miliardi; nella sicurezza sociale:
105; nella promozione sociale: 108; nella formazione
professionale... nella finanza locale... e via di questo passo. Le
spese di investimento previste da questo bilancio, quindi, sono in
armonia con il programma di legislatura.
I grandi investimenti nel terziario e nella grande viabilità
sono in funzione della realizzazione di una nuova struttura
economica regionale, che è in fase di preparazione, per affrontare
su basi solide anche l'eventuale liberalizzazione doganale
comunitaria, prevista nel 1992.
Concordiamo con le ipotesi fatte dal Consigliere Pascale, sulla
difficoltà dell'applicazione - tout court - di questa direttiva
comunitaria, ma abbiamo da fare alcune considerazioni che ci paiono
importanti.
Questo bilancio è fortemente caratterizzato dalla volontà di
poter risolvere i problemi della società moderna, che hanno
investito questa Regione. Certo vi sono settori più difficili degli
altri: ad esempio, il settore dell'industria e, in questo caso,
l'Assessorato dell'Industria, Commercio, Artigianato e Trasporti,
che si è venuto a trovare nell'occhio del ciclone della devastante
crisi del settore industriale e nella conseguente difficilissima
opera di trasformazione socio-economica.
In mancanza di strutture economiche private, la Regione, come
ente, ha dovuto farsi carico anche delle competenze di altri: ha
saputo contenere gli effetti di una traumatica crisi occupazionale,
senza precedenti, della quale sono responsabili centri decisionali
esterni ed estranei alla Valle d'Aosta; ha messo in atto una serie
di iniziative che hanno avuto il merito di assorbire, in parte, i
contraccolpi provocati dalla crisi; ha posto in essere una serie di
strumenti che, nella fase applicativa, hanno dimostrato tutta la
loro efficacia.
A questo proposito, mi sia consentito di ricordare alla
minoranza, a puro titolo di esempio, alcuni dati fondamentali nel
campo della occupazione e della trasformazione dell'economia
regionale.
Ricordo la legge sull'apprendistato, che ha interessato
centinaia di giovani nell'apprendimento di un mestiere e nella
ricerca di un'occupazione, tant'è che l'abbiamo dovuta
rifinanziare, perché le spese previste erano state assorbite da un
numero di aderenti non prevedibile. Ricordo anche la legge per
utilizzare i cassintegrati in lavori socialmente utili; quella per
l'inserimento dei cassintegrati nel settore artigianale; il
servizio di assistenza per le piccole e medie imprese del settore
artigianale; la legge regionale che consente agli artigiani ed ai
commercianti di partecipare a fiere e mostre, in Italia e
all'estero; il programma di formazione per imprenditori commerciali
e artigiani; l'ufficio di assistenza per il commercio con l'estero;
l'agenzia per il mercato del lavoro; la legge sull'energia. Mi pare
poi di estrema importanza: il protocollo d'intesa con i sindacati,
così come il protocollo Regione-IRI; fatto di metodo, la costante
consultazione, da parte della Regione, con tutte le categorie
economiche, prima di assumere qualsiasi decisione; il potenziamento
della CONFIDI, uno strumento di grossa rilevanza nel campo
economico, che interessa l'industria, l'artigianato, il commercio e
l'agricoltura; il grande impulso alla formazione professionale, nel
cui capitolo sono previsti 16 miliardi; l'acquisto delle aree ex
MONTEFIBRE ed ex ILSSA-VIOLA, per poter disporre di aree
attrezzate, in previsione di ulteriori installazioni industriali;
l'insediamento di nuove aziende, le più importanti tra le quali
sono a tecnologia avanzata, come la BALTEADISK, la BLACKSTONE, lo
stabilimento TECDIS nell'area ex MONTEFIBRE di Châtillon e molte
altre iniziative.
Questo non può essere un bilancio di ordinaria amministrazione
di una legislatura. Questo è il bilancio di un grosso sforzo fatto
da questa maggioranza per poter dare una risposta ai problemi della
drammatica crisi industriale che ha colpito la nostra Regione.
Non solo nel settore industriale, che è quello che ci ha
maggiormente toccati, quasi epidermicamente, vi è stato un
intervento di questa Regione, ma in tutti gli altri settori. Che
dire, ad esempio, di uno sforzo di inventiva, che faceva parte del
programma di legislatura di questa maggioranza, per poter gestire
il credito attraverso la creazione della banca regionale? Questa è
proprio una risposta alla crisi del credito nella nostra Regione,
che si verifica attraverso la difficoltà del reimpiego dei suoi
grossi depositi presso le banche, tutte esterne ad essa. Ebbene, la
banca regionale è proprio uno strumento legato alla logica dello
sviluppo regionale e non solo a quella del profitto, che è
applicata dagli Istituti di credito che operano in questa Regione,
a prescindere, ovviamente, da un sistema creditizio che noi
riteniamo comunque non funzionante.
Sul piano politico, a livello locale, si è fatto un concreto
passo in avanti nel decentramento amministrativo e nell'autonomia
finanziaria dei Comuni. Con la nuova legge sui compiti delle
Comunità Montane si è perseguito un altro importante obiettivo del
programma di legislatura. È stato notevolmente rivalutato il ruolo
dei Comuni e delle Comunità Montane, e, in sostanza, delle
autonomie locali, alle quali è data la possibilità di operare sul
piano finanziario, nella progettualità e nella capacità di gestire
il proprio territorio.
Grandi interventi sono stati realizzati, ed altri sono in fase
di compimento, per la tutela dell'ambiente e per la valorizzazione
del settore agricolo, anche al fine di frenare lo spopolamento
della montagna. È in corso uno sforzo senza precedenti per
potenziare il settore turistico.
La Regione non ha assolutamente trascurato alcun settore. Entro
un anno sarà completata la stesura del piano paesaggistico, che ha
valenza territoriale, urbanistica e di utilizzo del territorio. Mi
pare che questo sia un ulteriore impegno portato a compimento da
questa Regione o, meglio, da questa maggioranza.
Precisiamo che l'impegno per la soluzione del problema della
casa ha potuto rispondere positivamente all'esigenza di 1.160
famiglie, su 40.000 nuclei familiari presenti nella nostra Regione.
Anche questa è una importante risposta data ad uno specifico
problema da questa maggioranza. È un modo per migliorare la qualità
della vita, così come le 20 micro-comunità, l'istituzione di una
moderna struttura regionale per la formazione professionale e la
rete di protezione civile. Si tratta di interventi fondamentali
dell'attività di questa Regione.
Attenzione, perché tutto questo va inquadrato in una realtà ed
in un territorio dalla orografia tormentata come quella della Valle
d'Aosta, la cui altitudine media - è bene ricordarlo - è di 2.140
metri sul livello del mare, con tutti i problemi connessi, che sono
ben diversi da quelli dell'Emilia-Romagna, la quale, tra l'altro,
non deve pagarsi né la scuola, né la forestazione, né la
regimazione idraulica e neppure la viabilità, che sono costate a
questo bilancio il 25% delle risorse e cioè oltre 230 miliardi.
Ma, forse, è opportuno ricordare all'opposizione che, in tutto
l'arco alpino occidentale, solo la Valle d'Aosta ha saputo
mantenere la gente in montagna. In tutte le altre zone, infatti, vi
è stato un desolante stato di abbandono, senza ritorno, da parte
degli abitanti della montagna. È un altro merito che questa
maggioranza, forse, non ha saputo valorizzare a sufficienza.
Non voglio poi parlare del FRIO, dove ci sono 52 miliardi di
investimenti; del patrimonio storico, che continua ad essere
valorizzato; di una serie di altri problemi concreti, come ad
esempio il lungo e difficile processo di ammodernamento che esige
la modifica del nostro comportamento. Mi riferisco, ovviamente,
all'esigenza di modificare anche l'abito mentale con cui si devono
affrontare i problemi in quest'aula. Se pensiamo che, nel prossimo
futuro, i settori primario e secondario occuperanno meno di un
terzo della popolazione, mentre i due terzi dovranno trovare
occupazione nel settore dei servizi, il problema che si pone è
quello di creare solide basi per costruire una nuova struttura che,
negli anni '90, sappia rispondere alla domanda del nuovo modello di
società nella quale saremo chiamati ad operare.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io credo che l'aspetto più interessante
del dibattito sul bilancio sia quello riconducibile al cosiddetto
"chek-up" - così l'ha definito il Presidente della Giunta - sulla
situazione e sullo stato di salute della nostra Regione. Il
Presidente della Giunta l'ha voluto fare in una forma
apparentemente originale, anche se - lo voglio dire con franchezza
- è stato un po' al di sotto, sul piano dei contenuti, delle nostre
attese e, forse, anche al di sotto dei bisogni della nostra
Regione; è stato inferiore anche ad analisi da lui svolte in altre
occasioni e che noi non abbiamo mancato di approvare e di segnalare
come un fatto positivo.
Ci aspettavamo di più, anche perché - come è stato ricordato da
alcuni Consiglieri - questo dibattito conclude una legislatura e
conclude l'esperienza di questa maggioranza, in attesa del responso
che è affidato al giudizio inappellabile degli elettori.
Ho detto questo, senza disconoscere gli sforzi che comunque sono
presenti, sia nella relazione dell'Assessore Martin sia in quella
del Presidente della Giunta, che a nostro avviso hanno
caratterizzato alcune parti delle loro introduzioni.
Riferendomi al Consigliere Pollicini, gli ricordo che il nostro
sforzo - e credo che, da questo punto di vista, sia significativo
l'intervento del Consigliere Mafrica - tende da tempo ad uscire
dalla logica del tutto giusto e del tutto sbagliato. Il nostro
sforzo tende a guardare ai fatti con la massima serietà e,
soprattutto, senza chiusure di carattere mentale e senza spirito di
parte.
Noi crediamo che sia necessario effettuare - e non è la prima
volta che lo diciamo - una analisi seria, ma io direi anche severa
e non chiusa, della realtà valdostana come essa è oggi. Parlo di
un'analisi che porti, indubbiamente, a risultati diversi nel modo
di vedere e di leggere la realtà valdostana degli anni passati.
Se questo è il compito delle forze politiche, noi ravvisiamo la
necessità di uscire dal cerchio ristretto delle vecchie polemiche
tra la maggioranza e l'opposizione o tra le diverse forze
politiche, innanzitutto perché il prevalere degli interessi o delle
contese di parte - io le definisco partitiche - molto spesso poco
legate alle esigenze generali della Valle d'Aosta, rischia, a mio
avviso, di compromettere anche la solidità del sistema politico
valdostano e di allontanare sempre di più i cittadini dai partiti e
dalle istituzioni, e rischia anche di snaturare il senso ed il modo
in cui è vissuta l'autonomia in questa Regione.
In secondo luogo, perché la necessità di affrontare i problemi
della società con un'ottica nuova, è un problema di tutti e non è
esclusivo dell'una o dell'altra forza politica, specie se davvero
crediamo che ci sia bisogno di innovazione, se davvero crediamo che
le esigenze della società non sempre ottengano risposte adeguate
dalla Regione, se davvero crediamo che sia opportuno migliorare i
rapporti tra i cittadini e le istituzioni, ed io aggiungerei: tra i
cittadini, la società civile, il mondo della cultura, gli
intellettuali ed i tecnici. È evidente, infatti, che se qualcuno
qui dentro crede di vivere in una Regione in cui esiste un sistema
politico perfetto e nella quale siano solo da magnificare gli
interventi dell'Amministrazione, risultano essere fuori luogo le
riflessioni che io pongo all'attenzione dei presenti.
Così, però, non è, tant'è vero che il problema che si pone a noi
ed a tutti, è anche quello di guardare alla scadenza elettorale e,
quindi, alla proposta che faremo in quell'occasione, con un impegno
culturale, progettuale e politico molto alto.
Poiché da qualche Consigliere è stato sollevato il problema del
come fare l'opposizione, preciso che questo è "il nostro modo" di
fare opposizione, che noi riteniamo debba consistere nel
contrastare le scelte sbagliate, ma anche nell'essere funzione del
cambiamento e dell'innovazione - cosa che ci sembra molto più
giusta e molto più utile alla collettività valdostana - nel sistema
politico ed anche nelle scelte e nel modo di essere della Regione.
Io credo che la funzione dell'opposizione sia delicata quanto, e
forse anche più, di quella delle forze della maggioranza.
Dico questo perché non ci interessa l'opposizione parolaia, ma
ci interessa proporre un avanzamento nel ruolo delle istituzioni ed
anche, se possibile, un progetto alternativo, per quanto riguarda
il futuro della società.
Del resto, se ci voltiamo indietro e osserviamo quanto è
avvenuto in questi anni, io credo che possiamo riconoscere che ci
sono stati degli sviluppi positivi e che si sono adottati anche dei
provvedimenti utili per la Comunità valdostana. Noi rivendichiamo
il merito di avere governato su questioni importanti, anche stando
all'opposizione. Molti interventi positivi hanno anche il segno
della nostra azione. Potrei fare degli esempi, ma mi pare
importante ricordare le questioni del lavoro e
dell'occupazione.
Prima, il Consigliere Pollicini affermava che è responsabilità
esterna la crisi dei grossi gruppi industriali della nostra
Regione. In parte ciò è vero, però dobbiamo anche ricordare la
difficile battaglia per far sì che quei problemi diventassero anche
di questo Consiglio regionale. È merito nostro l'aver condotto
quella battaglia nel momento in cui, in quest'aula, c'era assoluta
sordità rispetto a quei problemi; ora notiamo, in questo senso, un
certo cambiamento di attenzione e di atteggiamento.
Anche altri settori ed altri provvedimenti hanno avuto il segno
della nostra azione. Penso, ad esempio, ai servizi sociali, alla
casa, alla battaglia per il decentramento, alle strutture, alle
infrastrutture ed ai servizi. I problemi, insomma, che hanno
caratterizzato lo sviluppo degli ultimi anni in questa nostra
Regione, per alcuni aspetti contengono molte delle proposte che
abbiamo avanzato noi, come forza di opposizione.
Senza alcun dubbio, in questi anni, la Regione ha conosciuto una
crescita economica. Il Consigliere Mafrica, nel corso del suo
intervento, ha detto che sarebbe stupido non riconoscerlo. Sono
nate nuove attività e nuove professioni, è cresciuto il risparmio,
sono cresciute le disponibilità finanziarie, si sono accresciuti,
soprattutto per una parte della popolazione, il livello e la
qualità della vita. Tutto ciò deve essere riconosciuto e deve
essere ascritto tra i fattori positivi.
Per contro - e credo che questa sia la nostra funzione - va
sottolineato come questa crescita sia avvenuta in modo squilibrato
sul territorio della Regione, tant'è che esistono ancora notevoli
problemi per allargare la base produttiva e creare, quindi, un
solido sviluppo. Quest'ultimo tema, a nostro avviso, avrebbe dovuto
essere affrontato in modo diverso, tenuto conto delle importanti
risorse che, per effetto del riparto fiscale, questa Regione ha
avuto a disposizione.
Il nostro giudizio, in merito, è netto: non c'è ancora uno
sviluppo solido. Il principale appunto che muoviamo a questa
maggioranza è che la grande disponibilità finanziaria per creare
effettive opportunità di sviluppo, è stata in gran parte sprecata
con la dispersione dei finanziamenti. In altre parole, la realtà è
che, in questa Regione è cresciuta la ricchezza, però molti altri
aspetti, straordinariamente importanti per il futuro, non sono
cresciuti.
È rimasto indietro e fermo il settore della scuola. Non credo
che si possa fare un bilancio positivo del mondo
dell'istruzione.
Non si sono sviluppati in modo sufficiente i servizi moderni, in
particolare quelli a disposizione dell'impresa e delle strutture
economiche.
Il territorio ha subito colpi seri, il degrado non è stato
arrestato ed i centri storici sono ancora, per buona parte, nello
stato in cui erano dieci o quindici anni fa. Similmente, senza
entrare troppo nel dettaglio, esistono problemi per l'accesso dei
giovani al mondo del lavoro, soprattutto per la difficile
coincidenza tra le aspettative dei giovani e le offerte che può
loro riservare il mondo del lavoro. Esistono ancora grossi problemi
per l'occupazione delle donne e per un raccordo tra l'esigenza di
lavoro delle donne e la vita familiare.
Con la crisi dello Stato sociale e con il divaricarsi della
forbice tra il benessere di alcune e quello di altre categorie, si
è posto poi il problema delle categorie più deboli ed emarginate
della società.
Siamo, quindi, in presenza di una società che ha ancora bisogno
di interventi qualificanti, che ha bisogno di una macchina
regionale che funzioni, che ha bisogno di un Governo regionale che
garantisca - ecco, questo, a mio avviso, è il tema centrale per gli
anni futuri - l'equilibrio della crescita con la promozione civile
e sociale della gente. La funzione pubblica deve, appunto,
mantenere l'equilibrio tra la crescita generale di carattere
economico e la difesa delle categorie più deboli, garantendo la
diffusione di opportunità di crescita civile e culturale per la
gente che vive in questa Regione.
Queste sono le motivazioni per le quali, a nostro avviso, i
problemi da affrontare sono ancora molto grossi. È anche necessario
apportare delle innovazioni al sistema regionale e non ci
convincono le analisi euforiche sulla situazione attuale. C'è la
necessità di far riprendere un ruolo fondamentale alle scelte
politiche ed alla funzione di indirizzo della Regione,
attraverso
l'innovazione del sistema, il quale va fondato sul decentramento
e sulla distinzione tra il ruolo delle scelte politiche e degli
apparati amministrativi. Si tratta di una innovazione che punti,
soprattutto, ad avere strumenti nuovi che sostengano effettivamente
la crescita economica e le opportunità di crescita culturale e
civile della gente.
Riusciamo, oggi, a governare il sistema? Ho sentito il
Consigliere Pollicini dire di sì, con grande tranquillità. A noi
sembra, invece, che la politica della Regione sia ancora troppo
caratterizzata dall'episodicità, che ci sia anche un appiattimento
nella funzione del Governo regionale sulle scelte amministrative,
che ci sia uno scarso respiro, anche per guardare oltre il 1992 con
progetti di valore sufficiente.
Ci vuole, quindi, una fase nuova del l'autonomia regionale, una
fase che è sollecitata da questi mutamenti e dalle modificazioni
culturali che interessano anche la nostra Regione, così come
interessano il nostro Paese e che investono tutto l'Occidente. Si
tratta, quindi, di una trasformazione che non sia solo
quantitativa, ma che sia soprattutto capace di apportare
innovazione al sistema politico e amministrativo. A nostro avviso è
proprio necessaria una nuova funzione della Regione e del Governo
regionale. Del resto, cambiano i bisogni e, quindi, cambiano anche
alcune regole. Una società avanzata come la nostra ha bisogno,
sempre più, di passi in avanti sul terreno della trasparenza, ha
bisogno di passi in avanti sui nuovi diritti dei cittadini, ha
bisogno di consolidare la democrazia attraverso una effettiva
partecipazione della gente alle scelte. A noi pare che tutto questo
sia ancora insufficiente.
A questo punto è significativo il richiamo allo Statuto, che è
stato fatto dal Presidente della Giunta. Noi siamo pronti e
disponibili, oggi, non solo a guardare meglio alle parti dello
Statuto che sono ancora da attuare e da realizzare, ma siamo
dell'avviso di riproporre, nel dibattito politico e culturale che
si sta aprendo nel Paese sulle riforme istituzionali, anche una
revisione dello Statuto, che ci consenta di avere a disposizione
uno strumento più avanzato.
I limiti di quella impostazione dei rapporti tra Regione e
Stato, noi li abbiamo evidenziati, dal nostro punto di vista, nel
nostro congresso e nel corso delle nostre elaborazioni. Ci pare che
oggi un'azione unitaria in tal senso ci consentirebbe di condurre
nel Paese una battaglia di tipo politico-culturale
d'avanguardia.
A nostro avviso, tutto questo è importante, per evitare che
davvero si cada in una visione dell'autonomia della nostra Regione
sempre più economicistica, per cui l'autonomia diventi sinonimo di
privilegio e sia misurata in funzione dei soldi che abbiamo in più
delle altre zone del Paese e, per contro, la Giunta regionale
misuri i propri successi sulla base delle realizzazioni che, grazie
a quei soldi in più, si sono fatte e si possono fare rispetto ad
altre parti più povere del nostro Paese. In realtà - questo è il
punto - bisogna ricostruire anche una serie di valori, con un
disegno forte, che punti su alcune indicazioni che noi abbiamo
cercato di dare: l'impegno sociale, la solidarietà, una società che
si rinnova nella democrazia e nella partecipazione, lo sviluppo
effettivo delle forze culturali, l'effettiva capacità di
autogoverno. Questo è l'orizzonte rispetto al quale noi crediamo
che si debba esplicare l'impegno.
È positivo il consuntivo di questa maggioranza? Per
riallacciarmi a quanto ho detto prima, io credo che non sia
sufficiente guardare solo gli indicatori economici. Essi ci
forniscono solo alcuni dati che, naturalmente e come ho detto
prima, vanno valutati con attenzione, riconoscendo, ovviamente, i
passi in avanti fatti in questa Regione. Il bilancio, tuttavia,
dovrebbe essere fatto avendo a mente il confronto tra la qualità
della vita e dello sviluppo che qui esiste rispetto a situazioni
più avanzate. Non mi convince, ad esempio, il bilancio troppo
positivo, per quanto attiene alla situazione del turismo in questa
Regione. Io credo che in questi ultimi tempi si siano fatti alcuni
tentativi, ma credo anche che le strutture turistiche della nostra
Regione, rispetto alle esigenze della domanda turistica, siano
ancora del tutto inadeguate: debolissima è la struttura ricettiva,
scarsa è l'innovazione complessiva nel settore, debole è anche la
struttura di commercializzazione e di promozione, debole è anche,
nel complesso, la proposta ambientale collegata al turismo.
Questo è il nostro giudizio, da cui discende la necessità di
investire con coraggio nel settore del turismo, soprattutto per
realizzare alcune strutture di supporto, nel merito delle quali,
ovviamente, non entro. Questo è il taglio che, a nostro avviso,
dovrebbe sovraintendere all'intervento regionale in quel settore,
ma non solo in quel settore. Ricordo, ancora, l'assoluta
inadeguatezza, a nostro avviso, dell'intervento regionale nei
confronti della formazione umana e professionale, dove dovremmo
investire molto di più.
Prima di passare - e concludo - alle questioni dei rapporti tra
le forze politiche ed a quelle che, comunemente, vengono definite
"prospettive politiche", voglio fare un collegamento con il modo di
rapportarsi delle forze politiche tra di loro e tra queste ultime
con gli elettori. Intendo dire che, nella capacità di decidere e di
discutere in questo Consiglio regionale progetti di adeguata
levatura ed impegno, ha pesato un certo appiattimento di tipo
amministrativo che si è esplicato attraverso la rincorsa alla lunga
e permanente campagna elettorale, e attraverso la rincorsa ad
utilizzare il sistema e la macchina amministrativa per fini
politici e di raccolta del consenso.
Credo che anche intorno a questo punto occorra fare una certa
riflessione, nel senso che noi dovremmo agire sempre di più in modo
che il confronto si fondi soprattutto sulle cose e sui programmi,
che si dedichi più tempo alla progettualità e meno alla rincorsa
del facile consenso.
Anche questo è un problema strutturale, che riguarda lo stesso
rapporto tra le forze politiche e la macchina amministrativa della
Regione. Noi non abbiamo mai sottovalutato l'importanza di
un'intesa tra le forze politiche su alcuni grandi temi che
riguardano lo sviluppo e l'autonomia della Regione. Anzi, da questo
punto di vista lamentiamo che si utilizzino troppo poco le energie
che pure sono presenti in tutte le forze politiche e si corra il
rischio di cadere - come qualcuno ha detto - nell' "unanimismo".
Quella è una occasione, affinché le forze politiche esprimano
davvero la loro capacità progettuale e di proposta. Questo è un
primo livello.
Il livello, però, su cui dovrebbero formarsi le maggioranze e le
alleanze politiche è, invece, quello relativo all'affinità su
progetti non di breve o corto respiro, ma di medio o di lungo
respiro, tra diverse forze politiche. Ora, il confronto di
prospettiva a medio e lungo periodo, sui programmi, non avviene
quasi mai tra le forze politiche di questa Regione. A nostro
avviso, si tratta ancora di un dialogo che avviene tra sordi,
perché troppe proposte di un certo interesse, avanzate dalle
diverse forze politiche, non vengono raccolte e, quindi, il
confronto è abbastanza svilito. Eppure, a nostro avviso, questa è
la necessità della quale deve farsi carico la Regione, per riuscire
a governare i processi di cambiamento e di trasformazione che
investono la Valle d'Aosta.
Il problema, quindi, non è solo quello di costruire qui, in
quest'aula, una maggioranza che in qualche modo governi, ma
riguarda il come sia possibile - e questo è il nostro impegno -
costruire un blocco di forze diverse che guardi alle trasformazioni
della società valdostana con un progetto di largo respiro che
tenda, soprattutto, a salvaguardare i valori di fondo della nostra
realtà. Questo è il nostro atteggiamento.
Da questo punto di vista, la maggioranza che ha governato la
Regione in questi anni, può definirsi una maggioranza unita? La
risposta è difficile, intanto perché si sono registrate anche
divisioni sui problemi, che via via sono state superate, anche se
molto spesso non alla luce del sole. In secondo luogo, perché
questa maggioranza, in altre occasioni, ha fatto registrare anche
al proprio interno la presenza di forze politiche che hanno operato
delle scelte di tipo diverso. È tanto unita, ad esempio, una
maggioranza che, nelle ultime elezioni politiche, ha visto alcune
sue componenti operare altre scelte, non omogenee con quelle della
maggioranza?
Questo significa, ancora una volta, che si deve valutare la
possibilità di costituire delle maggioranze sulla base dei
programmi e sulla base delle scelte che si compiono in un
determinato momento ed in una determinata prospettiva. Non credo
che la politica delle formule si adatti molto al futuro di questa
Regione. Credo che gli avvenimenti, le trasformazioni ed i
cambiamenti rendano sempre più necessarie determinate scelte
politiche per la costituzione di alleanze che guardino alla
effettiva capacità progettuale delle forze politiche e che guardino
ai rapporti sociali e culturali di queste forze politiche con la
società valdostana e con la parte più viva della nostra
Regione.
Il problema se esista o meno la volontà di andare oltre questa
continuità politica, a mio avviso, è rimandato a dopo. Ritengo che
sia azzardato fare oggi - come ha fatto il Consigliere Maquignaz -
professione di fede a favore della continuazione di questa
maggioranza, perché, sotto l'unità che viene presentata, in realtà
esistono ed affiorano posizioni diverse ed esistono anche tendenze
a guardare in un modo diverso ai complessi problemi che ci stanno
di fronte.
Noi puntiamo a far sì che la nostra analisi e le nostre proposte
siano effettivamente confrontate con le disponibilità che emergono
nelle diverse forze politiche.
Credo che non regga più una linea di puro arroccamento, rispetto
ai grandi problemi che dovremo affrontare. Mi sembra che
l'affermazione della continuità sia una scelta che non possa
ipotecare il futuro, perché non può non tener conto della necessità
di un confronto effettivo su progetti effettivi che tendano al
necessario cambiamento.
Questo bilancio rappresenta, in effetti, la continuità della
politica che è stata portata avanti finora, una politica che noi
abbiamo giudicato modesta e, comunque, al di sotto dei bisogni e
delle esigenze di oggi. Questo è il giudizio articolato su quanto è
stato detto dal compagno Mafrica nel suo primo intervento.
Riconosciamo, quindi, che ci sono stati alcuni fatti positivi,
ma l'azione è stata, nel complesso, al di sotto dei bisogni e delle
necessità, tant'è che anche oggi, in questa sede, noi abbiamo
presentato dei progetti, anche settoriali, sui quali impegneremo il
Consiglio e cercheremo di costruire schieramenti di tipo
diverso.
Questo è il senso della proposta che abbiamo avanzato oggi. Noi
chiudiamo questo periodo e questa legislatura, con un patrimonio di
idee e di esperienze che abbiamo messo a disposizione della
collettività e con il quale siamo anche riusciti a condizionare
certe scelte di questa Regione.
Adesso tocca agli elettori valutare la serietà e la funzione
originale che le singole forze politiche hanno svolto in questo
Consiglio regionale.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Colleghi, un bilancio di 1.325 miliardi
certamente può essere considerato ottimo, per una Regione come la
nostra. Esso ci deriva dalla legge sul riparto fiscale, che tutti
abbiamo ricordato e ricordiamo in diverse occasioni. Noi riteniamo
di doverla difendere, perché da essa dipende la nostra autonomia
regionale. Noi siamo e saremo autonomi nella misura in cui lo siamo
e lo saremo anche sotto l'aspetto finanziario. I popoli ed i paesi
che non sono autonomi finanziariamente e che devono dipendere da
altri, non godono delle libertà delle quali noi oggi
beneficiamo. Questa legge di riparto ci ha dato e ci dà la
possibilità di affrontare le linee di programma che questa
maggioranza si è data per il quinquennio 1983-88.
Nel bilancio di previsione del 1988 riaffermiamo la volontà di
concludere gli impegni che ci siamo assunti - checché ne dica
qualcuno - per migliorare la vita del popolo valdostano.
Mi ha fatto piacere constatare che anche l'opposizione ha notato
che non si tratta di un bilancio elettorale. Di certo, non volevamo
fare un bilancio elettorale, perché la legislatura finisce a
giugno, mentre il bilancio di previsione è di durata annuale. In
considerazione delle prossime elezioni, non sarebbe stato corretto
mettere il corpo elettorale di fronte a scelte che riguardano la
prossima legislatura.
Questo bilancio ha permesso di effettuare investimenti veri e
propri in tutti i settori che reggono l'economia ed il reddito
pro-capite dei valdostani, come l'industria, il turismo,
l'agricoltura ed i servizi; ma ha anche permesso, come qualcuno ha
ricordato, di effettuare degli interventi di carattere
assistenziale. È vero, però, che non siamo mai andati avanti alla
giornata. Abbiamo tracciato e seguito delle linee di programma e,
in più occasioni, il Presidente della Giunta, in questa sede ha
aggiornato quelle linee o le ha riaffermate.
Abbiamo fatto interventi secondo la realtà che ci stava e ci sta
tuttora di fronte. Sono state fatte verifiche e sono stati
apportati degli adeguamenti, secondo le esigenze che si sono
presentate. Non pensiamo, certamente, di aver fatto fronte a tutto
e neppure di aver fatto tutto bene, ma riteniamo di poter affermare
che è stato fatto qualcosa di buono, nell'interesse della Valle
d'Aosta.
Come non facciamo del trionfalismo su quanto abbiamo realizzato,
così non accettiamo ed, anzi, respingiamo, pur senza voler riaprire
la questione, certe accuse che ci sono state mosse in questa
sede.
Credo che, sia la relazione del Presidente della Giunta sia
quella dell'Assessore Martin, nonché, per quanto ci riguarda,
l'intervento del Consigliere Ricco, abbiano chiarito i diversi
aspetti del bilancio di previsione del 1988.
Fatta questa premessa, io mi soffermo solo su alcuni aspetti del
bilancio. Anche noi siamo d'accordo sul fatto che si sia posto in
essere un certo assistenzialismo e sulla circostanza che, forse, lo
sviluppo che abbiamo dato non sia stato del tutto solido. Qualcuno
ha parlato di "economia drogata" o di "reddito drogato". Io dico,
invece, che l'assistenzialismo deve essere scisso in due gruppi:
l'assistenzialismo temporaneo e l'assistenzialismo
continuativo.
Con l'assistenzialismo temporaneo, noi abbiamo cercato di
superare le difficoltà occupazionali a carattere immediato che si
paravano di fronte, come è appunto avvenuto in certe occasioni.
Con l'assistenzialismo continuativo abbiamo fatto, così come
stiamo ancora facendo, tutti gli sforzi utili a permetterci
d'effettuare gli investimenti veri e propri.
Ma ad un certo assistenzialismo ci ha sospinti anche il fatto
che tutti chiedono qualcosa e tutti vogliono qualcosa da "mamma
Regione", e tutto sembra essere dovuto.
Anche di fronte a questo atteggiamento, noi abbiamo cercato di
instaurare un nuovo modo di essere e di amministrare, ed ora stiamo
camminando lungo la strada tracciata, anche per superare quella
forma di assistenzialismo a carattere continuativo che, a nostro
avviso, deve cessare del tutto, per tradursi in iniziative di
investimento.
Se c'è stato dell'assistenzialismo, ciò è dipeso dalle richieste
provenienti dall'esterno, ma anche a quelle provenienti
dall'interno e cioè da questo Consiglio regionale. In più
occasioni, infatti, in tal senso sono state avanzate richieste,
presentate leggi o avanzate proposte, proprio da parte
dell'opposizione.
Voi sapete che io non rifuggo dalle mie responsabilità, anzi
cerco sempre di assumermele, ma riconosco che, a volte, siamo stati
spinti a fare certe cose, proprio perché tutti ritenevamo che
dovessero essere fatte.
Come dicevo prima, ritengo, che questa maggioranza e questa
Amministrazione siano intervenute in alcuni settori importanti per
mantenere l'economia della Regione ed il reddito dei valdostani ad
un certo livello.
Uno di questi settori è quello dell'industria ed io non sto a
ripetere quello che è stato fatto, perché lo ha già fatto il
Consigliere Pollicini e lo hanno già anticipato sia la relazione
dell'Assessore Martin sia quella del Presidente della Giunta.
Richiamo, però, l'attenzione di tutti ad un grosso impegno
affinché il capitale pubblico rimanga nella nostra Regione, e,
grazie all'accordo IRI-Regione, è stato compiuto un passo avanti in
tal senso. Per ciò che ancora rappresenta l'industria nella nostra
Regione, è certo che non possiamo correre il rischio di non avere
più una presenza di capitale pubblico nella nostra Regione, e mi
riferisco, ovviamente, alla DELTACOGNE o alle altre aziende di
Stato, perché la nostra Regione non può surrogare l'intervento
dello Stato, per l'importanza che il settore industriale ancora
riveste per l'economia e per il reddito regionale.
Tra l'altro, come ha detto l'Assessore Martin, non abbiamo una
valida e diffusa imprenditoria locale che ci consenta di realizzare
qualche complesso industriale. Per questo ho sempre sostenuto che
dobbiamo cercare di ricreare e di rivitalizzare il ruolo della
piccola imprenditoria locale che già abbiamo, anche se esiste un
certo scetticismo sul ruolo che essa potrebbe giocare.
Sarà, forse, una forma di idealismo o si tratterà di una mia
suggestione - come qualcuno ha detto - ma io credo e noi tutti
dobbiamo credere di poter camminare ancora nel settore industriale,
interessando soprattutto la piccola e media industria, anche
attraverso la creazione di una imprenditoria locale, perché le
grandi industrie non vengono più realizzate da nessuna parte.
È vero, forse, come è detto anche nella relazione dell'Assessore
Martin, che la COGNE non ha permesso la crescita di una valida
imprenditoria locale, però è anche vero che negli anni delle vacche
grasse non si è mai portata avanti, all'interno dello stabilimento
di Aosta, una politica di verticalizzazione della produzione; così
come, dagli anni 1979-80 in poi, quando la COGNE ha cessato di
effettuare nuove assunzioni, non si è mai sviluppato un discorso di
imprenditoria locale.
In questi sette o otto anni non è cambiato niente all'interno
del mondo imprenditoriale locale, nonostante gli incentivi e gli
interventi dell'Amministrazione regionale.
Eppure noi dobbiamo individuare, sviluppare e cercare di portare
avanti il ruolo dell'imprenditoria locale, perché dobbiamo pensare
al futuro della nostra Regione e dobbiamo cercare di utilizzare il
capitale esterno solo nella misura in cui noi ne possiamo aver
bisogno, senza essere obbligati a sceglierlo, perché certe scelte
ci sono costate molto care, tant'è che in molte zone della Valle il
valdostano non è più padrone in casa propria. Questa è una
realtà.
Ieri, quando si è fatta dell'ironia sull'ordine del giorno
presentato in occasione della discussione della legge sul metano,
sono rimasto un poco amareggiato, perché pensavo e penso ancora che
occorre camminare in una certa direzione, sempreché vogliamo
modificare e cambiare qualche cosa.
Non si può certamente dire che non si siano assunte valide
iniziative nel settore del turismo: per gli impianti di risalita,
per l'aumento dei posti letto, per le attività di propaganda e per
altri impianti dei quali si parla e nei quali l'Amministrazione sta
intervenendo, forse in misura fuori dal normale, proprio perché il
potenziamento delle strutture è l'unica strada che consente di
mantenere vivo il turismo nella nostra Regione.
Non credo che, in questo caso, si possa parlare di
assistenzialismo, ma di politica turistica, perché solo con essa,
accompagnata da una politica industriale, da una politica dei
servizi e da una politica dell'agricoltura, si può mantenere
l'economia regionale a quei livelli che oggi
la Regione può
vantare, così come vanta.
È vero che, anche nel settore della agricoltura, ci sono delle
cose che dobbiamo rivedere, ma in questa nostra piccola Regione,
nonostante le difficoltà che abbiamo e che conosciamo tutti,
abbiamo portato avanti una legge di riordino fondiario, tant'è che
possiamo dire di essere l'unica Regione italiana ad aver affrontato
questo problema, che sta alla base di una nuova svolta
nell'agricoltura anche nella nostra Regione.
È chiaro che anche questa è una scommessa che noi abbiamo fatto,
ma siamo certi di aver imboccato la strada giusta, che dobbiamo
avere il coraggio di continuare a seguire, indipendentemente dai
possibili ritorni elettorali o clientelari; sappiamo che
sicuramente andremo a ledere particolari interessi, ma, se vogliamo
portare avanti una politica agricola migliore di quella esistente,
dobbiamo seguire questa strada che è senza alternative.
Questo viene riconosciuto anche nel resto del Paese e viene
ritenuto valido anche in tutti i settori nei quali si affronta tale
argomento.
Nel campo sociale abbiamo affrontato il problema forse più
importante per il cittadino e per il lavoratore: quello della casa.
A circa 2.000 persone abbiamo dato la possibilità di avere una casa
propria, di essere proprietari di una casa, di poterla
ristrutturare o costruire. È un fatto enormemente positivo, e solo
chi non la possiede sa molto bene che cosa significhi avere una
casa; e chi la possiede sa benissimo che cosa ha dovuto patire per
conquistarsela. Da un punto di vista sociale è importantissimo, per
una famiglia, sapere che a fine anno non le arriverà lo sfratto o
che il padrone di casa non le chiederà più continui aumenti
dell'affitto.
Con la ristrutturazione del quartiere COGNE, abbiamo portato
avanti anche un discorso importante, per dare la casa in affitto a
chi non ha la possibilità di comprarla, nonostante il mutuo. La
Valle d'Aosta è la prima Regione d'Italia che compra un quartiere
per restituirlo ad un Comune, affinché quest'ultimo renda le case
più abitabili per i cittadini che ci stanno e, nello stesso tempo,
ne realizzi altre centinaia per le persone che non possono coprire
la differenza del capitale, messo a disposizione dalla Regione, per
avere la casa in proprietà.
È chiaro che anche nel campo sociale si possono registrare delle
lacune in certi servizi, specie in quelli sanitari. È un problema
generale e si sta cercando di realizzare una riforma nell'intero
Paese. Certamente abbiamo fatto passi in avanti anche nel settore
sanitario, nel quale stiamo meglio di quanto non si stia altrove.
Dobbiamo ancora superare alcune difficoltà in certi servizi, ma ciò
non dipende solo dalla volontà politica, perché certi servizi sono
inefficienti anche presso altre UU.SS.LL. che non sono gestite
dagli stessi partiti che compongono la maggioranza che governa la
nostra Unità Sanitaria Locale. Si tratta, infatti, di problemi che
discendono dal modo in cui è stata portata avanti la riforma
sanitaria e che oggi si cerca di correggere con una specie di
"controriforma".
Dobbiamo, poi, cercare di attuare anche quei servizi che
mancano. Oggi, ad esempio, ho partecipato al convegno della
polizia, nel corso del quale ho avuto modo di ascoltare le
relazioni e gli accenni sul tema della droga e su quello
dell'alcolismo. Sono problemi che ci stanno di fronte e che
dobbiamo cercare di risolvere, anche a scopo preventivo.
Devo riconoscere che nel corso della discussione non ho sentito
proporre grandi alternative a quelle proposte dalla maggioranza. Ho
sentito riaffermare, sempre e comunque, gli stessi giudizi già
ripetuti nel corso dei quattro bilanci che ho potuto seguire come
Consigliere regionale. Riconosco, come ho sempre riconosciuto, il
ruolo che deve svolgere l'opposizione, perché in democrazia c'è chi
governa e chi sta all'opposizione, in caso contrario non esiste,
anzi, non può esistere la democrazia.
Credo che a tutti i livelli sia stato aperto un confronto sulle
cose da fare. In questo Consiglio, ad esempio, così come in sede di
Commissione, non abbiamo certamente tolto la parola ad alcuno e
neppure abbiamo negato ad alcuno certe possibilità, tranne in
occasione di qualche provvedimento o legge urgente, Consigliere
Sandri; cosa che certamente può capitare. Si è sempre portato
avanti un certo confronto, anche perché non si poteva neanche
lontanamente pensare che questo confronto potesse essere negato. Ma
che interesse ha una maggioranza che governa a non cercare il
consenso sul suo operato? Sarebbe un controsenso non ricercare il
consenso sulle cose che dobbiamo fare....
(...INTERRUZIONE del Consigliere Sandri...)
BENEFORTI (D.C.):
Ma sì, ci può essere un caso
particolare e, del resto, l'ho riconosciuto anch'io. Però, non ci
potete venire a dire che è uso e consuetudine agire in un certo
modo. Sarebbe sciocco, infatti, che una maggioranza portasse avanti
la sua politica senza preoccuparsi di ricercare il consenso al
proprio interno e di estenderlo, magari, anche all'esterno.
Bisogna, inoltre, ricercare il consenso e la partecipazione dei
cittadini, dei Comuni, delle Comunità Montane, attraverso il
decentramento, il colloquio ed il contatto costante e continuo,
usando le risorse che abbiamo nell'interesse di tutta la
collettività valdostana.
Questa maggioranza, nonostante tutto, cari Colleghi, ha retto ed
è, ormai, arrivata alle porte delle nuove elezioni. Nonostante i
problemi che ha dovuto affrontare e che sono capitati in questa
legislatura, ha portato avanti un programma ed ha certamente
conseguito un netto miglioramento della vita all'interno della
nostra Regione. Il giudizio è soggettivo, ed ognuno può esprimersi
come crede, ma io ritengo che il giudizio principale sarà quello
che esprimeranno gli elettori nelle prossime elezioni. Grazie.
PRESIDENTE
: Ha chiesto la parola il Consigliere Tamone;
ne ha facoltà.
TAMONE (U.V.):
Que mon ami Mafrica ne m'en veuille pas!
Ce matin, il préconisait un débat plutôt lié aux chiffres du
budget; en revanche, ce qui était plutôt naturel, nous avons parlé
de la situation politique en général et nous avons essayé de
dresser un bilan des années passées.
Monsieur Mafrica reconnaîtra sans doute qu'il n'était pas
possible de laisser passer cette occasion sans faire toutes ces
méditations, ce que, d'ailleurs, le secrétaire du parti communiste
a fait d'une manière remarquable, il faut bien l'admettre.
Je dois également admettre que dans le débat de ce budget il a
été maintenu un ton méditatif, sauf dans quelques cas; un ton
méditatif comme si nous étions en train de prendre notre élan pour
quelque chose qui va se passer dans un futur proche, peut-être pour
sauter plus haut, ou plus loin ou encore lancer le poids plus
loin... Je pense que cela est juste et fait partie du jeu
démocratique.
Par ailleurs je me plainds de constater certaines choses qui
manquent au sein de ce Conseil régional; nous sommes en train de
les réaliser mais elles ne le sont pas à fond. Il me semble
qu'entre les forces politiques de ce Conseil la solidarité sur les
grands thèmes fait défaut. Nous l'avons rejointe sur le problème de
la DELTACOGNE, c'est vrai, mais trop souvent il semble que nous
parlions des langues différentes alors que nous devrions être plus
unis; je fais surtout allusion au moment où nous essayons de
méditer sur certains types de problèmes particuliers, tels le
jugement sur notre budget par les différentes forces politiques.
Nous devrions être plus
unis mais également plus corrects dans l'évaluation de ce
chiffre; il y a des partis qui le sont, dans l'opposition;
d'autres, par contre, spéculent à ce sujet en donnant à l'extérieur
une image de notre réalité qui n'est pas précise, voire qui est
faussée, et cela nous fait sans doute plus de mal que de bien.
J'ai encore remarqué, dans l'intervention de certains
conseillers, une sorte de terrorisme verbal, un certain chantage
qui est passé au milieu de ce Conseil et une tentative de semer la
crainte parmi les collègues et es forces politiques. Cela n'est pas
juste, à chacun le sien. Ici, nous devons essayer de débattre et de
parler des thèmes politiques en nous tenant à ces thèmes. D'autres
types d'intervention qui prévoient la présence d'autres pouvoirs de
l'État, ce ne devrait pas être à nous de les préconiser, de les
vouloir. Dans ce sens l'amélioration de notre "autocontrôle"
s'avère nécessaire, je crois, et chacun doit faire un effort dans
ce sens.
Cela dit sur le contenu du budget, je crois que la majorité et
le gouvernement régional ont bien fait de présenter ce budget 1988
comme un budget de fin de législature. Nous avions proposé, au
début, des lignes de programme et maintenant nous essayons de les
conclure. Evidemment, nous avons bien agi en optant pour cette
direction, sinon la minorité nous aurait indubitablement critiqués
et aurait peut-être plus raison que dans ce cas si nous, nous
avions voulu relancer, ou lancer de nouveau, une proposition quand
nous savons que l'année prochaine nous avons un rendez-vous
électoral extrêmement important.
Dans ce sens, les rapports qui ont été tenus par le Président du
gouvernement régional et l'Assesseur aux Finances ont été on ne
peut plus réalistes, on ne peut plus corrects et contenaient
absolument tout ce qui devait y être, en ce moment.
Tout le monde aura reconnu que ce qui a été dit a été dit et
fait d'une façon correcte et évidemment selon la ligne que cette
majorité s'était proposée en 1983 et dans les années suivantes.
Dans ce budget il y a un équilibre réel dans les différents
secteurs d'intervention qu'il faudra essayer de main tenir dans le
futur.
Nous disons et répétons encore, ici dans cette salle, que nous
n'imaginerons jamais une Vallée d'Aoste complètement tertialisée;
nous voulons en revanche que tous les secteurs puissent avoir leur
place: tant le secteur industriel que celui de l'artisanat que je
conjugue en ce moment avec le premier, et que celui de
l'agriculture où nous devons accomplir encore des efforts
importants pour essayer de redonner le goût de cette activité aux
valdôtains.
En effet l'agriculture, avec d'autres sources inhérentes à notre
région, est l'une des richesses réelles de notre territoire et sous
cet aspect nous devons tout mettre en oeuvre pour améliorer la
présence agricole en essayant de déterminer des secteurs qui soient
au-delà et au-dessus de l'élevage du bétail.
L'exploitation des richesses de la Vallée d'Aoste sera, j'en
suis convaincu, l'un des thèmes fondamentaux de notre avenir
prochain - et pas seulement de notre avenir prochain.
Evidemment, dans ce contexte, le budget a également tenu compte
des évolutions que nous sommes en train de vivre dans tous les
secteurs de la technologie et il a essayé de faire en sorte que
l'on soit capable de les vivre et de les interpréter.
Il s'agit là d'un effort absolument remarquable, capital, et
c'est sur cette ligne que devront agir les gouvernements qui
succéderont à celui-ci, car il n'est pas possible d'échapper à cet
avenir technologique qui nous dépasse tous.
La seule chose que je tiens à dire est que même si l'on tient
compte de ces réalités nous ne devons pas nous transformer en
serviteurs du robot, mais en des patrons sages et avisés de cet
engin.
Sur les thèmes de l'autonomie qui ont été rappelés ce matin,
surtout dans les interventions de quelques collègues, je pense que
nous devons toujours être courageux, corrects et nous rappeler que
notre autonomie se fonde sur des thèmes clairs et fondamentaux: ce
sont les raisons qui sont à la base de notre autonomie; ils sont
rappelés dans le premier Statut de 1945, un peu plus oubliés dans
le Statut de 1948. Il s'agit des thèmes de l'ethnie et de la
langue. Nous devrions vraiment nous efforcer pour faire en sorte
que ces piliers fondamentaux de notre autonomie soient toujours
présents en nous.
A ce propos je dois dire deux mots sur le problème du
bilinguisme qui avait été soulevé ce matin par Gianni Torrione,
afin de préciser notre position: nous n'avons jamais préconisé ce
qui s'est passé à Rome au moment de la signature de certains
contrats de travail. Nous avons accepté et maintenant, grâce à
l'action des forces de la majorité et surtout du Président du
Gouvernement régional, nous sommes en train de trouver des
solutions logiques à ce problème. Nous sommes absolument
contraires, sur le plan des principes, à ce qui a été fait mais
nous sommes respectueux de la démocratie et de ce qu'elle nous a
imposé dans ce cas.
L'effort aussi que nous avons fait en vue de l'unité du Conseil
- nous le verrons lors du débat plus approfondi en la matière - me
semble la façon la plus correcte de gérer ce problème pour que la
retombée d'un choix qui avait une base négative soit positive, et
ce aux fins d'un bilinguisme réel en Vallée d'Aoste.
Il est certain que les thèmes de l'autonomie sont complexes;
nous tenons à répéter ici aujourd'hui que nous sommes pour une
autonomie complète de notre Région, sans aucune limite, et cela
nous le disons en toute tranquillité. Un jour ou l'autre nous
reprendrons ce discours, d'autant qu'il y aura bientôt le 40ème
anniversaire: nous aurons encore l'occasion de nous confronter à ce
sujet.
Nous, les administrateurs qui vivons cette autonomie, devons
répondre au peuple qui nous a accordé sa confiance. L'Union
Valdôtaine, lors de son deuxième Congrès national, avait déjà
préconisé un premier degré d'évolution de l'idée d'autonomie et ce
dernier nous le préconisons dans la constitution d'un État sur base
fédérale qui devrait voir des rapports entre les composantes
centrales et les composantes périphériques, qui soient des rapports
entre égaux et non entre supérieurs et inférieurs. Voilà ce que
nous entendons par évolution de l'autonomie au sens fédéral; qu'il
soit tout d'abord italien et après, si vous voulez, mieux encore,
européen.
Deux mots encore sur les alliances. J'ai beaucoup apprécié ce
qu'a dit le conseiller Tonino sur le rapport entre le forces
politiques. Je crois que le rapport entre les forces politiques de
ce Conseil régional s'est amélioré au fil du temps et cela est
positif pour toutes les composantes de ce Conseil régional, comme
pour les autres forces qui ne siègent pas en ce moment en ce
Conseil.
Tout ce qu'il était possible de faire a été fait et très souvent
les médiations sur les problèmes trouvent également important
l'apport des forces de l'opposition. Cela peut être prouvé tous les
jours.
Hélas, il y a une limite à ce discours qui demeurera toujours
infranchissable, un peu élémentaire peut-être mais, s'il y a
toujours une majorité et une opposition, il y aura toujours
quelqu'un d'un côté et quelqu'un de l'autre. Après, chacun est
libre de jouer sa destinée et éventuellement de la faire
ressortir.
Je voudrais tout de même rappeler que, depuis fin 1974-début
1975, l'Union Valdôtaine a été appelée à gouverner cette Vallée aux
côtés d'autres partis. Néanmoins, il ne s'est jamais agi d'une
alliance quelconque et d'une alliance bloquée. Je veux rappeler au
partis communiste et socialiste le rapport fondamental à la fin de
la législature 1977-78. Malheureusement, pour eux et pour nous
peut-être, ces rapports n'ont pu évoluer d'une façon positive mais
ce moment n'en doit pas moins être évoqué comme un moment important
dans le cadre des rapports entre partis.
Les agrégations que nous avons eues dans les différents moments
ont constitué un fait positif pour cette région et, d'ailleurs,
elles se sont toujours accrues. Au départ, Union Valdôtaine et
Démocratie Chrétienne: la première n'était même pas un seul
mouvement car elle était constituée de plusieurs parties, mais
maintenant cette majorité a su s'élargir à d'autres partis, à
d'autres mouvements. Je crois que c'est un fait dynamique de la
politique de notre région.
Pour ce qui est de cette majorité, nous croyons avoir obtenu un
tas de conquêtes dont je citerai deux importantes: le règlement
d'application du Statut et la répartition financière. Il en serait
encore d'autres à souligner!
Je suis de l'avis que nous devons continuer sur cette ligne pour
obtenir pour la Vallée d'Aoste toujours plus par rapport à l'État
central. Évidemment, il reste des problèmes ouverts avec l'État et
dans les rapports avec l'État: le Parc National du Grand-Paradis,
le Mauricien, les lois électorales (rappelées ce matin par M.
Torrione) tant régionale qu'européenne. Sur cette dernière, planent
des nuages que ton secrétaire de parti est en train de nous faire
voir et qui nous tracassent passablement. Ce n'est pas que nous
aimions vraiment ce 5%, nous du moins. Il y a aussi le problème de
la justice, etc... autant de problèmes liés aux rapports avec
l'État. Je pense quand même que la rencontre que le Président du
Gouvernement et nos Parlementaires ont eue ces jours-ci avec le
Président Goria sera un moment important qui verra avancer ces
problèmes vers une solution logique.
Comme je l'ai dit tout à l'heure, il ne faut pas se cacher bien
sûr qu'il y aura les élections en 1988 et ce seront des élections
importantes. Ce moment-là, et pas avant, sera le moment des choix.
Nous ne pouvons encore prévoir ce qui se passera. Le peuple, unique
juge à ce moment-là, dira quel sera le Gouvernement de la Vallée
d'Aoste après 1988. Il serait injuste et à la fois illusoire de
prévoir aujourd'hui.
En ce qui concerne les choix politiques en général, comme l'ont
rappelé plusieurs interventions, nous sommes au seuil de 1992 et
c'est un rendez-vous extrêmement important. Je crois néanmoins
pouvoir affirmer, en toute humilité, que, comme nous avons su
dépasser ce moment difficile de 1983 à aujourd'hui, marqué par
cette affaire dont nous connaissons la gravité, nous, élus de cette
région, nous saurons également sortir de l'impasse de 1992, impasse
compliquée mais aussi défi important auquel nous devrons être à
même de répondre avec notre intelligence et notre engagement.
Bien sûr, 1992 est là avec ses problèmes et l'avenir, surtout
est là avec tout ce que nous ne connaissons pas et qui implique
indubitablement des moments difficiles à vivre.
Nous, nous ne pouvons que nous engager dans une direction et
chercher à oeuvrer pour améliorer les caractéristiques de notre
peuple, faire ressortir trois aspects particuliers du peuple
valdôtain: le sens du devoir, la volonté d'agir en risquant en
première personne et le goût du travail bien fait. Je crois que si
nous sommes à même, dans la prochaine législature, d'améliorer ces
caractéristiques du peuple valdôtain, il est certain que nous
aurons accompli un grand pas en avant.
Evidemment, gouverner et vivre le nouveau qui est en vue, avec
un esprit humble et courageux, c'est ce qui nous engage pour les
années futures; cela nous engage à travailler pour qu'en Vallée
d'Aoste la volonté d'être l'emporte toujours sur celle de
l'avoir.
PRESIDENTE
: Colleghi Consiglieri, con l'intervento del
Consigliere Tamone sono terminati gli interventi richiesti.
La Presidenza, al fine di organizzare meglio i lavori, chiede se
ci siano dei Colleghi che intendono fare un secondo intervento,
sempreché ovviamente questo secondo intervento sia breve, così
potremmo concludere fin da questa sera la discussione generale.
Ciò consentirebbe di iniziare alle ore 9,30 precise di domani
mattina le repliche dell'Assessore Martin e del Presidente della
Giunta e di proseguire poi i lavori con l'esame dell'articolato
delle due leggi e degli allegati A, B e C.
Mi sembra che tale proposta sia abbastanza saggia, nel senso che
mette anche il Presidente della Giunta e l'Assessore Martin nelle
condizioni di riordinare le loro idee per la replica di domani
mattina.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Cercherò di essere breve, per
rispettare la volontà del Presidente del Consiglio.
Io credo che il dibattito sul bilancio, fino a questo momento,
sia stato discreto e colgo l'occasione per sottolinearne tre
aspetti particolari.
Il primo riguarda il fatto che ad esso sono state avanzate delle
critiche da parte delle stesse forze di maggioranza.
Il secondo aspetto da evidenziare è la circostanza che alcune
forze politiche, sempre appartenenti alla maggioranza, hanno
cercato di enfatizzare il bilancio. Mi riferisco, in particolare al
Consigliere Pollicini che, con la riconosciuta abilità oratoria, ne
ha validamente difesa l'impostazione e la relazione. A mio parere,
non è stato ossequioso e rispettoso verso la minoranza, in quanto
ha detto che essa avrebbe dovuto fare un certo sforzo critico per
attendere al proprio ruolo.
Ribadisco apertamente che, senza ricorrere al gioco delle parti,
non c'è bisogno di un grande sforzo per criticare questo
bilancio.
Questa mattina ho detto che l'unica sua novità è la copertina
verde; ho detto anche, però, e lo ribadisco, che questo bilancio
non ha alcuna validità, non è veritiero, è privo di contenuti
programmatici per il rilancio dell'economia valdostana.
La minoranza, quindi, non deve fare alcuno sforzo per avanzare
critiche. Noi abbiamo detto che questo bilancio fa crescere la
disoccupazione, la sottoccupazione e fa aumentare i cassintegrati.
Si tratta di tre elementi determinanti in una Regione che, pur
disponendo di una enorme massa di denaro, non riesce ad
amministrare e ad incidere sulla sua vita politica.
Sono costretto ad essere breve ed a saltare da una parte
all'altra, altrimenti mi occorrerebbero molte ore, ma, come ho già
detto, ritengo che il dibattito sul bilancio sia stato abbastanza
discreto.
Il terzo aspetto si riferisce alla circostanza che ha visto
avanzare critiche al bilancio, in modo particolare dal Consigliere
Pedrini, al quale do atto di aver avuto il coraggio di addentrarsi
nelle critiche, forse più di alcuni Consiglieri della minoranza, e
l'ha fatto con una precisione che in cinque anni non gli ho mai
riscontrato. È stato critico, forse, in modo un po' eccessivo, per
essere parte della maggioranza stessa.
Proprio per questo mi sono chiesto se il bilancio sia stato
discusso preventivamente tra le forze della maggioranza, oppure se
sia il frutto di una improvvisazione dell'Assessore Martin. Se
dovesse essere vera questa seconda ipotesi, bene ha fatto il
Consigliere Pedrini a criticare apertamente il bilancio. Nel caso,
invece, fosse vera la prima ipotesi, il Consigliere Pedrini
dovrebbe essere coerente sino in fondo e votare contro questo
bilancio.
Intendo precisare, inoltre, che io non faccio "sviolinate" al
Presidente della Giunta, al quale nel mio primo intervento ho
dedicato solo un rigo e mezzo, quando alla staticità di questa
maggioranza ho contrapposto il dinamismo che il Presidente della
Giunta - come tutti gli riconoscono - ha cercato di imprimere
all'azione dell'esecutivo, pur restando - e lo ribadisco ancora una
volta - quasi una voce nel deserto.
Con molta onestà debbo, inoltre, precisare di essere stato
colpito da una affermazione del Consigliere Beneforti, che ha
ribadito con convinzione che l'unico nuovo modo di far politica, da
parte di questa Giunta, è stato l'assistenzialismo. Si è poi
inoltrato nella analisi sull'uso di quel termine in un modo che,
forse, neppure noi della minoranza avevamo intenzione di fare,
tant'è che avevamo cercato di non servirci del termine
"assistenzialismo", che invece il Consigliere Beneforti ha voluto
evidenziare, forse per mandare qualche segnale ad alcune forze
della maggioranza.
Tuttavia, quando un esecutivo si limita all'assistenzialismo,
che noi abbiamo sempre criticato dai banchi della opposizione,
specie quando abbiamo detto che l'unica politica che questa Giunta
era capace di porre in atto era quella dell'assistenzialismo, mette
necessariamente il Consigliere Beneforti, esponente della
Democrazia Cristiana, nelle condizioni di dare, oggi
,
ragione alle critiche che noi avevamo già avanzato da tempo.
Non voglio dire la storia, ma sicuramente il tempo ha dato
ragione a noi dell'opposizione, tant'è vero che, Consigliere della
Democrazia Cristiana, l'assistenzialismo è un cancro da estirpare e
noi da anni ci battiamo per convincere questa maggioranza e questo
esecutivo ad estirparlo!
Diamo atto al Consigliere Beneforti di averci rammentato questo
particolare, relativo alla maggioranza regionale che ci ha
governato, che ci governa e che il Consigliere Maquignaz si è
augurato che possa durare anche nei prossimi anni.
L'atteggiamento dei Consiglieri Beneforti e Pedrini vuole
esprimere un certo pentitismo, oppure vuole suonare, in qualche
modo, critico - ed io condivido i contenuti di questa critica - nei
confronti della maggioranza e del Presidente dell'esecutivo. Non
capisco quale potrebbe essere, altrimenti, la posizione della
Democrazia Cristiana, che è propensa a votare questo bilancio, il
quale è stato elogiato questa mattina dal suo Capogruppo, il quale
si è limitato a muovere solo qualche piccolo rimprovero
all'Assessore Martin, mentre un'altra voce, quella di un altro
prestigioso "leader" della Democrazia Cristiana, il Consigliere
Beneforti, si è levata a criticare apertamente il bilancio, ponendo
il dito sul delicato problema dell'assistenzialismo, già criticato
da noi dell'opposizione.
Questa è la vostra politica? Questa è la politica che volete
proporre per il 1988 e per gli anni successivi? Occorre ricordarsi,
però, che l'assistenzialismo è un parente stretto del
clientelismo.
Potete anche andare avanti lungo questa linea politica! Del
resto, siete anche fortunati, perché la stampa è distratta e questo
dibattito rimarrà circoscritto all'interno di questa aula, forse
perché la stampa non reputa conveniente far uscire da questo
palazzo certe vostre affermazioni, e mi riferisco, in particolare,
a quelle del Consigliere Pedrini, che è stato molto critico, ed a
quelle del Consigliere Beneforti.
Certamente, un'altra critica è arrivata anche dall'opposizione!
Ci sono, però, oppositori dell'ultima ora e oppositori che da anni
cercano di portare avanti le loro idee.
Mi preoccupo un po' quando sento dire che alcuni partiti non
hanno esercitato una seria opposizione in questo Consiglio, perché
non vorrei che fosse criticata l'opposizione che noi abbiamo
cercato di portare avanti per quattro anni.
Il sottoscritto, tuttavia, che da solo rappresenta i
socialdemocratici, non ha mai avuto momenti di debolezza nei
confronti di questa maggioranza e, naturalmente, non li avrà sino
alla fine della legislatura.
Al Consigliere Sandri posso ricordare che noi,
socialdemocratici, non abbiamo mai rivolto alcun invito alla
maggioranza, per dirle: "Noi siamo qui, vedete che cosa potete fare
di noi". Noi abbiamo una posizione precisa e non siamo oppositori
dell'ultima ora! Noi portiamo avanti da quattro anni e mezzo la
nostra opposizione corretta e concreta e non siamo mai scesi a
compromessi con questa maggioranza!
In molte occasioni, siamo stati anche artefici di diversi
provvedimenti importanti, che riguardavano la comunità
valdostana.
A queste necessarie considerazioni, ne aggiungo un'altra
brevissima. Il Consigliere Ricco ha detto che il Consigliere
Baldassarre farebbe bene a preoccuparsi di quello che c'è nella sua
bisaccia. Noi crediamo che nella nostra bisaccia ci sia il grande
patrimonio ideologico del socialismo democratico e, voto più o voto
meno...
(...INTERRUZIONE...)
BALDASSARRE (P.S.D.I.):
Qualcuno dice che si tratterà di
qualche voto in meno, ma la cosa non ci preoccupa. Del resto, per
tanti anni siamo già stati senza rappresentanti, sia a livello
comunale sia a livello regionale, eppure abbiamo condotto
ugualmente la nostra battaglia.
Noi crediamo che, prima di intraprendere un'attività politica,
si debba essere convinti di quello che si deve affrontare. È stato
sempre difficile essere socialdemocratici, e lo è ancora oggi, ma
noi cerchiamo di andare sempre avanti, perché crediamo fermamente
negli insegnamenti del compagno Saragat, di uno, cioè, che ha fatto
la storia d'Italia.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Se credessi alle buone parole ed alle buone
intenzioni del Consigliere Baldassarre, dovrei iscrivermi subito al
P.S.D.I., comunque ci penserò...
(...INTERRUZIONE del Consigliere Baldassarre...)
RICCO (D.C.):
Se fai il cambio... Tu mi dai Roppo...
Chiedo scusa. Questa mattina, nel corso del mio intervento, ho
risposto brevemente ai vari Colleghi che mi hanno preceduto.
Tra quelli che mi hanno seguito nel corso del pomeriggio, a mio
giudizio, meritano un cenno - non che gli altri non lo meritino, ma
mi limito a quello che riguarda me - i Consiglieri socialisti
Pascale e Breuvé Lilliana.
Per l'intuibile mancanza di tempo, non ho avuto modo di portare
in discussione in seno al mio Partito, il problema relativo alla
reistituzione della Camera di Commercio in Valle d'Aosta, al quale
hanno fatto cenno i suddetti amici. Come sapete, le funzioni di
questo ente soppresso...
TORRIONE
(fuori microfono): È arrivato Genestrone!
RICCO (D.C.):
C'è Genestrone? Non l'avevo visto.
Le funzioni di questo ente furono demandate, in Valle,
all'Assessorato all'Industria, Commercio, Artigianato e Trasporti,
che, purtroppo, per le sue molteplici funzioni e non essendo
coadiuvato in questo specifico compito da strutture capaci e
competenti, si trova sempre in notevole difficoltà.
Se dipendesse da me - e parlo a titolo personale, perché non
confortato dal parere del Partito - mi sarei già adoperato per
portare avanti questo scottante problema e per affiancare, pur nel
massimo rispetto della nostra autonomia, all'Assessorato
all'Industria, Commercio, Artigianato e Trasporti, un organismo di
carattere privatistico, composto dai rappresentanti delle varie
categorie operanti nel commercio, nell'industria e
nell'artigianato.
Se questo organismo fosse già stato operante da qualche tempo,
avremmo forse potuto evitare i danni causati alla Regione da
imprese come la MULTI-BOX e, forse, anche da qualche altra impresa
futura.
Grazie.
PRESIDENTE
: Colleghi Consiglieri, c'è ancora qualcuno che
intende prendere la parola per il secondo intervento?
Bene, poiché non c'è più nessuno che intende chiedere la parola,
dichiaro chiusa la discussione generale.
I lavori ricominceranno domani mattina alle ore 9,30, con le
repliche dell'Assessore alle Finanze, Martin, e del Presidente
della Giunta regionale, Rollandin; poi si passerà all'esame degli
articolati.
La seduta è tolta
La seduta termina alle ore 19,44
