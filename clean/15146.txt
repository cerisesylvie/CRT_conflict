Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1646 del 22 novembre 1995 - Resoconto
SEDUTA ANTIMERIDIANA DEL 22 NOVEMBRE 1995
OGGETTO N. 1646/X Attribuzione di compiti di direzione lavori al
personale tecnico della Regione. (Interrogazione)
Interrogazione Premesso che, a seguito di interrogazione
proposta alcuni mesi addietro dall'istante avente ad oggetto
l'espletamento da parte dei geometri dell'Assessorato regionale dei
LL.PP. di mansioni e funzioni di direzione lavori, l'Assessore
competente rispondeva che "contrariamente a quanto affermato
dall'interrogante l'attribuzione dei compiti e delle funzioni di
direzione lavori - Legge regionale n. 32/83 - compete anche al
personale appartenente al 7° e all'8° livello funzionale";
Venuto a conoscenza, peraltro, che negli anni 1994 e 1995
l'Assessorato succitato per i lavori qui allegati (doc. 1) è
ricorso all'opera di professionisti esterni in punto direzione
lavori ed assistenza (con un presumibile esborso da parte della
Pubblica Amministrazione pari a lire 8 miliardi circa rispetto a
lavori di valore complessivo pari a circa lire 150 miliardi, stante
l'onorario medio pari al 5,5 percento dei professionisti
esterni);
Venuto a conoscenza, altresì, che per i lavori da appaltarsi
nell'imminente futuro prossimo per un importo di lire 200 miliardi
circa, pare che l'Assessore ai LL.PP. intenda servirsi
esclusivamente di professionisti esterni (con un presumibile
esborso da parte della Regione pari a lire 11 miliardi);
Considerato che quanto sopra, se e in quanto veritiero, viene a
cozzare con l'interesse della Pubblica Amministrazione di servirsi
di personale proprio regionale allorquando lo stesso possa essere
legittimamente utilizzato per finalità d'interesse generale, alla
luce sia del contenimento della spesa pubblica, nonché alla luce
della valorizzazione delle professionalità dei tecnici presenti
nell'Assessorato che hanno dato prova, nel contempo, di affrontare
con competenza e diligenza alle mansioni de quibus;
Tenuto conto che i comportamenti concreti di cui sopra tenuti
dall'Assessore ai LL.PP. parrebbero in contrasto col punto 1) della
risposta scritta da lui proveniente e conseguente alla precedente
interrogazione;
il sottoscritto Consigliere regionale
Interroga
l'Assessore ai LL.PP. per sapere:
1) se ritiene ancora di competenza dei geometri dell'Assessorato
ai LL.PP. l'espletamento dei compiti e delle funzioni di direzione
lavori o se ha cambiato idea in proposito;
2) se ritiene che i predetti funzionari siano all'altezza o meno
di espletare ancora le funzioni in questione;
3) come giustifica l'inattività dei succitati geometri (non più
utilizzati per le funzioni predette) e quale sia la ragione di
pubblico interesse che sovraintende alla scelta di conferire
incarichi esterni, assai onerosi per la Regione;
4) se non risulti opportuno indire i concorsi pubblici per la
copertura di posti vacanti di 7° e 8° livello riguardanti il
settore tecnico dei LL.PP. così come prevede l'attuale pianta
organica vigente anche alla luce dei numerosi prepensionamenti che
si sono registrati nel settore.
F.to: Dujany
Allegati all'interrogazione
(...omissis...)
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Ringrazio il Consigliere Dujany per la
stima e l'importanza che lui conferisce all'Assessore ai lavori
pubblici sulla materia, oggetto della interrogazione. Infatti, più
volte gli è stato ribadito che gli aspetti sollevati da questa e
dalla precedente interrogazione non riguardano soltanto
l'Assessorato ai lavori pubblici, bensì l'organizzazione del
personale che compete ai singoli dirigenti dei vari servizi e che
alcune richieste sollevate dai geometri di 7° e 8° livello non
possono che essere oggetto di discussione in sede di rinnovo
contrattuale, e quindi non possono essere materia che dirime
all'Assessorato ai lavori pubblici. Ma l'aspetto più problematico è
riuscire a capire quali sono gli obiettivi dell'interrogante.
Infatti nella precedente interrogazione sosteneva che i geometri
di 7° e 8° livello non devono svolgere mansioni di direzione
lavori. Ora visto, anche alla luce della decisione del TAR, di
rinviare nel merito le questioni sollevate da alcuni dipendenti, il
Consigliere Dujany fa una giravolta di 360° e chiede come mai,
facendo delle affermazioni per lo più false e sibilline,
l'Assessorato non dà direzione lavori ai geometri dipendenti.
Per poter rispondere correttamente, sarebbe bene capire se con
queste iniziative si vuole evitare la responsabilità della
direzione lavori ai geometri, o al contrario insistere perché gli
stessi continuino ad effettuare le mansioni di direzione
lavori.
Tralasciando le premesse dell'interrogazione, piena di
affermazioni inesatte, infatti non è l'Assessore, bensì gli uffici
competenti investiti del problema che affermano che la competenza
ai geometri di 7° e 8° livello di tutta la pubblica
amministrazione, non solo quindi dell'Assessorato ai lavori
pubblici, è quella di svolgere mansioni di direzione lavori;
preciso - ed è la seconda inesattezza - che l'elenco, probabilmente
fornito da qualche solerte funzionario che lo ha redatto durante
l'orario di lavoro, non riguarda solo lavori nell'anno 1994-1995,
ma fa riferimento a lavori appaltati in un periodo che va dal 1989
al 1995.
In terzo luogo, non è l'Assessore ai lavori pubblici che decide
se dare o meno l'incarico all'esterno, bensì la Giunta regionale a
seguito di dichiarazioni da parte dei vari servizi competenti, che
affermano, motivandola, l'impossibilità di assolvere direttamente
al compito. Quindi la Giunta, contrariamente a quanto affermato
dall'interrogante, ha sempre e solo operato per finalità di
interesse generale. Infine, ribadisco che i comportamenti
dell'Assessore, anche alla luce delle prime decisioni del TAR, non
sono in contrasto con quanto affermato nel punto 1) della prima
interrogazione. Infatti, tutte le direzioni lavori sono state
confermate dai rispettivi ingegneri ai singoli geometri, tenuto
conto delle esigenze complesse di funzionamento
dell'Assessorato.
Venendo ai punti dell'interrogazione, al primo punto si chiede
se ritiene ancora di competenza dei geometri dell'Assessorato ai
lavori pubblici l'espletamento dei compiti e delle funzioni di
direzione lavori o se ha cambiato idea in proposito; non essendo
intervenute modifiche nelle norme che disciplinano lo stato
giuridico del personale regionale, non si può che ribadire quanto
già espresso nella nota precedente relativamente all'attribuzione
dei compiti e delle funzioni di direzione dei lavori, ai sensi
della legge regionale n. 32/83, al personale di 7° e 8° livello
funzionale.
Secondo punto: se ritiene che i predetti funzionari siano
all'altezza o meno di espletare ancora le funzioni in questione; al
di là dell'ironia, rispondiamo che la risposta al quesito non può
essere che affermativa, avendo tuttavia riguardo alla competenza
professionale dei singoli geometri. Per inciso si rileva che la
competenza del personale di 7° e 8° livello a svolgere tale compito
viene accertata dal superamento delle prove del pubblico concorso
per l'immissione nei ruoli regionali, che contemplano anche come
materia specifica quella relativa alla direzione dei lavori di
opere pubbliche.
Terzo quesito: come giustifica l'inattività dei succitati
geometri (non più utilizzati per le funzioni predette) -
affermazione falsa - e quale sia la ragione di pubblico interesse
che sovrintende alla scelta di conferire incarichi esterni, assai
onerosi per la Regione; premesso che il personale suddetto è ancora
impegnato nell'espletamento degli incarichi già in essere al
momento del ricorso e riconfermati, si assicura che per il
personale dell'Assessorato ai lavori pubblici, e in particolare per
i tecnici di 7° e 8° livello, non si configurano condizioni di
inattività, visto la mole considerevole di lavoro connessa con
l'espletamento di altre mansioni di competenza.
I compiti che sono stati affidati al personale di 7° e 8°
livello sono infatti molteplici e non limitati esclusivamente a
quelli di direzione lavori, ma ricomprendono anche altri compiti
tecnico-amministrativi, quali l'espressione di pareri, la verifica
di progetti, la redazione dei progetti, l'istruttoria finalizzata
alla concessione di contributi o di finanziamenti, il rilascio di
autorizzazioni, i sopralluoghi tecnici, la predisposizione delle
bozze di atti deliberativi.
L'esigenza di ricorrere ad incarichi a liberi professionisti per
l'espletamento delle funzioni di direzione lavori deriva, oltre che
da valutazioni in ordine alla competenza professionale richiesta,
anche dal carico di lavoro facente capo a ciascun tecnico che ha
condotto l'istruttoria preliminare all'affidamento dei lavori. Si
segnala, in particolare, che negli ultimi mesi, con riferimento
alle norme transitorie previste nella legislazione nazionale in
materia, è stato svolto uno sforzo particolare per procedere
all'appalto di un considerevole numero di opere pubbliche, il cui
progetto era giacente presso l'Amministrazione.
Questo determinerà un aumento dei normali carichi di lavoro, con
la necessità di procedere ad affidamenti della direzione lavori
all'esterno in forma più marcata, visto che carenze di organico in
particolare per le competenze professionali più qualificate.
In merito all'ultimo quesito: se non risulti opportuno indire i
concorsi pubblici per la copertura di posti vacanti di 7° e 8°
livello riguardanti il settore tecnico dei lavori pubblici così
come prevede l'attuale pianta organica vigente, anche alla luce dei
numerosi prepensionamenti che si sono registrati nel settore; si
risponde che per alcuni dei posti vacanti il concorso è già stato
bandito, per altri la graduatoria finale dei relativi concorsi non
ne ha consentito la copertura totale, e si è in attesa della
indizione di un nuovo concorso riferito alle esigenze di tutti i
settori dell'Amministrazione.
Si sottolinea, infine, che per scelta dell'Amministrazione un
certo numero di posti vacanti di 7° livello è stato oggetto di
trasformazione, e penso che sia stata una scelta corretta, a favore
di altri servizi in fase di potenziamento - vedi la biblioteca - e
che il numero di posti di 8° livello dovrebbe essere eventualmente
accresciuto, al fine di supplire alla soppressione intervenuta con
legge regionale di un rilevante numero di posti di vicedirigenti e
dirigenti vacanti.
In conclusione, forse il Consigliere Dujany non è stato ancora
informato dai suoi solerti referenti che è stato costituito un
gruppo di lavoro, composto da Assessore ai lavori pubblici,
Assessore all'agricoltura, un dirigente dell'Assessorato ai lavori
pubblici, un dirigente dell'Assessorato al turismo, un dirigente
dell'Assessorato all'agricoltura, un rappresentante effettivo ed
uno supplente dei geometri che hanno compiti di direzione lavori
dell'Assessorato ai lavori pubblici, lo stesso per l'Assessorato al
turismo e per l'Assessorato all'agricoltura. Gruppo che dovrà
esaminare la problematica nel suo complesso, non solo per
verificare la possibilità di integrazioni retributive, che non
possono essere di competenza di un singolo Assessore; gruppo di
lavoro che sta lavorando con un fitto calendario di incontri al
fine di proporre alla Giunta regionale una serie di proposte
costruttive, al di là delle problematiche, che non possono che
essere oggetto di rinnovo contrattuale.
Presidente Ha chiesto la parola il Consigliere Dujany.
Dujany (PVA) Prendo atto della animosità dell'Assessore nel
rispondere a questo quesito, che ha come unico obiettivo soltanto
quello di verificare la trasparenza del comportamento dell'azione
amministrativa, da una parte, e dall'altra, di verificare alla luce
del contenuto della precedente interrogazione, che dava una certa
risposta intorno ai compiti dei geometri aventi mansioni di
direzione lavori nell'Assessorato ai lavori pubblici, di verificare
qual è la linea d'azione dell'Assessore.
L'Assessore preferisce dare risposte generiche di falsità,
anziché andare nel concreto di tutti gli allegati e di tutto quanto
risulta indicato nell'interrogazione.
Tutto parte da una precedente interrogazione, presentata già da
me in quest'aula, in cui si metteva in dubbio che competessero ai
geometri le funzioni di direzione lavori; a questa interrogazione
faceva riscontro una risposta dell'Assessore, in cui confermava che
competessero a queste persone "queste" funzioni. Da una indagine da
me condotta per verificare la consequenzialità dei comportamenti e
della linea, alla luce della risposta data dall'Assessore, potevo
verificare invece che queste direzioni lavori anziché essere date -
come farebbe presumere il contenuto della risposta della precedente
interrogazione - al personale interno, venivano date al personale
esterno; oggi si parla nella risposta di carichi di lavoro
suppletivi.
Tutte quelle mansioni citate dall'Assessore poco fa, erano
mansioni che in passato venivano esercitate sempre dagli stessi
operatori, che sommavano a quelle mansioni indicate anche quelle di
direzione lavori. Quindi non c'è assolutamente nell'Assessorato una
nuova organizzazione, una nuova distribuzione di compiti e di
funzioni, questo è del tutto falso perché non c'è nessun deliberato
che va in questa direzione, né vi sono mansioni svolte in modo
diverso rispetto al passato; si registra solo il fatto che queste
mansioni, che prima venivano in gran parte soddisfatte dal
personale interno che aveva acquisito una professionalità dopo
circa 40 anni di esperienza, oggi si preferisce darle all'esterno,
nonostante che in una interrogazione precedente mi sia stato
risposto che queste mansioni erano di competenza del 7° e 8°
livello.
Allora un consigliere regionale deve porsi il problema perché,
pur in presenza di mansioni esercitabili - secondo l'Assessore e
secondo le risposte date dall'Assessore in una precedente
interrogazione - all'interno della struttura pubblica, si
preferisca assegnare queste funzioni all'esterno. Questo è il
problema di fondo che l'Assessore ha pensato bene di non affrontare
ed è il nodo fondamentale, perché quali sono gli obiettivi? A mio
parere, l'Amministrazione dovrebbe tendere ad evitare di ricorrere
ad incarichi esterni, allorquando energie interne operative abbiano
la capacità e le mansioni per poterle esercitare. Oggi questo non
avviene.
Evidentemente questo comporta che vi sia un trattamento adeguato
sotto il profilo anche economico-finanziario di questo personale
che, nel momento in cui sbaglia, diventa responsabile di tutta una
serie di conseguenze, dal profilo amministrativo, al profilo penale
e al profilo contabile.
Questo era il senso dell'interrogazione, su cui certamente
tornerò, perché l'azione dell'Assessore tenderebbe a favorire
quanto ho rilevato, apportando costi di miliardi a carico delle
casse della Regione, quando invece questi soldi potrebbero essere
spesi in altro modo, utilizzando le energie che vi sono all'interno
della struttura.
Per quanto riguarda infine la Commissione di lavoro costituita,
mi rallegro che ci sia un primo segnale, anche questo avvenuto dopo
la presentazione della seconda interrogazione, che vada verso la
soluzione del problema. A me interessava oggi solo avere, ma
purtroppo dall'Assessore troppo animoso non è stato possibile
ottenere, una risposta intorno alla linea che l'Assessore in
questione intende portare avanti per utilizzare al meglio le
professionalità esistenti nell'ambito della struttura pubblica.
