Classificazione
ISTRUZIONE PUBBLICA



Oggetto del Consiglio n. 3859 del 24 luglio 2024 - Resoconto
OGGETTO N. 3859/XVI - Interpellanza: "Intendimenti del
Governo regionale rispetto alle novità introdotte nelle prove
Invalsi dal decreto legge 19/2024".
Bertin (Presidente) -
Punto n. 37. Per l'illustrazione,
consigliera Erika Guichardaz.
Guichardaz E. (PCP) -
Vi è una novità, con un decreto
legge del marzo 2024, rispetto alla questione delle prove Invalsi,
ossia, secondo noi, si è introdotta una significativa novità: i
risultati delle prove Invalsi faranno parte del curriculum dello
studente allegato al diploma finale di scuola superiore.
Ricordiamo che questo strumento di valutazione era uno strumento
che si utilizzava per la valutazione del sistema d'istruzione,
attraverso le prove da somministrare agli alunni e non come una
valutazione standardizzata invece degli alunni stessi.
Sotto questo punto di vista, nei giorni scorsi è arrivata una
nota firmata da docenti del liceo scientifico e linguistico Bérard,
che sottoponevano all'Assessore e a noi Consiglieri una riflessione
rispetto a questa tematica e, soprattutto, chiedevano ed
evidenziavano come le modifiche introdotte fossero uno strumento di
conoscenza generale che veniva ridotto invece a un sistema di
schedatura degli studenti, condizionando anche in qualche modo le
scelte e le opportunità future.
Per questo noi chiediamo all'Assessore se la lettera citata in
premessa è stata presa in considerazione dal Governo, se è stata
data una risposta ai docenti, perché noi non abbiamo ricevuto
nulla, ma, se è stata data, chiediamo il contenuto della stessa e
quale sia il pensiero del Governo regionale rispetto alle novità
introdotte nelle prove Invalsi e le valutazioni attualmente in
corso per intervenire.
Presidente -
Risponde l'assessore Jean-Pierre Guichardaz,
a lei la parola.
Guichardaz J. (FP-PD) -
"Se la lettera citata in premessa
è stata presa in considerazione dal Governo, se è stata data una
risposta ai docenti e, in caso affermativo, il contenuto della
stessa": intanto la nota in questione è indirizzata al Presidente
della Regione, al Presidente del Consiglio regionale e
all'Assessore istruzione e cultura; vorrei solo far notare che
abbiamo cambiato denominazione, può non piacere, ma l'abbiamo
chiamato in un altro modo, tant'è vero che non è arrivata a noi, è
arrivata alla Presidenza del Consiglio che poi ce l'ha trasferita
con una lettera di accompagnamento successivamente, perché non è
stata inviata al nostro protocollo, evidentemente oltre a non
essere noto il nominativo e la denominazione dell'Assessorato, non
è stata mandata al nostro indirizzo. Non so come mai non è
arrivata, quindi ne abbiamo preso atto molto più tardi.
Sì, è stata letta dai decisori politici, è stata assolutamente
letta, ma non è stato fornito allo stato attuale un riscontro ai
docenti firmatari, perché si tratta anche di un'iniziativa che è
proposta in modo autonomo - ed emerge chiaramente proprio dal
contenuto della lettera - da una trentina di insegnanti del liceo
scientifico e linguistico del Bérard, che ovviamente non è
rappresentativa dell'intero Collegio dei docenti, e che invita i
soggetti destinatari della lettera non a rispondere in maniera
precisa, se lei legge la lettera, ma a riflettere su una novità
introdotta dal decreto legge 19 del 2 marzo 2024 nell'ambito del
curriculum dello studente nella scuola secondaria e a intervenire
per modificare alcuni aspetti utilizzando le prerogative di
autonomia delle scuole valdostane. Questa lettera quello dice,
cioè: "Riflettete e intervenite".
Lei chiede quale sia il pensiero del Governo regionale rispetto
alle novità introdotte nelle prove Invalsi e le valutazioni
attualmente in corso per intervenire.
Prima di esprimere il pensiero del Governo - mi esprimo io a
nome del Governo - occorre fornire però alcune precisazioni anche
ai non addetti ai lavori, giusto per capire.
La novità cui si fa riferimento nella lettera è stata illustrata
dal Ministero dell'istruzione e del merito durante la conferenza di
servizio dei dirigenti tecnici del 30 maggio 2024: è stata proprio
fatta un'illustrazione precisa ed è stata presentata anche a
livello regionale ai Presidenti di Commissione dell'esame di Stato
del secondo ciclo di istruzione, tra cui tutti i dirigenti
scolastici della scuola secondaria di secondo grado, durante la
riunione territoriale del 5 giugno.
La documentazione è stata poi pubblicata sul sito webécole
nell'apposita sezione degli esami di stato, quindi questa
decisione, che è stata intrapresa a livello ministeriale, è stata
esposta ai dirigenti affinché poi dopo, a loro volta, la
spiegassero ai docenti.
Il decreto legge 19/2024 del 2 marzo - che è stato convertito
dalla legge 56/2024 del 29 aprile, quindi recentissima - con
l'articolo 14 comma 6 ha previsto che in una specifica sezione del
curriculum dello studente siano indicati in forma descrittiva i
livelli di apprendimento di italiano, matematica e la
certificazione sull'abilità di comprensione e uso della lingua
inglese conseguiti a seguito della partecipazione, che è una
partecipazione obbligatoria per l'ammissione all'esame di stato
alle prove Invalsi; questa è obbligatoria ma non è necessario che
sia sufficiente come valutazione.
È stato inoltre precisato che tale disposizione normativa non
andrà a regime quest'anno scolastico in quanto è necessaria una
modifica al modello del curriculum dello studente, tramite
l'emanazione di un apposito decreto ministeriale.
Ricordo che nella legge regionale 18/2016, quella recante
"Armonizzazioni della legge 107/2015", con l'ordinamento scolastico
della Valle d'Aosta, all'articolo 5, si precisa che si istituisce,
a decorrere dall'anno scolastico 22/23, il curriculum dello
studente - la famosa legge di recepimento della legge della buona
scuola, questo per dire anche che è stata fatta una legge regionale
che interviene anche sull'autonomia della nostra regione, in
coerenza con quanto previsto dalla normativa statale vigente in
materia e compatibile con il portale unico ministeriale.
Il curriculum individua il profilo dello studente, associandolo
a un'identità digitale, e raccoglie tutti i dati utili anche ai
fini dell'orientamento e dell'accesso al mondo del lavoro, relativi
al percorso degli studi, alle competenze acquisite, alle eventuali
scelte degli insegnamenti opzionali, alle esperienze formative
acquisite anche in percorsi di alternanza scuola-lavoro e alle
attività culturali, artistiche, musicali, sportive e di
volontariato svolte in ambito extrascolastico.
È un cassetto in cui vengono raccolte tutte le esperienze,
comprese le cosiddette soft skill dello studente, che possono
servire allo studente o al datore di lavoro per andare al di là
della semplice formazione di tipo scolastico: attraverso il
curriculum si possono anche intercettare altre caratteristiche
dello studente o della persona che possono essere utilmente spese
poi anche a livello di curriculum lavorativo.
Il fatto di riportare gli esiti delle prove Invalsi in
un'apposita sezione del curriculum permette agli studenti di
arricchire ulteriormente il loro portafoglio - questa è una visione
che evidentemente questi trenta insegnanti non hanno - fornendo una
valutazione oggettiva che rispecchi in maniera ancora più premiante
e significativa il grado di conseguimento del profilo di uscita e
le competenze acquisite a fine del percorso di studi.
Le prove Invalsi, così come quelle linguistiche regionali,
svolte dagli alunni nella scuola primaria, questo è grado 2e 5, e
nella classe seconda della scuola secondaria di secondo grado,
grado 10, sono anonime e sono finalizzate alla valutazione
individuale degli alunni, ma puntano a monitorare i livelli di
apprendimento conseguiti dal sistema scolastico in generale,
individuando criticità e area di miglioramento, al fine di
organizzare momenti educativi e formativi sempre più mirati ed
efficaci, cioè non serve per stigmatizzare o per mettere un bollino
d'ignoranza o di altro sugli studenti.
Le prove svolte dagli alunni della scuola secondaria di primo
grado (che è il grado 8 che è corrispondente alla classe terza, a
conclusione del primo ciclo d'istruzione), e dagli studenti della
scuola secondaria di secondo grado (che è il grado 13,
corrispondente alla classe quinta, quindi a conclusione del secondo
ciclo d'istruzione) sono requisito di ammissione - come dicevo
prima - agli esami di stato e tutti i ragazzi ottengono una
certificazione attestante i livelli acquisiti in italiano,
matematica, inglese e in Valle d'Aosta anche in francese e tedesco,
laddove è previsto.
Ricordo che gli esiti delle prove Invalsi non incidono in alcun
modo sul voto finale dell'esame di maturità, dell'esame di
stato.
Il Governo non ritiene che tale sistema di valutazione quindi
implichi - così come è scritto in quella lettera, poi ognuno ha le
sue modalità d'interpretare i provvedimenti di legge - una
schedatura di massa degli studenti, come è scritto nella lettera,
"computerizzata, senza alcuna umanità, molto preoccupante", e che
tale operazione necessiti da parte della Valle d'Aosta di una presa
di posizione netta per lanciare un forte segnale di libertà -
peraltro non è ben chiaro quale sia la libertà di cui parlano.
Tengo a sottolineare che sul curriculum dello studente e sulle
prove Invalsi, così come su quelle linguistiche regionali, ci si è
più volte confrontati anche con gli studenti della consulta
regionale ed è stato spiegato loro il motivo dell'utilizzo di tali
strumenti che non vogliono etichettare nessuno, anzi, l'obiettivo è
proprio il contrario; glielo dico perché, siccome io partecipo alla
consulta, è stato oggetto di varie discussioni e devo dire che gli
stessi ragazzi della consulta hanno poi a loro volta fatto delle
riunioni con i loro compagni per illustrare le potenzialità del
curriculum che, ripeto, è un curriculum che non si limita solo ed
esclusivamente agli aspetti didattici, quindi al voto, ma che
definisce un quadro molto più ampio anche degli aspetti proprio
pratici, degli aspetti emozionali, delle caratteristiche extra
scolastiche di questi ragazzi che possono essere utilmente
utilizzati poi nella ricerca del lavoro.
Se si leggessero attentamente i certificati di competenze, si
capirebbe che questi forniscono, come le dicevo prima, delle
descrizioni sintetiche e analitiche per ogni disciplina (quindi
italiano, matematica, inglese e francese) che sono volte ad
aiutare, sia l'allievo sia gli insegnanti, ad approfondire gli
esiti raggiunti e i punti dove è necessario migliorare e sui quali
perciò occorre investire energie.
Presidente -
Per la replica, consigliera Erika
Guichardaz.
Guichardaz E. (PCP) -
Cercherò di reperire quindi la
documentazione che lei mi ha detto sul sito perché io, oltre agli
insegnanti firmatari della lettera, ho sentito lamentele di altri
insegnanti proprio rispetto a questa novità inserita, un po' perché
tutti sappiamo bene cosa vogliono dire le prove Invalsi, e cosa
invece nel curriculum dello studente viene inserito anche grazie
alla conoscenza stessa degli studenti, quindi non alla prova in sé,
ma a tutto quello che comporta, quindi anche all'atteggiamento in
classe piuttosto che altre valutazioni che vengono fatte.
Prenderò quindi quanto lei ha detto e magari ci torneremo, tanto
credo che sia un dossier che andrà avanti di qui anche al prossimo
anno.
