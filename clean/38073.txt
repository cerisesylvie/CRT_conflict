Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1680 del 13 gennaio 2016 - Resoconto
OGGETTO N. 1680/XIV - Interrogazione: "Interventi per
garantire la prosecuzione del servizio per la monticazione del
bestiame nella zona di Châtillon".
Follien (Presidente) -
Punto n. 13 dell'ordine del
giorno. La parola all'Assessore Testolin.
Testolin (UV) -
Grazie Presidente.
In riferimento al quesito posto: "se le notizie in premessa
corrispondono al vero e, in caso affermativo, se sia stata prevista
una modalità alternativa per ovviare a tale problematica", si
sottolinea che come la notizia riportata in premessa relativamente
alla cessazione del Servizio zootecnia presso l'ufficio di
Châtillon non sia esatta. A tal proposito si segnala come con
provvedimento dirigenziale del Coordinatore del Dipartimento
agricoltura, risorse naturali e Corpo forestale sia stato
momentaneamente ridotto, per motivi di indisponibilità del
personale, l'orario di apertura al pubblico degli uffici periferici
in capo all'Ufficio servizi zootecnici, garantendo comunque per
l'ufficio di Châtillon l'apertura del servizio nella giornata di
lunedì dalle 9,00 alle 14,00. È comunque intenzione
dell'Amministrazione ripristinare il servizio di apertura al
pubblico articolato su due giornate settimanali già a partire dalle
prossime settimane. Tale presenza bisettimanale nei prossimi mesi
garantirà l'assistenza e il supporto agli allevatori sino alla
piena attuazione delle iniziative intraprese per ridurre gli oneri
burocratici a carico del settore, quali l'informatizzazione del
modello 4 per il trasferimento del bestiame, che eviterà la
necessità della consegna della segnalazione cartacea agli sportelli
per gli spostamenti dei capi presso gli uffici regionali, così come
previsto dall'ordinanza ministeriale del 28 maggio 2015 e dalla
deliberazione della Giunta regionale del 20 novembre 2015. Alla
fine di tale procedura si potrà eventualmente valutare
l'opportunità di razionalizzazione del servizio offerto anche in
funzione di quelle che saranno le reali esigenze dell'utenza.
Presidente -
Grazie Assessore. La parola al collega
Grosjean.
Grosjean (UVP)
- Merci Président.
Ci fa piacere l'improvvisa retromarcia su questa situazione.
Esce un provvedimento dirigenziale, noi non l'avevamo ancora visto
al momento della presentazione di questa domanda e ci giungono
segnalazioni che vengono chiusi dei servizi. Lei adesso mi ha detto
che a Châtillon è stato ripristinato, non è del tutto chiuso, è
semplicemente ridotto un po', ma la situazione è molto più
complessa: la situazione va vista su tutti gli uffici periferici.
Nel provvedimento dirigenziale l'ufficio periferico di Morgex viene
completamente chiuso, quindi tutti gli agricoltori dell'Alta Valle
si trovano in questo momento in difficoltà, perché, per vendere una
pecora, devono scendere a Saint-Christophe, perché non sono solo le
grosse aziende zootecniche che utilizzano questo modello, è stata
venduta... L'informatizzazione del modello 4: bene, intanto siamo
sicuri che tutti gli agricoltori, dal più piccolo, quello che ha le
quattro vacche, le due pecore, le quattro capre, a chi ha centinaia
di capi, sono in grado di strutturarsi, o sono strutturati per fare
il modello informatizzato? Va bene, ma è proprio in questo momento
che bisognerebbe implementare l'assistenza piuttosto che chiuderla.
Ci sono queste situazioni che non so come mai scappano... Gli
uffici periferici che una volta erano gli uffici di assistenza
tecnica le vorrei ricordare che sono quegli uffici che molto
probabilmente hanno fatto crescere l'agricoltura in Valle d'Aosta
e, secondo me, vanno ampliate - e noi come gruppo lo abbiamo
sollecitato sovente - le attività di assistenza tecnica. Questa è
un'assistenza tecnica a tutti gli effetti, non possiamo immaginare
che gli agricoltori siano tutti in grado di compilare un modulo
così complicato come il modello 4 e soprattutto teniamo presente
che, se sbagliamo, scriviamo malamente sul modello cartaceo,
probabilmente c'è ancora la possibilità di tirarci una riga e
riscrivere vicino il dato corretto. Sul modello informatico una
volta inserito non ci sarà più possibilità di correzione e
arriveranno le sanzioni. È questa quindi la strategia?
Mi fa piacere comunque che si sia pensato di rivedere questo
provvedimento, però sarebbe molto più opportuno magari rivedere
tutto il sistema, avevamo già chiesto in altre occasioni la
riorganizzazione del sistema della gestione dell'Assessorato
all'agricoltura. Per il momento non vediamo dei provvedimenti
che...i dipendenti dell'Assessorato all'agricoltura sono al
servizio degli agricoltori, non devono essere gli agricoltori a
servizio dei dipendenti, quindi se ci sono delle problematiche
d'ufficio e, se tutto verrà informatizzato, quelli che adesso sono
negli uffici centrali avranno meno impegno se tutto verrà fatto in
modo telematico, o altrimenti riportiamo le code negli uffici di
Aosta, però un agricoltore che deve andare all'ufficio periferico
magari non perde la mattinata perché magari ci va senza cambiarsi
d'abito; se deve venire ad Aosta, a Saint-Christophe, probabilmente
impiega una mezza giornata per vendere una pecora o per vendere una
capra. Questa burocrazia li sta massacrando.
Sul provvedimento dirigenziale si fa un passaggio dicendo: "la
riduzione dei passaggi dei proprietari dei capi è dovuta alla crisi
economica che rallenta la compravendita". Io credo che, oltre alla
crisi economica, quello che rallenta la compravendita sia la
burocrazia, perché veramente per poter vendere un animale la
burocrazia è complicata.
