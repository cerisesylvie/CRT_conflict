Classificazione
ATTIVITÀ CULTURALI



Oggetto del Consiglio n. 566 del 26 giugno 2014 - Resoconto
OGGETTO N. 566/XIV - Interpellanza: "Interventi per una
migliore fruizione della struttura dello Splendor in occasione
della prossima stagione della Saison culturelle".
Presidente
- La parola alla collega Fontana.
Fontana (PD-SIN.VDA)
- Grazie Presidente.
Con questa interpellanza vogliamo portare all'attenzione del
Consiglio regionale i tanti disagi che devono subire i cittadini
nell'accedere nella struttura del teatro Splendor. In caso di
pioggia diventa un problema non indifferente, in quanto la tettoia
è molto stretta. Dopo l'apertura si rimane stipati nell'atrio, poi
la corsa ad accaparrarsi un posto accettabile e ci si ritrova le
sedute scomode, le fila ravvicinate e nella parte superiore, il
cosiddetto acquario, sia la visione che l'acustica non sono
ottimali. Sono lamentele che sono già pervenute all'Assessorato
competente, senza però avere mai ricevuto una risposta.
L'abbonamento alla
Saison culturelle
costa circa trecento
euro all'anno. Noi pensiamo che i cittadini hanno tutto il diritto
di non avere questi disagi. Considerato i tempi che ci sono voluti
- circa diciannove anni! - e i costi non indifferenti, che si
aggirano a quindici milioni di euro, dovremmo avere una struttura
funzionante al massimo. Per questi motivi chiedo all'Assessore
competente come intende porre rimedio a tali disagi per la prossima
stagione della Saison culturelle, considerato che a fronte delle
numerose lamentele molti cittadini non intendono più abbonarsi, se
si intende valutare la possibilità dell'acquisto dei biglietti
online
per tutti gli spettacoli rappresentati allo Splendor
e se è possibile prevedere una modalità di accesso meno
penalizzante per gli utenti nei casi di posti non numerati.
Grazie.
Presidente
- La parola all'Assessore Rini.
Rini (UV)
- Merci Monsieur le Président.
Per quanto riguarda il primo quesito, sicuramente in questo
primo anno di apertura e soprattutto di gestione del teatro
Splendor, alcune criticità sono emerse, così come però i tanti
pregi e i tanti punti di forza di questo teatro. In particolare,
per esempio, vorrei cogliere questa occasione anche per ricordare e
sottolineare che tutti gli artisti che hanno avuto modo di calcare
le scene dello Splendor, sono rimasti davvero favorevolmente
colpiti dalle dotazioni tecniche e strutturali disponibili in
questa struttura.
Le criticità, invece, come giustamente ha anche ricordato la
collega Fontana, riguardano per lo più la sala e alcuni servizi
tecnici. L'Assessorato istruzione e cultura, attraverso le sue
strutture, ha gestito direttamente il teatro in questo primo anno
di apertura, avendo modo in questi mesi di verificare e valutare in
maniera attenta, puntuale e complessiva, come anche di dialogare
costantemente con i cittadini e con gli spettatori. In questo caso
particolare, ci si riferiva alla Saison culturelle e l'Assessorato
ha allo studio, proprio adesso, alcune soluzioni tecniche
migliorative sulla struttura, soprattutto per quanto riguarda
quello che lei ha definito l'acquario, quindi la platea più alta.
Premesso - ed è giusto dirlo - che è inimmaginabile andare ad
intervenire sulle sedute, quello che invece si sta approfondendo è
di poter intervenire sulle barriere di vetro, quelle posizionate -
per capirci - tra i due blocchi di poltrone della galleria, in modo
da poter migliorare sensibilmente la visione degli spettacoli per
tutte le file interessate. Per quanto riguarda invece la parte
dell'acustica, questa pare comunque ottima in tutte le zone del
teatro, così come confermato dagli artisti, dai direttori di coro,
di banda, nonché dai vari componenti di giuria nelle occasioni che
abbiamo avuto nei vari concorsi, quali per esempio l'
Assemblée
de chant choral
o il raduno delle bande.
Oltre a questo - le dico altri elementi che l'Assessorato sta
valutando, al di là di queste criticità - si sta valutando
l'opportunità di separare la zona ristoro del teatro dalle restanti
parti della struttura, in modo così da renderla autonoma e
maggiormente fruibile. Un altro intervento che è molto richiesto,
per una criticità che è emersa, è quella di effettuare un piccolo
intervento nella saletta, quella al piano terreno, per renderla
completamente agibile, nel senso di poter ospitare del pubblico e
non solo gli artisti durante le prove; questa era una delle
richieste che veniva fatta da chi ha avuto modo di seguire alcuni
spettacoli.
Quanto detto è allo studio delle strutture dell'amministrazione:
mi preme ricordare, non solo dell'Assessorato istruzione e cultura,
ma anche dell'Assessorato alle opere pubbliche che dovranno anche
valutare quale sia la migliore finestra temporale per operare, cosa
che oggi non riesco a dirle in maniera puntuale, però stiamo
verificando.
Per quanto riguarda il secondo quesito, la questione dei
biglietti
online
: per gli spettacoli della
Saison
culturelle
, tranne quelli
sold out
in abbonamento,
l'acquisto è online ormai da tre anni. L'acquisto online continuerà
quindi anche quest'anno ad essere affiancato al tradizionale
servizio di biglietteria per tutti gli spettacoli, onde permettere
a tutti di poter acquistare il biglietto. Una precisazione: il
primo giorno la vendita è esclusivamente nel botteghino. La
questione del primo giorno al botteghino ha una ragione: facendo
riferimento ai grandi spettacoli (quelli magari con il nome di
richiamo anche per gli utenti fuori valle), vorremmo cercare di
prediligere e di avere una corsia preferenziale per i valdostani
che quindi possono recarsi al botteghino; dal secondo giorno sono
tutti acquistabili online. Credo che su questo la risposta sia
puntuale.
Infine, per l'ultimo quesito, "se è possibile prevedere una
modalità di accesso meno penalizzante per gli utenti nei casi di
posti non numerati", quindi la questione dei posti numerati, l'anno
prossimo questo problema non dovrebbe più porsi in quanto è nelle
nostre intenzioni di ritornare ai posti numerati, magari anche
differenziando i prezzi, facendo una puntuale valutazione della
qualità della visione dello spettacolo e quindi creando magari
fasce diverse, tipologie diverse di prezzo con il posto numerato.
Va comunque detto che quella effettuata quest'anno di non numerare
i posti è stata sostanzialmente una scelta obbligata, non voluta,
poiché ci trovavamo in presenza di un teatro nuovo in cui anche il
pubblico non conosceva bene i pregi e i difetti, quindi non
consentiva ancora un'organizzazione puntuale. Comunque da
quest'anno verrà reintrodotta anche questa previsione. Grazie.
Presidente
- Grazie Assessore. La parola alla collega
Fontana.
Fontana (PD-SIN.VDA)
- Ringrazio l'Assessore per le
risposte puntuali e anche per la buona volontà di affrontare queste
problematiche, anche se non è in carico a lei questa
responsabilità, perché è arrivata da poco. Lo capisco: non è sua la
responsabilità, però apprezzo la buona volontà di cercare di
risolvere questi problemi.
Mi rendo conto che la questione delle poltrone non è fattibile.
Un'altra cosa che mi stava molto a cuore, che secondo me si poteva
prevedere, specialmente d'inverno quando piove: sapete che
l'entrata che c'è adesso dà proprio sulla strada e lì passano le
macchine, ci sono pozzanghere d'acqua e per chi è lì fuori al
freddo, anche persone anziane, è un brutto stare lì davanti. Ho
visto che c'è un'altra entrata dal lato opposto: bisognava vedere
con i tecnici se si poteva prevedere magari una tettoia un pochino
più grande, che lì non c'è e non passano le macchine; almeno nel
periodo invernale, per creare meno disagi a queste persone che
stanno fuori per aspettare l'apertura del teatro. Io penso che qui
si potrebbe fare qualcosa.
Una tiratina d'orecchie per l'Assessore allora competente gliela
devo dare!  Certo! Perché questa è una sua responsabilità,
caro Presidente Viérin, anche perché aveva lei in carico questo
compito. Abbiamo aspettato diciannove anni: diciannove anni! Ma
sapete cosa vuol dire? Non è un giorno! Quindici milioni spesi per
questa struttura e ci dobbiamo trovare con queste criticità? Mi
chiedo: quando si fanno i progetti, quando si vanno a verificare i
lavori, qualcuno ne deve rispondere, non abbiamo dato noccioline!
Veramente non accetto più questi metodi di lavoro! I soldi sono
buoni per chi li prende, si devono anche prendere la responsabilità
delle cose che non vanno. Allora, ci vanno degli accorgimenti,
anche con le ditte: se tu fai un lavoro che non corrisponde a
quello che mi devi dare, tu me lo fai e io non ti pago niente, ti
chiedo io i danni! Veramente è un danno all'immagine e un danno ai
cittadini! Scusate se vi dico queste cose, si deve cominciare
veramente ogni volta che si fanno degli appalti: adesso è ora di
finirla che tutti se ne lavino le mani! E chi ci rimette, guarda
caso, è sempre il povero cittadino che deve fare delle lamentele,
poi diventa noioso perché la poltrona non è comoda. Non è quello!
Con quindici milioni di euro - la chiamo ex Assessore, Presidente -
dovevamo avere un teatro d'oro, con quello che abbiamo speso e con
i tempi che i cittadini hanno aspettato! Questo è veramente
vergognoso!
Mi scusi lo sfogo, ma veramente i cittadini non ne possono più!
Fate attenzione per i prossimi appalti, mettendo una clausola con
chi fa i lavori, che non se ne possono lavare le mani. Non buttiamo
più soldi dalla finestra, stiamo attenti a quello che facciamo.
Grazie.
Presidente
- Grazie collega Fontana.
Mi permetterà solo di fare due considerazioni, non dico per
fatto personale, sennò ci mettiamo a fare una risata. Solo per
ricordare che lei ha ben detto "diciannove anni fa" e i progetti
non sono di cinque anni fa: quindi per tutto il resto, lascio la
dovuta comprensione.
Punto 26 all'ordine del giorno.
