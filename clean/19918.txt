Classificazione
AMBIENTE
Flora e fauna
CACCIA E PESCA


Resoconto integrale del dibattito dell'aula
Oggetto del Consiglio n. 3099 del 19 marzo 2003 - Resoconto
OGGETTO N. 3099/XI Programma di controllo della popolazione del
cinghiale in Valle d'Aosta. (Interpellanza)
Interpellanza Premesso:
- che la Giunta regionale ha approvato un programma di controllo
della popolazione del cinghiale, prevedendo la cattura e
l'abbattimento di 610 esemplari nel 2003;
- che tale "caccia di controllo" è effettuata da personale del
Corpo Forestale regionale con l'eventuale collaborazione delle
guardie venatorie volontarie, dei proprietari e dei conduttori dei
fondi interessati dai danni (purché in possesso del porto d'armi) o
dei cacciatori esperti;
- che il personale forestale esercita tale attività venatoria
anche in periodi in cui è vietata la caccia al cinghiale, senza
alcuna distinzione tra i capi coinvolti (maschi, femmine,
cuccioli);
- che il personale forestale effettua numerosi abbattimenti
durante le ore notturne, utilizzando armi sofisticate e visori a
sistemi infrarossi, grazie a "deroghe" amministrative in forte
contrasto con le comuni regole che disciplinano la caccia;
i sottoscritti Consiglieri regionali
Interpellano
l'Assessore delegato per sapere:
1) per quali ragioni la "caccia di controllo" del cinghiale
prevede, in Valle d'Aosta, modalità che sono in palese deroga
rispetto alla disciplina normativa che regolamenta l'attività
venatoria;
2) per quali ragioni la "caccia di controllo? del cinghiale non
dispone una selezione di capi abbattibili, distinguendo tra maschi,
femmine e cuccioli, secondo quel comune senso etico che disciplina
l'attività venatoria;
3) qual è il costo complessivo sostenuto dall'Amministrazione
regionale per fare fronte a tale attività venatoria "atipica" e a
quanto ammontano i proventi derivanti dalla vendita dei capi
abbattuti;
4) se, per limitare la diffusione demografica del cinghiale, non
intenda ampliare il periodo del prelievo venatorio e/o riservare
agli stessi cacciatori l'attività di controllo della specie, come
già avviene in altre regioni italiane.
F.to: Tibaldi - Frassy
Président
La parole au Conseiller Tibaldi.
Tibaldi (FI)
Pur non essendo cacciatore, questa
interpellanza mi ha offerto l'opportunità di addentrarmi in quella
selva di norme e di meccanismi complessi che regolamentano la
caccia, l'attività venatoria, e di scoprire situazioni che sono
paradossali, come quella che si intende evidenziare con la
presentazione di questo documento.
L'Assessore ben sa che in questi anni la fauna selvatica ha
visto l'aumento di determinate specie animali e la diminuzione di
altre specie: fra quelle che sono aumentate, figura senz'altro il
cinghiale. L'incremento di questa specie, causato dall'abbandono
della campagna, dall'infoltirsi dei boschi e, soprattutto,
dall'eccessiva riproduzione di questo animale, ha causato in poco
tempo una notevole diffusione di questi ungulati in buona parte
della regione. È così che - guardando il calendario venatorio -
scopriamo che è consentita la caccia al cinghiale secondo modalità
e termini che sono tassativi. Si prevede la cosiddetta "caccia
vagante" dal 24 ottobre al 23 novembre 2002, si prevede poi la
caccia in battuta dal 30 novembre 2002 al 27 gennaio 2003, che è
una caccia organizzata in squadre, le quali possono effettuare il
prelievo solo nelle zone geografiche individuate dall'Assessorato e
osservando modalità che, a nostro avviso, sono degne della più
complessa burocrazia.
Scorgevo qui, sfogliando il calendario venatorio, che per una
caccia in battuta, per esempio, vi sono dei capi battuta e dei vice
capi battuta che devono avere un attestato di riconoscimento
regionale, devono presentare apposite domande per iscrivere la
propria squadra, devono dare l'elenco nominativo e i dati
anagrafici di tutti i componenti la squadra; che esiste un registro
regionale delle squadre al cinghiale, esiste un "carnet de chasse"
per la caccia speciale al cinghiale e che, per effettuare una
battuta, occorrono delle situazioni ancora più particolari, cioè un
numero preciso di cacciatori non inferiori a venti; che questa
squadra può essere accompagnata da soggetti con arma e soggetti
senza arma, che entro le ore 12 del giorno antecedente la battuta
deve essere depositato un modulo presso la stazione forestale
competente per territorio, e che questo modulo deve essere
conservato anche nelle tasche del capo battuta; infine, che il
territorio ove avviene la battuta deve essere adeguatamente
delimitato con cartelli. Insomma è un campionario di burocrazia. La
stagione venatoria 2002-2003 si è conclusa con l'abbattimento di
411 cinghiali, di cui 116 in caccia vagante e 295 nella caccia in
battuta. I capi che popolano il nostro territorio sono tuttavia
molti; di conseguenza, questo numero di 411 animali abbattuti,
malgrado il prelievo venatorio, sta a significare che il flagello
persiste, specie per gli agricoltori che subiscono l'opera
devastante dei cinghiali, e quindi il problema è quello di
contenere il numero di questi animali.
L'Ufficio regionale per la fauna selvatica della Direzione del
Corpo forestale ha predisposto un piano di gestione pluriennale
della specie cinghiale per il periodo che va dal 2001 al 2005,
piano volto a realizzare il contenimento della specie. È stata
prima delimitata un'apposita area a caccia specifica nella zona di
Nus e poi è stato predisposto un elenco regionale dei conduttori di
cani da girata e coadiuvanti ai piani di controllo della specie
cinghiale. L'intervento pubblico per controllare la specie è
monumentale, ma dimentica che esistono anche i cacciatori i quali
possono essere di prezioso ausilio: è questo, secondo noi,
l'aspetto contraddittorio che vogliamo sottolineare alla Vostra
attenzione.
Recentemente la Giunta ha approvato un programma di controllo
della popolazione del cinghiale che prevede la cattura e
l'abbattimento di 610 esemplari nel 2003 e, con analoga
deliberazione, ha provveduto l'anno precedente, stabilendo
l'abbattimento di 530 capi. Facciamo subito una considerazione,
Assessore: fermo restando che sulle necessità del controllo
demografico di questo animale siamo tutti d'accordo, il numero di
capi abbattuti o che saranno abbattuti durante le operazioni di
controllo della specie (610), è di gran lunga superiore a quello
dei capi abbattuti durante la stagione di caccia (411). È un
bilancio che qualche funzionario regionale giudica soddisfacente,
ma che lascia l'amaro in bocca a molti cacciatori, perché le
guardie forestali abbattono più cinghiali dei cacciatori! Questa
caccia di controllo, predisposta con la deliberazione che citavo
prima, è effettuata da personale del Corpo forestale regionale, con
l'eventuale collaborazione delle guardie venatorie volontarie, dei
proprietari e dei conduttori dei fondi interessati dai danni,
purché in possesso del porto d'armi, o dei cosiddetti "cacciatori
esperti".
Seconda riflessione: perché, come avviene in altre regioni, non
si può ampliare il periodo di prelievo venatorio onde consentire ai
cacciatori di abbattere un numero superiore di cinghiali? Non si
potrebbe estendere il periodo di libera caccia al cinghiale per
tutta la durata del calendario venatorio almeno in modo
continuativo da metà settembre fino a fine gennaio? Ai cacciatori -
che sono il soggetto destinatario della normativa complessa a cui
facevo cenno all'inizio - si continuano a chiedere esosi pagamenti
per corsi, iscrizioni, carnets di caccia, permessi, e quant'altro;
ciò nonostante il loro numero è in diminuzione, ciò nonostante le
loro funzioni vengono mortificate perché si vedono sostituiti dalle
guardie forestali. È un sintomo di malessere, che è stato anche
denunciato sui giornali, è stato sicuramente segnalato agli
organismi competenti del Comitato caccia e, secondo noi, dovrebbe
indurvi a pensare che qualcosa non stia più funzionando.
Il personale forestale esercita tale attività anche in periodi
in cui è vietata la caccia al cinghiale, dal momento che il
prelievo di controllo può essere effettuato anche oltre quei
termini ristretti, di cui dicevo, per la battuta e per la caccia
vagante e senza alcuna distinzione fra i capi coinvolti: vengono
cioè uccisi maschi, femmine e cuccioli. Naturalmente c'è anche
un'etica venatoria che prevede che una femmina gravida non venga
uccisa, anzi l'uccisione di un capo di questo tipo viene sanzionata
pesantemente. Il personale forestale effettua numerosi abbattimenti
durante le ore notturne, utilizzando armi sofisticate e visori
altrettanto sofisticati - mi è stato detto a raggi infrarossi -
grazie a deroghe amministrative in forte contrasto con le comuni
regole che disciplinano la caccia.
Qui si innesta allora una terza considerazione. L'attività di
controllo viene esercitata in tempi e modalità differenti
dall'attività venatoria: perché sono ammesse queste deroghe? Caso
unico in tutta Europa, le nostre guardie forestali insieme a una
piccola élite di cacciatori - che sono i cosiddetti "cacciatori
esperti" - possono cacciare tutto l'anno e in qualsiasi ora della
giornata, magari con attrezzature ai limiti della legge - se non
fuori legge - e con metodi disumani, anche in prossimità di centri
abitati. Ciò assomiglia al bracconaggio e, specie di notte, c'è il
rischio che certi comportamenti causino anche incidenti.
Di qui la nostra interpellanza, per conoscere, oltre quanto ho
segnalato, qual è il costo complessivo sostenuto
dall'Amministrazione regionale per far fronte a tale attività
venatoria atipica e perché essa possa essere delegata ai cacciatori
stessi. Ci preme sapere quindi anche qualche dato su quella che è
l'attività delle guardie forestali. Sappiamo che i danni provocati
alle coltivazioni sono indennizzati dall'Amministrazione regionale,
però si aggiungono spese, cioè vi è esborso di soldi pubblici, che
sono destinati a pagare la caccia di controllo effettuata dalle
guardie forestali. Il responsabile dell'Ufficio regionale della
fauna selvatica esprime soddisfazione per i risultati ottenuti:
sono risultati che però costano alle tasche dei Valdostani e che
lasciano l'amarezza in bocca ai cacciatori, poiché è loro
fortemente limitata la caccia al cinghiale, nonostante esso
continui a restare un flagello.
Il tempo a mia disposizione è scaduto; avevo qualcos'altro da
aggiungere, mi riservo di dirlo in sede di replica.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Per quanto riguarda la caccia al cinghiale,
il Consigliere Tibaldi ha delineato un quadro esatto dicendo, nelle
premesse, di quale flagello si tratti per la presenza eccessiva sul
territorio di questa specie, che crea seri danni all'agricoltura e
che crea preoccupazioni anche di natura sociale nella popolazione
che vive in Valle d'Aosta.
È quindi un problema di caccia, ma non solo, e questo problema
del contenimento della specie del cinghiale è stato preso in seria
considerazione, sia nella predisposizione del calendario venatorio,
sia nella preparazione dei cacciatori. Infatti questa caccia è
relativamente recente in Valle d'Aosta, visto che la specie prima
non era presente, quindi c'è stata la necessità di preparare il
mondo venatorio ad affrontare questo tipo di caccia diverso dalla
caccia tradizionale. Ecco perché una serie di corsi preparatori
sono stati predisposti a questo scopo.
Ripeto, il calendario venatorio è quello che regola la caccia al
cinghiale; qui noi parliamo, invece, di controllo della popolazione
del cinghiale. Infatti questo controllo è previsto all'articolo 18
della legge regionale n. 64/1994. L'articolo in questione, prevede
infatti che la Giunta possa adottare misure volte alla cattura e
all'abbattimento di esemplari di specie, che siano causa di
alterazione dell'equilibrio naturale o di danni alle produzioni
agroforestali nei periodi tecnicamente più idonei, anche al di
fuori del periodo venatorio. Non si tratta dunque assolutamente di
una pratica fuori legge. Tale attività demandata alla Regione quale
gestore del patrimonio faunistico, è definita dalla normativa con
il termine specifico di "controllo della fauna selvatica", ed è
nettamente distinta da quella che è la caccia vera e propria.
Con il termine "controllo" si indicano tutte le misure adottate
per limitare l'interferenza negativa esercitata da una determinata
specie: in questo caso il controllo si riferisce al cinghiale, la
cui presenza eccessiva determina un'interferenza negativa nei
confronti dell'uomo e delle sue attività; può causare problemi
sanitari o di sicurezza pubblica oppure danni all'attività agricola
o alle risorse naturali. Questo per spiegare in modo chiaro il
concetto di controllo. Per questo motivo, ribadisco, il controllo
differisce in maniera netta dall'esercizio venatorio, attività,
quest'ultima, che invece trova i suoi presupposti nello
"sfruttamento" delle popolazioni selvatiche; ecco perché, quando
attuiamo il controllo di una specie non lo facciamo dei piani di
abbattimento che tengano conto delle classi di età come lo si fa
per le altre specie, dove si cerca di ottenere o mantenere un
equilibrio. Ecco perché qui non si tiene in conto l'utilizzo di
prelievi selettivi e tutto quello che è abbattibile, visto che si
tratta di un controllo, si abbatte; questo è un altro aspetto
importante da sottolineare ed è la differenza fra una caccia
programmata e quella che invece è un'attività di controllo, un
controllo - ripeto - che vuole andare verso un contenimento
radicale di questa specie. Il controllo è quindi assimilabile ad
un'attività di polizia faunistica e viene pertanto esercitato in
tempi e con modalità che esulano da quelli impiegati durante
l'attività venatoria.
Per questi stessi motivi il personale del Corpo forestale della
Valle d'Aosta, a cui spettano in prima istanza le catture e gli
abbattimenti della specie oggetto di controllo, può operare anche
nelle ore notturne. Fra l'altro, non è un caso che alcune
operazioni siano condotte nelle ore notturne, essendo note le
abitudini crepuscolari di questa specie; è proprio in queste ore
che l'attività di controllo, effettuata mediante appostamenti "ad
hoc" nelle aree in cui sono segnalati danni o evidenti tracce di
ripetuti passaggi dei selvatici, ha maggiore "chances" di essere
efficace.
La normativa prevede anche che l'adozione di un'attività di
controllo sia preventivamente sottoposta all'esame dell'Istituto
nazionale per la fauna selvatica, l'ente che dà un parere tecnico
sia sul calendario venatorio, sia sul programma di controllo; ente
che ha espresso parere favorevole al piano di gestione pluriennale
della specie cinghiale predisposto dagli uffici competenti
dell'Amministrazione regionale. Il piano stabilisce anche le
diverse modalità che possono essere adottate nell'attività di
controllo, dalle catture ad opera del personale forestale tramite
apposite trappole autoscattanti, agli abbattimenti individuali con
l'utilizzo della carabina di calibro adeguato, provvista di ottica
di mira e con l'ausilio di un faro nel caso di intervento notturno,
fino all'impiego delle girate e delle altane. Per quanto riguarda i
costi dell'attività di controllo e dei proventi, posso indicarvi i
dati relativi al 2002, anno in cui sono stati abbattuti con
operazioni di controllo 388 cinghiali, di cui 141 abbattuti dal
Corpo forestale e ceduti a titolo oneroso per un introito di 14.873
euro, mentre 23 animali sono invece i capi che, essendo stati
abbattuti dai proprietari, dai conduttori dei fondi e dai
cacciatori esperti, sono stati lasciati a disposizione degli stessi
quali contributo forfetario per la collaborazione prestata. Con la
collaborazione dei cacciatori che intervengono o in una girata o
negli appostamenti insieme al Corpo forestale, sono notevoli -
questo dato è significativo: 233 su 388 - i cinghiali comunque
abbattuti dai cacciatori e i cacciatori poi li hanno potuti
utilizzare, mentre 14 capi sono stati distrutti perché non idonei
per l'alimentazione umana. Anche qui è da osservare che ogni capo
viene analizzato dal punto di vista sanitario prima di essere messo
in commercio. Si tratta di procedure e modalità stabilite dalla
deliberazione di approvazione dell'attività di controllo.
Le ore impiegate dagli agenti del Corpo forestale della Valle
d'Aosta per la medesima attività sono state, nel corso dello stesso
anno, 5384. È vero che è uno sforzo notevole in un anno; abbiamo
insistito proprio sul 2002, visto l'aumento della specie e il
continuo richiamo da parte di chi ha avuto danni alla necessità di
un'opera di controllo puntuale, ed è stato dato un indirizzo a
tutte le stazioni forestali perché si ponesse particolare
attenzione a questa calamità: si tratta di un obiettivo politico
che ha dato i suoi risultati, risultati che sono leggibili nei dati
che le ho fornito. Mi sembra fuori luogo l'utilizzo di termini
quali "proventi", perché non si tratta di attività venatoria
atipica, né di un'attività a scopo di lucro. Infine, per quanto
riguarda la durata dell'attività di controllo, il periodo
attualmente utilizzato è quello massimo consentito dalla
legislazione vigente.
Per quanto riguarda i cacciatori, questi partecipano
all'attività di controllo, anzi noi abbiamo sollecitato anche il
Corpo forestale attraverso le stazioni distaccate di interessare
sempre più i cacciatori a questa attività oltre ai proprietari e
quando parliamo di proprietari di terreni abbiamo esteso questo
concetto ai proprietari di terreni all'interno di un consorzio,
vista la particolare natura della nostra proprietà fondiaria.
Quindi, il personale del Corpo forestale, che è ufficialmente
incaricato degli abbattimenti, può avvalersi di queste categorie e
possiamo affermare di poter contare su una collaborazione sempre
maggiore.
Président
La parole au Conseiller Tibaldi.
Tibaldi (FI)
Pur non essendo cacciatore, Assessore, non
posso dichiararmi soddisfatto, e ancora più di me non saranno
soddisfatti i cacciatori, i quali, se non reclutati come "esperti"
e se non proprietari di fondi, sono sistematicamente esclusi da una
congrua opportunità che verrebbe loro offerta di cacciare il
cinghiale. In sede di illustrazione dell'interpellanza, parlavo di
"paradossi".
Il paradosso è proprio questo, Assessore: poiché il cinghiale è
una specie animale esistente da pochi anni all'interno del nostro
territorio regionale, in Valle ci sono cacciatori che necessitano
di frequentare corsi, preparazioni, affinché possano affrontare
l'animale. Sono corsi, preparazioni, spese - come dicevo prima -
modalità burocratiche esose, che vengono loro imposti da leggi, dal
calendario venatorio e poi, quando ci troviamo in un caso come
questo, di eccesso numerico di una specie animale, l'attività di
selezione viene svolta da altri!
Lei, Assessore, ha fatto una sottile disquisizione su quella che
è l'attività venatoria e su quella che è la polizia faunistica,
spiegando che quella svolta dal Corpo forestale non è attività
venatoria atipica. Il paradosso però resta: i cacciatori pagano di
tasca propria, devono osservare una mole di norme, devono osservare
determinati limiti temporali e, alla fine, vengono sostituiti dalle
guardie forestali, che sono pagate dai contribuenti e non hanno
alcun limite, perché le deroghe che lei ha confermato sono notevoli
(caccia notturna, caccia con faro, caccia con particolari fucili,
senza limiti di abbattimento, cioè femmine, cuccioli, eccetera).
Lei ha detto, concludendo il suo intervento in risposta alla mia
interpellanza, che non si può ampliare il periodo del prelievo
venatorio, perché quello stabilito è il massimo consentito dalla
legislazione vigente. In questi giorni mi sono documentato in
merito alla legislazione vigente in altre regioni che hanno
condizioni morfologiche e faunistiche analoghe alla nostra.
Nella Provincia autonoma di Bolzano la caccia al cinghiale è
libera, senza limiti di abbattimento; se, però, dovessero
verificarsi avvistamenti di capi in periodi dell'anno non
considerati periodi di caccia, l'Assessore competente può emanare
un decreto che consente ai cacciatori l'abbattimento. Qui il
compito di polizia faunistica non è svolto dal corpo forestale,
bensì è immediatamente delegato ai cacciatori qualora vi sia un
eccesso numerico di questa specie.
Nella Provincia autonoma di Trento la caccia al cinghiale non è
disciplinata, anche perché l'animale è presente in piccola
quantità; tuttavia, nel caso in cui vi sia un eccesso numerico, si
può procedere liberamente al loro abbattimento, senza particolari
norme o vincoli.
Nella Regione Piemonte la popolazione del cinghiale è
decisamente più consistente: la caccia al cinghiale è libera,
addirittura si possono cacciare cinque capi a stagione, due al
giorno. In caso di sovrannumero di capi, i cacciatori fanno
richiesta di un piano di prelievo selettivo alla Regione. Tale
prelievo viene accordato a cacciatori, singolarmente, oppure
tramite la caccia a squadre, disciplinata da precise leggi che sono
qui indicate e che adesso non sto a citare.
Allora, lei vede che vi sono differenti modalità di approccio
fra quello valdostano e quelli che ho testé citato di altre
province autonome o di una regione a statuto ordinario, come il
Piemonte, che però è una limitrofa ed ha un problema di eccesso di
popolazione del cinghiale come la nostra. In Valle d'Aosta
affrontiamo il problema con l'intervento pubblico, cioè si assegna
al Corpo forestale la polizia faunistica, assicurandogli con denaro
pubblico un equipaggiamento di prim'ordine con tanto di carabine
sofisticate, munizioni, visori notturni, eccetera, e soprattutto
pagando tutte quelle ore - 5384 ore/anno nel 2002! - per effettuare
il prelievo selettivo.
In Valle d'Aosta trascuriamo il fatto che ci sono tanti
cacciatori che hanno un equipaggiamento altrettanto idoneo pagato
con i loro soldi, che naturalmente hanno la passione della caccia e
la vogliono praticare, una passione costosa, che però non costa
nulla alle tasche dei contribuenti, a differenza delle guardie
forestali, le quali, invece, potrebbero essere utilmente impiegate
in altri compiti di polizia istituzionale! Allora, perché impedire
ai cacciatori di praticare la caccia di selezione al cinghiale o
perché impedire loro di renderli custodi dell'ambiente, quindi
anche della popolazione faunistica, come si fa in altre regioni e
facendo così risparmiare i contribuenti?
Le lamentele che provengono dall'ambiente venatorio sono in
continuo aumento e non riguardano solo la caccia al cinghiale;
spesso leggiamo sui giornali che vi sono segnali di profondo
malessere e di profondo disagio! I cacciatori si sentono puniti per
non poter accedere in spazi che dovrebbero invece essere loro
naturalmente - non istituzionalmente - destinati, perché la caccia,
fino a prova contraria, devono svolgerla i cacciatori! Certo, vi
sono i cacciatori esperti: è un'élite di cacciatori che ha
conseguito una particolare professionalità grazie alla
frequentazione di corsi istituti ad opera degli organi competenti,
però i cacciatori esperti rappresentano una parte piccola di quello
che è l'insieme di tutti i cacciatori che operano in Valle d'Aosta
e che sono in diminuzione per le ragioni anzidette!
Assessore, bisogna rivedere completamente la modalità di
approccio a questo problema, perché se il cinghiale rappresenta un
problema, i cacciatori possono e devono aiutarci a risolverlo. Non
sprechiamo le risorse umane, professionali e finanziarie della
Regione, quando potremmo destinarle utilmente in altra direzione:
questo ci sentiamo di dire a conclusione di questa interpellanza!
Peraltro, fra i paradossi, tra i cacciatori esperti recentemente
riuniti a Etroubles - dove ci auguriamo si sia affrontato il
problema che è stato oggi evidenziato - avremmo preferito vedere
lei, Assessore Perrin! Ci sono già deleghe che si stanno spostando
oppure prospettive che cambieranno dal mese di giugno in poi, visto
che era invece l'Assessore Cerise ben rappresentato in mezzo ai
cacciatori esperti? Si è detto che l'associazione regionale dei
cacciatori esperti sia sempre un riferimento per affrontare i
problemi presenti nell'ambiente venatorio: ebbene, visto che questi
problemi l'Assessore Perrin non li ha affrontati, mi auguro che
almeno l'Assessore Cerise li abbia potuti affrontare, ne abbia
potuto prendere conoscenza e, soprattutto, anche lui dia un
contributo fattivo, per arrivare ad una soluzione più congrua ai
compiti istituzionali della Forestale, da un lato, e al ruolo
naturale dei cacciatori, dall'altro, affinché, di fronte a
problematiche come l'eccessivo numero di cinghiali, i cacciatori
siano coinvolti e non siano emarginati, con i disagi e i malesseri
che anche voi conoscete!
