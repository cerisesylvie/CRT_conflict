Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1547 del 28 settembre 2000 - Resoconto
OGGETTO N. 1547/XI Adesione alla campagna per l'abolizione
della pena di morte. (Approvazione di risoluzione e ritiro di
mozione)
Mozione A fronte del caso Barnabei, cittadino italo-americano
condannato a morte nello stato della Virginia negli USA, che
ripropone in tutta la sua drammaticità il problema della pena di
morte ancora presente e praticata in tanti stati del mondo;
Considerando che la vita umana è sacra e che nessuno, e tanto
meno uno Stato, ha diritto di violarla e di porvi fine;
Sapendo che - come ha detto il Papa - esistono altre forme di
intervento, al di là della pena di morte, con cui si può prevenire
o contrastare il crimine;
A conoscenza delle molte iniziative che in questi giorni si sono
moltiplicate, anche a livello istituzionale, sia nel nostro paese,
sia in Europa, per sollecitare la sospensione delle condanne a
morte e la fine di tale tipologia di pena;
Esprime
la propria adesione alla compagna contro la pena di morte
portata avanti da diverse associazioni ("Nessuno tocchi Caino",
Amnesty international, Comunità di S. Egidio);
Impegna
il Presidente del Consiglio Regionale, il Presidente della
Giunta regionale, i Parlamentari valdostani eletti nel Parlamento
italiano e in quello europeo ad aderire ed a sostenere tutte le
iniziative che, a livelli istituzionali diversi, siano finalizzate
a sollecitare gli stati, in cui ancora esiste la pena di morte, ad
eliminarla.
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
Prima di iniziare l'intervento su
questa mozione, mi consenta, Presidente, di rivolgerle una domanda,
non è che debba rispondere in questo momento, può rispondere anche
successivamente: sarei interessata a conoscere post factum la sua
valutazione sulla decisione presa di svolgere in seduta segreta il
punto precedente all'ordine del giorno. La pregherei di chiedersi
se effettivamente ci sono state delle espressioni, dei gesti, degli
atteggiamenti, delle parole tali da giustificare una seduta
segreta.
Probabilmente è servita a qualcuno a dormire o a qualcun altro a
chiacchierare con maggiore tranquillità. Non è certo servita a
garantire la privacy, dato che tutto quanto poteva essere detto
tranquillamente in seduta pubblica.
Entrando nel merito della mozione che abbiamo presentato, altre
volte il Consiglio si è pronunciato sia contro la pena di morte,
ricordo nel 1995 il caso del condannato a morte: Mumia Abdujamal;
si è pronunciato a sostegno dei diritti delle donne afgane nel
1996, del popolo cinese o tibetano nel 1997 e nel 1999, dei diritti
negati nell'Iran nel 1998 e nel 2000, di Ocalan e del popolo curdo
nel 1999, ancora sempre sul popolo afgano nel 2000 e ancora
sull'integrità fisica delle donne nel 2000.
Diverse volte questo Consiglio ha preso spunto dal sorgere di
avvenimenti o dall'attenzione che alcuni mass media hanno dato ad
episodi tragici per riaffermare scelte di rispetto della vita
umana.
La recente vicenda di Barnabei, di quel cittadino
italo-americano condannato a morte negli Usa ha avuto un'eco forte
nel nostro Paese e in Europa, ed è stata l'occasione per molti per
riflettere sulla barbarie della pena di morte afflitta da uno
Stato.
Tutti siamo consapevoli che quando un uomo inerme è ucciso,
viene ferita l'umanità intera; quando uno Stato uccide può comunque
essere chiamato assassino.
Rispetto a questo episodio ci sono stati interventi di
personalità illustri, ricordiamo il Papa che è intervenuto più
volte, il Capo di Governo italiano, il Ministro degli esteri, gli
stessi Presidenti dei Parlamenti francese, tedesco, italiano, il
Presidente del Parlamento europeo, non ultimo il nostro Presidente
del Consiglio, Louvin, come Presidente della Conferenza dei
Presidenti dei Consigli regionali, oltre naturalmente a tutta una
serie di associazioni che da tempo sono impegnate su questo fronte.
Le Associazioni Amnesty e "Nessuno tocchi Caino" sono quelle che
con più determinazione e da maggior tempo affrontano questo
tema.
I dati che queste associazioni forniscono denotano come molte
volte la pena di morte rischi di uccidere degli innocenti; i dati
più recenti dicono che fra il 1900 e il 1985 su 350 giustiziati 23
sono stati tardivamente riconosciuti innocenti. Sono dati che fanno
riflettere perché ci fanno capire come certi errori giudiziari non
possano più essere rimediati quando la pena è già stata eseguita e
non è più viva la persona che possa vedere riconosciuta la propria
innocenza.
Credo pertanto che sia necessario lavorare perché sia abolita la
pena di morte nel mondo.
L'azione che viene portata avanti dalle associazioni che prima
nominavo comincia a dare poco per volta i suoi frutti. Ricordo che
dai dati di "Nessuno tocchi Caino" emerge che in questo ultimo anno
sono 7 i Paesi che hanno abolito la pena di morte, l'anno scorso
erano 56 e quest'anno sono già 63, con un incremento di 7 Paesi che
in un anno hanno rivisto le proprie leggi.
Così pure, mentre solo un anno fa 5 erano i Paesi impegnati ad
abolire la pena di morte, quindi a trovare una moratoria, oggi sono
già 9, quindi ci sono dei continui miglioramenti rispetto a questo
tema.
Naturalmente i dati a disposizione ci dicono che il numero delle
esecuzioni avvenute è ancora alto nonostante si sia registrata una
lieve diminuzione. Non sto ad elencare i Paesi che hanno ancora la
pena di morte perché il problema non è sapere tanto dove la pena di
morte è praticata quanto riconoscere che la presenza anche di un
solo Paese con la pena di morte rappresenta una ferita alla dignità
dell'uomo.
Per questo abbiamo preparato una mozione in cui chiediamo che il
Consiglio esprima ulteriormente questa condanna contro la pena di
morte e prenda degli impegni. Sono impegni molto verbali, lo
capisco, perché si tratta di aderire ad altre campagne o ad altre
iniziative.
So che a firma della maggioranza sarà presentata una risoluzione
su questo tema; devo dire che sono contenta che stasera vengano
alla luce quelle sensibilità che sono presenti in questo Consiglio
perché nessuna forza politica o nessuna persona ha l'appannaggio
della difesa dei diritti umani.
Possono essere diverse le sensibilità, ciascuno di noi quando ha
letto nei mesi scorsi i vari appelli o ha sentito i vari interventi
ha colto nei comunicati delle sensibilità e delle accentuazioni
diverse, ma quando la finalità è quella di esprimere e dare il
proprio contributo per la crescita all'interno dell'opinione
pubblica di una decisione contro la pena di morte, qualunque siano
le cause, i delitti e le responsabilità della persona, non si può
che lavorare insieme per giungere ad una valutazione unanime.
Ringrazio i colleghi Charles e Fiou che stamani mi hanno
preannunciato la loro intenzione di presentare un ulteriore
documento, ripeto che sono contenta che questa sensibilità sia
emersa, noi siamo disponibili a trovare modalità perché questo
Consiglio scelga le parole con cui esprimere la propria condanna
della pena di morte.
Presidente
La parola alla Consigliera Charles Teresa.
Charles (UV)
Quelques conseillers avec moi, nous avons
préparé une résolution sur ce problème de la peine de mort dont le
texte vous sera distribué tout à l'heure.
Il ne s'agit pas d'une contre-proposition à la motion signée par
les Conseillers Squarzino, Curtaz et Beneforti; on ne fait pas la
guerre pour une cause noble et partageable de la part, je crois,
d'une bonne partie de ce Conseil.
Il ne s'agit pas d'un problème politique, ce n'est pas un
problème qui intéresse une partie ou un mouvement, c'est un
problème qui touche essentiellement la conscience individuelle de
chacun de nous.
Pourquoi nous avons préparé une résolution? On aurait peut-être
voulu dans un premier temps faire quelques corrections au texte
présenté par les collègues, mais d'abord il n'est pas bien de faire
des corrections sur un texte sans le consensus des collègues et
après il faut dire que probablement quand la motion a été préparée
il y avait un autre climat, un climat qui n'est plus actuel
aujourd'hui. A ce point-là Bernabei était encore en vie et il y
avait eu une sensibilité tout particulière autour de lui, il avait
eu tellement la sympathie de tant de personnes, mais je veux faire
remarquer que ce n'est pas toujours comme ça et parfois quelques
personnes, et même après la mort de Bernabei, sont mortes sans que
les gens connaissent leurs problèmes et sans avoir le minimum de
sympathie des autres personnes de cette planète.
Nous n'avons pas voulu intervenir sur le texte sans le consensus
des collègues. Il y avait des petits points qui ne répondaient pas
à notre manière de sentir, par exemple là où on dit:
"? Sapendo
che - come ha detto il Papa - esistono altre forme di intervento,
al di là della pena di morte, con cui si può prevenire o
contrastare il crimine?"
, naturellement tous ceux qui sont
contre la peine de mort disent à peu près ces choses-là et après ce
que j'ai déjà dit:
"in questi giorni"
, mais je l'ai annoncé,
il ne s'agit plus du même climat. La motion exprime par exemple la
dénomination de quelques associations, probablement ce sont les
plus importantes, mais il y en a certainement d'autres qui ont
aussi beaucoup de valeur.
Surtout un dernier point dans la conclusion la motion:
"?
Impegna? il Presidente della Giunta regionale, i Parlamentari?"
et cætera, au contraire dans la résolution que nous avons proposée,
c'est le Conseil qui:
"? Si impegna a sostenere tutte le
iniziative che hanno lo scopo di cancellare la barbarie
dell’uccisione della persona umana"
. Et cela
pourquoi? Nous proposons de nous engager nous-mêmes,
personnellement, et pas toujours de demander aux autres de faire
les choses pour nous, cela rentre aussi dans la fameuse centralité
du Conseil qu'on prêche souvent.
Avec cela nous sommes disponibles pour une petite pause pour
essayer de nous accorder sur un texte unique.
Presidente
Do lettura della risoluzione presentata dai
Consiglieri Charles Teresa, Cottino, Fiou, Martin:
Risoluzione Il Consiglio regionale della Valle
d’Aosta
Tenendo conto dell’ampio dibattito sul problema
della pena di morte, reso più attuale dalla recente esecuzione di
un cittadino italo-americano svoltasi nello stato della
Virginia;
Considerando che ogni giorno in Africa, in Cina, in Russia,
negli Stati Uniti, a Cuba, nelle Filippine, nel Vietnam, in Iran e
in Iraq e ancora in altre parti del mondo si pratica
quotidianamente la pena di morte;
Con la convinzione che la pena di morte non è mai una risposta
efficace al problema della criminalità ed è assolutamente inutile a
fini preventivi, mentre esistono altri mezzi per contrastare il
crimine e favorire la rieducazione del colpevole;
Ribadendo che la dignità umana non deve mai essere negata e che
è un grave errore rispondere alla violenza con la violenza;
Tenendo conto inoltre che l’esecuzione capitale è
anche spesso la tragica conseguenza di un errore giudiziario;
Accogliendo la nuova tendenza che si fa strada
nell’opinione pubblica mondiale di discutere con
senso di civiltà questo problema;
Esprime la propria adesione alla campagna contro la pena di
morte portata avanti da illustri personalità e da associazioni
umanitarie;
Si impegna a sostenere tutte le iniziative che hanno lo scopo di
cancellare la barbarie dell’uccisione della persona
umana.
F.to: Charles Teresa - Cottino - Fiou - Martin
La parola al Consigliere Nicco.
Nicco (GV-DS-PSE)
Sul tema posto dalla mozione, o meglio,
adesso dalle due mozioni si sono spesi fiumi di inchiostro, da
Beccaria in poi, e anche ultimamente in riferimento al caso
Bernabei. Tutto ciò che si poteva dire su questa questione è stato
detto.
Discussioni in verità spesso un po' astratte, di principio.
Discussioni in cui vi è in genere una grande attenzione per Caino
ed invece, a me pare, un'attenzione molto più scarsa, se non nulla,
per Abele. È di questi giorni fra l'altro la proposta di cancellare
l'ergastolo e di sostituirlo con una reclusione da 25 a 30
anni.
Mi sembra poi che ci sia parecchia confusione, anche nelle cose
che ho appena sentito, fra condanne per situazioni politiche e
condanne per reati comuni, che invece dovrebbero essere poste in
contesti completamente diversi.
Ma, proprio per non contribuire ad alimentare quel fiume di
inchiostro e di parole, mi limito a una sola riflessione che è la
seguente: i giornali di oggi riferiscono ampiamente di un mercato
di bambini e bambine usati talvolta per video in cui vengono
violentati ed uccisi, i cosiddetti "necros pedo".
Addirittura già esiste una categoria di questi video! Tutti
avrete letto sulla seconda pagina de "La Stampa" l'agghiacciante
colloquio fra un fornitore e un acquirente, con il fornitore che
dice:
"Ma tu che cosa vuoi?"
e l'acquirente che risponde:
"Voglio vedere che muore"
. Il fornitore che gli replica:
"Qui da noi è così"
, e la conclusione dell'acquirente:
"Va bene, ma ingrandisci le foto perché qui non si vede
bene"
.
Ecco, costoro non stanno in un altro mondo, lontano dal nostro,
stanno qui nel nostro mondo, stanno attorno a noi, si tratta di
bambini e bambine violentati ed uccisi perché altri, definirli
uomini è improprio, altri esseri possano assistere alla loro agonia
durante l'atto sessuale.
Ho provato a pensare a queste situazioni non in astratto, non
come notizie che si leggono su un giornale e che sono
inevitabilmente sopraffatte, per quanto tremende, da altre notizie,
cancellate rapidamente; ho provato a pensarci come situazioni che
invece ci possono toccare direttamente, noi e i nostri figli. La
gravità della situazione in sé evidentemente non muta, ma costringe
a una riflessione meno accademica, come quella che a volte si fa su
questi temi.
Allora mi chiedo e chiedo ai colleghi presentatori delle due
mozioni: qual è la pena adeguata per chi commette un delitto di
tale efferatezza e abiezione? Esiste una pena adeguata?
Ammetto di non avere una risposta. Pur essendo consapevole che,
come scriveva Beccaria,
"secondo la sperienza di tutti i secoli,
l'ultimo supplizio non ha mai distolto gli uomini determinati
dall'offendere la società"
, nonostante ciò, io mi colloco oggi
fra coloro per i quali, come scriveva Lorenzo Mondo nel commentare
la vicenda, di fronte a tanta efferatezza ed abominio
"si
confondono i più superbi umanesimi e illuminismi e annaspano le
teologie"
. E quindi non ho una risposta. Altri colleghi
evidentemente sì. Altri colleghi hanno e mantengono delle certezze
granitiche anche di fronte a fatti di questa natura. Io no. Ed è
per questo che non voterò queste mozioni.
Presidente
Il Consiglio è sospeso per cinque minuti.
Si dà atto che la seduta è sospesa dalle ore 19,51 alle ore
20,02.
Presidente
Riprendono i lavori.
La parola alla Consigliera Squarzino Secondina.
Squarzino (PVA-cU)
Come già avevo detto precedentemente,
sono diversi gli stili, le sensibilità con cui si possono esprimere
gli stessi concetti. Visto che non siamo affezionati alle parole
esatte che abbiamo utilizzato per esprimere le nostre convinzioni,
visto che comunque c'è una sensibilità su questo tema, anche se
manifestata con espressioni diverse, e, tenuto conto, come diceva
anche la Consigliera Charles, che siamo nel tempo più lontani
rispetto alla situazione che ha dato origine a questa mozione, ho
firmato la mozione presentata dalla collega Charles, quindi noi ci
riconosciamo in quella mozione. Non ha senso contrapporre due
mozioni, non era questo il nostro obiettivo; ripeto, sono contenta
che questa attenzione per i diritti umani sia comunque presente in
Consiglio.
La collega Charles ha corretto il testo che porta anche la mia
firma, per comodità possiamo dire che prendiamo la risoluzione
della Consigliera Charles, sostituiamo il 4° capoverso:
"Ribadendo che la dignità umana non deve mai essere negata e che
è un grave errore rispondere alla violenza con la violenza"
con
l'espressione presa dalla nostra mozione che è:
"Considerando
che la vita umana è sacra e che nessuno, e tanto meno uno Stato, ha
diritto di violarla e di porvi fine;"
.
Questo è il testo firmato dai Capigruppo della maggioranza e
dalla sottoscritta a nome dei miei colleghi. Con questo ritiro la
mozione che avevo presentato.
Presidente
Do lettura del testo della risoluzione come
emendato:
Risoluzione Il Consiglio regionale della Valle
d'Aosta
Tenendo conto dell’ampio dibattito sul problema
della pena di morte, reso più attuale dalla recente esecuzione di
un cittadino italo-americano svoltasi nello stato della
Virginia;
Considerando che ogni giorno in Africa, in Cina, in Russia,
negli Stati Uniti, a Cuba, nelle Filippine, nel Vietnam, in Iran e
in Iraq e ancora in altre parti del mondo si pratica
quotidianamente la pena di morte;
Con la convinzione che la pena di morte non è mai una risposta
efficace al problema della criminalità ed è assolutamente inutile a
fini preventivi, mentre esistono altri mezzi per contrastare il
crimine e punire giustamente il colpevole favorendone la
riabilitazione;
Considerando che la vita umana è sacra e che nessuno, e tanto
meno uno Stato, ha diritto di violarla e di porvi fine;
Tenendo conto inoltre che l’esecuzione capitale
può essere la tragica conseguenza di un errore giudiziario;
Accogliendo la nuova tendenza che si fa strada
nell’opinione pubblica mondiale di discutere con
senso di civiltà questo problema;
Esprime
la propria adesione alla campagna contro la pena di morte
portata avanti da illustri personalità e da associazioni
umanitarie;
Si impegna
a sostenere tutte le iniziative che hanno lo scopo di cancellare
la barbarie dell’uccisione della persona umana.
F.to: Charles Teresa - Cottino - Fiou - Martin - Squarzino
Secondina
Dichiaro chiusa la discussione generale.
La parola alla Consigliera Squarzino Secondina per dichiarazione
di voto.
Squarzino (PVA-cU)
Volevo reagire alle affermazioni fatte
dal collega Nicco.
Non credo di avere delle certezze, anch'io molte volte mi pongo
il problema di fronte a certi crimini efferati se queste persone,
che hanno compiuto certi crimini, possono ancora essere chiamati
uomini, donne perché mi sembra che abbiano rinnegato quella che è
la caratteristica fondamentale di una persona umana.
Però, pur con tutti i dubbi e le incertezze, cerco di non
lasciar prevalere questo desiderio di vendetta e faccio
riferimento, da una parte, alla convinzione che tutte le persone
sono figlie di Dio e che ci sono dei misteri che io non capisco: so
che non tocca a me decidere della vita e della morte di altre
persone.
E poi, dall'altra parte, faccio riferimento alle riflessioni
laiche, a quella che è stata anche, dal punto di vista storico, la
consapevolezza di Beccaria e che è stata ancora riverificata da
studi recenti: l'introduzione o il mantenimento della pena di morte
non incide in nulla, non diminuisce per niente la percentuale degli
omicidi in un paese.
Capisco come, di fronte a certi gesti e a certe azioni,
istintivamente nasce in noi il rifiuto di riconoscere dignità umana
a quegli individui.
Però capisco anche che c'è una razionalità che come persone
abbiamo assunto collettivamente, oltre che singolarmente, che ci
aiuta a definire le regole di convivenza in base ad alcuni principi
di rispetto della persona umana.
Questa fra l'altro è un'acquisizione forte della cultura
occidentale, di cui sono orgogliosa, anche se mi rendo conto che
molte volte è difficile far convivere il sentimento immediato con
un ragionamento più freddo e pacato.
Presidente
La parola al Consigliere Marguerettaz per
dichiarazione di voto.
Marguerettaz (Aut)
L'ora è tarda, ma non posso esimermi
dal fare due considerazioni. Ho cercato di frenarmi, ma quello che
ho nella testa lo voglio dire.
Io voterò questo ordine del giorno perché sono convintissimo
che, come recita la risoluzione concordata, ogni vita umana è sacra
e che nessuno e tantomeno uno Stato ha il diritto di violarla e di
porvi fine.
Mi perdoneranno i colleghi se si sentiranno alcuni di loro
provocati da quello che dirò, ma credo che fra gli Stati elencati
nella risoluzione della collega Charles vada purtroppo incluso
anche il nostro Stato.
In Italia esiste la pena di morte ed esiste la pena di morte
legalizzata non nei confronti di persone quali quelle a cui faceva
riferimento Nicco, verso le quali anche il mio istinto porterebbe
ad agire nello stesso modo, ma verso gli esseri innocenti, i
bambini non ancora nati verso i quali lo Stato italiano con la
legge n. 194, suffragata fra l'altro da un referendum, ha sancito
che queste persone possono essere eliminate senza avere nessuna
colpa.
Così nella situazione dell'Italia ci sono purtroppo tanti altri
Stati; il problema è che se il Bernabei di turno, e alla sua
memoria va comunque tutto il rispetto dovuto a qualsiasi vita
umana, ha fior fior di mezzi che fanno presente al mondo la sua
situazione, questi altri esseri a cui mi riferisco non hanno quasi
nessuno che presenti alle coscienze delle persone il loro
dramma.
Presidente
Pongo in votazione la risoluzione:
Consiglieri presenti: 23
Votanti e favorevoli: 21
Astenuti: 2 (La Torre, Nicco)
Il Consiglio approva.
