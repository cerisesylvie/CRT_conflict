Classificazione
ARTIGIANATO


Resoconto integrale del dibattito dell'aula
Oggetto del Consiglio n. 864 del 27 luglio 1994 - Resoconto
OGGETTO N. 864/X - Riapprovazione, ai sensi dell'ultimo comma
dell'articolo 31 dello Statuto speciale, della legge regionale:
"Concessione di contributi per la realizzazione di iniziative per
lo sviluppo e il potenziamento delle attività artigianali".
Articolo 1 - (Finalità e soggetti beneficiari)
1. La Regione concede contributi allo scopo di sostenere la
realizzazione di iniziative volte a:
a) diffondere l'apprendimento delle tecniche di lavorazione per
produzioni di artigianato locale e/o artistico;
b) accrescere la professionalità delle imprese artigiane.
2. Le iniziative di cui al comma 1 consistono:
a) nell'organizzazione di attività di formazione
professionale;
b) nell'organizzazione di mostre, congressi, seminari, convegni
e dibattiti;
c) nella partecipazione a corsi di aggiornamento e di
specializzazione professionale;
d) in interventi finalizzati a favorire le attività
istituzionali degli Istituti professionali in relazione agli
obblighi che il nuovo ordinamento degli stessi impone;
e) nell'organizzazione di stages in azienda ad integrazione e
completamento della formazione scolastica.
3. Possono beneficiare dei contributi previsti dalla presente
legge i seguenti soggetti:
a) enti locali della Regione Valle d'Aosta;
b) enti pubblici o privati con sede in Valle d'Aosta ed ivi
operanti;
c) istituzioni scolastiche di ogni ordine e grado funzionanti
nel territorio della Regione Valle d'Aosta;
d) imprese artigiane singole o associate e organizzazioni
regionali dell'artigianato.
Articolo 2 - (Presentazione delle domande)
1. Le domande per ottenere i contributi di cui all'articolo 1,
sottoscritte dai legali rappresentanti pro tempore dei soggetti
richiedenti, devono contenere gli estremi identificativi del
richiedente medesimo e l'indicazione della sede legale e del
recapito e sono presentate all'Ufficio lavoro e formazione
professionale del Servizio dell'industria, artigianato e energia
dell'Assessorato regionale dell'industria, commercio e artigianato,
corredate di:
a) relazione sulle caratteristiche dell'inizia­tiva e sugli
obiettivi della stessa. Per le attività di formazione
professionale, la relazione è sostituita da apposita
scheda?progetto;
b) previsione analitica delle spese e delle eventuali
entrate;
c) dichiarazione dalla quale risulti che l'iniziativa, per la
quale si chiede il contributo, non ha beneficiato di altri
contributi o che per la medesima iniziativa non sono state
presentate richieste per usufruire di analoghe provvidenze previste
da altre leggi.
2. Gli enti privati con sede in Valle d'Aosta ed ivi operanti,
le imprese artigiane singole o associate, le organizzazioni
regionali dell'artigianato all'atto della presentazione della
domanda di cui al comma 1 devono produrre l'ultimo bilancio
approvato.
3. Il termine di scadenza per la presentazione delle domande è
fissato al 30 novembre di ogni anno. Le domande presentate in data
successiva non sono prese in considerazione.
Articolo 3 - (Entità dei contributi)
1. I contributi sono concessi nella misura massima del settanta
per cento della spesa complessiva comprovata, regolarmente
documentata e ritenuta ammissibile.
2. Per le attività di formazione professionale, qualora le
modalità di realizzazione siano state preventivamente concordate
con il Servizio dell'industria, artigianato e energia
dell'Assessorato regionale dell'industria, commercio e artigianato,
è ammessa la copertura totale del costo dell'iniziativa.
3. É parimenti ammessa la copertura totale del costo delle
iniziative di cui all'articolo 1, comma 2, lettere d) ed e), purché
ritualmente deliberate dai competenti organi collegiali
scolastici.
4. Le attività di cui ai commi 2 e 3 sono ammesse a
finanziamento se realizzate, ad integrazione del programma annuale
delle attività di formazione professionale approvato ai sensi della
legge regionale 5 maggio 1983, n. 28 (Disciplina della formazione
professionale in Valle d'Aosta), per le finalità di cui
all'articolo 1, comma 1, lett. a).
5. Per l'attuazione delle iniziative di cui ai commi 2 e 3 la
Giunta regionale è autorizzata a stipulare apposite convenzioni con
i soggetti interessati. Le convenzioni devono indicare la struttura
organizzativa e didattica dell'attività formativa, le modalità di
gestione, dei controlli e della verifica dei risultati.
Articolo 4 - (Istruttoria e concessione dei contributi)
1. Il Servizio dell'industria, artigianato ed energia
dell'Assessorato regionale dell'industria, commercio e artigianato
provvede all'istruttoria delle domande e predispone, tenuto conto
della coerenza dell'iniziativa con le finalità di cui all'articolo
1, comma 1, il programma annuale delle iniziative ammesse a
finanziamento, con l'indicazione in percentuale del contributo da
erogare.
2. Lo stanziamento annuale di cui all'articolo 7 è destinato,
nel limite del settanta per cento, a finanziare le iniziative di
cui all'articolo 1, comma 2, lett. a), d) ed e).
3. La Giunta regionale approva, su proposta dell'Assessore
regionale all'industria, commercio ed artigianato, entro il 28
febbraio di ogni anno, il programma annuale di cui al comma 1.
4. Non sono ammesse a finanziamento le iniziative che abbiano
già ottenuto provvidenze o per le quali sia già stata presentata
domanda per ottenere contributi previsti da altre leggi.
Articolo 5 - (Erogazione dei contributi)
1. I contributi concessi a norma dell'articolo 4 sono erogati,
anche in più soluzioni in presenza di particolari esigenze
organizzative, previa presentazione di idonei giustificativi delle
spese sostenute e della relazione sui risultati conseguiti e previo
accertamento che i contributi medesimi siano effettivamente
destinati a iniziative per lo sviluppo e il potenziamento delle
attività artigianali. Sono ritenuti idonei i giustificativi di
spesa fiscalmente regolari.
2. Nel caso in cui l'importo della spesa complessiva
regolarmente giustificata sia inferiore a quello della spesa
prevista, il contributo è ridotto in proporzione in relazione alla
percentuale ammessa; gli importi superiori a quelli preventivati
non sono ammessi a contributo.
Articolo 6 - (Disposizioni finali)
1. In sede di prima applicazione della presente legge, sono
ammesse a contributo le iniziative concernenti l'organizzazione di
attività e di formazione professionale, attuate dai soggetti di cui
all'articolo 1, comma 3, le cui domande siano giacenti presso il
Servizio dell'industria, artigianato e energia dell'Assessorato
regionale dell'industria, commercio e artigianato, alla data di
entrata in vigore della legge medesima.
Articolo 7 - (Disposizioni finanziarie)
1. Alla copertura degli oneri derivanti dall'applicazione della
presente legge, previsti per l'anno 1994 in lire 100 milioni si
provvede mediante l'utilizzo, per corrispondente importo, dello
stanziamento già iscritto al capitolo 47806 (Contributi per
iniziative e manifestazioni economiche e per il potenziamento delle
attività economiche) del bilancio di previsione della Regione per
l'anno 1994.
2. A decorrere dall'anno 1995 l'onere sarà determinato
annualmente con legge di bilancio, ai sensi dell'articolo 15 della
legge regionale 27 dicembre 1989, n. 90 (Norme in materia di
bilancio e di contabilità generale della Regione Autonoma Valle
d'Aosta), e successive modificazioni.
Presidente
- Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV) -
Il Presidente della
Commissione di Coordinamento ha fatto alcune osservazioni sulla
legge in oggetto, osservazioni che per la verità appaiono essere
più nel merito che rispetto alla legittimità.
Comunque, al fine di rendere operativa questa legge, che ha
l'interesse per poter istituire principalmente corsi di scultura e
di intaglio nei diversi comuni della Valle, si tiene conto delle
osservazioni del Presidente della Commissione di Coordinamento e si
propone la riapprovazione ai sensi dell'ultimo comma dell'articolo
31.
In sostanza, si prevede che per questi corsi venga predisposto
un programma annuale, da approvare entro il 28 febbraio di ogni
anno, si prevede che per i corsi che escono dal programma di
formazione professionale e che possono essere finanziati in misura
superiore al 70 percento si stipulino apposite convenzioni, si
tiene conto della osservazione che i contributi non siano
sovrapponibili con altre leggi e si aggiunge, anche se era
implicito, che è opportuno l'accertamento della destinazione dei
contributi ai fini previsti dalla legge.
Si tratta quindi di una riapprovazione che tiene conto delle
osservazioni del Presidente della Commissione di Coordinamento.
Presidente -
Qualcuno chiede la parola? Se nessuno
chiede la parola si passa alla votazione dell'articolato; ricordo
che si votano solo gli articoli modificati.
Pongo in votazione l'articolo 2.
Presenti, votanti e favorevoli: 27
Presidente -
Pongo in votazione l'articolo 3.
Presenti, votanti e favorevoli: 27
Presidente -
Pongo in votazione l'articolo 4.
Presenti, votanti e favorevoli: 27
Presidente -
Pongo in votazione l'articolo 5.
Presenti, votanti e favorevoli: 27
Presidente -
Pongo in votazione la legge nel suo
complesso.
Presenti, votanti e favorevoli: 27
Il Consiglio approva all'unanimità
