Classificazione
BILANCIO E CONTABILITA' REGIONALE



Oggetto del Consiglio n. 2329 del 7 dicembre 2006 - Resoconto
OGGETTO N. 2329/XII - Approvazione di 4 risoluzioni collegate
alla legge finanziaria e al bilancio per il 2007.
Risoluzione
Ricordata la deliberazione consiliare 921 del 21 ottobre
1999, con cui si approvava il Piano di bacino di traffico della
Valle d'Aosta per il decennio 2000/2009, ai sensi della legge
regionale 29/1997, che delineava gli indirizzi in materia di
trasporti ferroviari, aerei e automobilistici;
Tenuto conto del rapido aumento della mobilità della
popolazione valdostana, particolarmente nell'area del capoluogo
regionale, che sta provocando importanti impatti nella qualità
dell'aria, nonché disagi nell'organizzazione urbanistica della
città, largamente segnata da parcheggi e da aree di sosta a diverso
titolo;
Evidenziato che il Piano di bacino di traffico summenzionato
prevedeva per il servizio urbano e suburbano della città di Aosta
una percorrenza massima autorizzabile di 300.000 chilometri per il
trasporto pubblico su gomma;
Rilevata la necessità, sopravvenuta in questi anni, di
potenziare l'offerta di servizi di trasporto pubblico, per
consentire una più adeguata mobilità delle persone e disincentivare
l'utilizzo dei mezzi privati, anche in relazione ai disagi causati
dall'inquinamento atmosferico che colpisce sia i residenti nella
città e nella prima cintura, sia coloro che vi si recano
quotidianamente;
Il Consiglio regionale
Impegna
il Governo regionale a predisporre una variante del Piano di
bacino di traffico in tempi stretti, per consentire la
riorganizzazione e l'eventuale potenziamento della percorrenza
massima autorizzabile nel sub-bacino di Aosta e cintura, al fine di
incrementare la quantità e la qualità del servizio d'autolinea,
alternativa reale al sempre più costoso spostamento con
autovettura.
F.to: Sandri - Vicquéry - Viérin Marco - Rini
Presidente
- La parola al Consigliere Tibaldi.
Tibaldi (CdL)
- Abbiamo aderito volentieri all'iscrizione
d'urgenza di queste risoluzioni perché così stava nei patti e i
patti vanno rispettati: questo non significa che nel merito le
condividiamo. Fra l'altro, non siamo neppure cofirmatari di
un'iniziativa di questo tipo, che aveva bisogno anzitutto di una
spiegazione, perché sarà riferita a qualche emendamento che è stato
ritirato in virtù dei colloqui che ci sono stati fra una parte
dell'opposizione e la maggioranza. Qui si vuole potenziare la
percorrenza massima autorizzabile nel sub bacino di Aosta e cintura
per quanto riguarda i mezzi pubblici, quindi superare il tetto di
300mila km. annui per il trasporto pubblico su gomma... sulla base
di quale ragionamento? Sappiamo che in città e nei dintorni circola
una molteplicità di mezzi pubblici di trasporto pubblico locale,
che sono spesso vuoti o semivuoti. Qui si fa un ragionamento
chilometrico, ma non si fa un ragionamento in termini di fruizione.
Qual è l'utenza che oggi sta utilizzando i mezzi pubblici per
spostarsi in città o dalla città verso l'"hinterland" e viceversa?
Un'impegnativa di questo tipo, che va ad aumentare la percorrenza
massima autorizzabile, a nostro avviso dovrebbe avere qualche
spiegazione in più. Il tetto di 300mila km. annui, facendo una
divisione elementare sui 365 giorni che compongono l'anno, sono più
di 800 km. al giorno, che sono l'ammontare complessivo di tutte le
corse, che circolano in città dalla città verso la periferia e
dalla periferia verso la città. Penso che la Giunta abbia, in
particolare mi riferisco all'Assessore delegato, conoscenza del
fatto che i mezzi, nonostante siano utilizzati su un chilometraggio
così elevato e nonostante costino in termini di risorse pubbliche
non pochi soldi, perché gli stanziamenti sono corposi in materia,
hanno una fruizione che è molto limitata. Ci si spieghi oggi allora
perché bisogna potenziare la percorrenza sul sub-bacino di Aosta,
città e dintorni: bisogna potenziarlo perché c'è un accordo di buon
gusto o di gentilezza fra una parte dell'opposizione e la Giunta
perché è stato ritirato un emendamento o c'è una ragione
sostanziale? È vero che la città è congestionata dal traffico, ma è
vero anche che i mezzi pubblici non sono utilizzati. Non riusciamo
a capire quale nesso vi sia fra il potenziamento del chilometraggio
con una probabile maggiore fruizione degli stessi mezzi pubblici.
Se voi ci spiegate qual è questo nesso, magari riusciamo a votare
anche la risoluzione, altrimenti è un aumento di km. che
corrisponde ad un aumento di spesa, quindi ulteriori risorse
pubbliche che vengono messe per un qualcosa che non costituisce un
servizio. Forse l'Assessore sarà più esauriente nel dirci qualcosa
perché il primo firmatario finora non ci ha detto nulla.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Questa risoluzione fa giustizia di un
emendamento che il collega Sandri aveva presentato, che ha ritirato
prima, di questo l'ho ringraziato perché quell'emendamento
introduceva delle cifre e un'affermazione che non avremmo potuto
condividere. In tale risoluzione vi sono tutta una serie di
elementi che la introducono, compreso quanto è stato ricordato dal
collega Tibaldi rispetto alla percorrenza massima autorizzabile di
300mila km. per il trasporto pubblico su gomma.
Si impegna con questa risoluzione il Governo regionale
"a
predisporre una variante del Piano di bacino di traffico in tempi
stretti, per consentire la riorganizzazione..."
- e questo
termine credo che vada nel senso delle perplessità che lei
evidenziava prima -
"... e l'eventuale potenziamento..."
,
perché qui sono 2 i fattori che vanno presi in considerazione: il
fatto di considerare se le percorrenze che oggi ci sono, le linee
che sono utilizzate, la portata di carico, la tipologia degli
utenti e la geografia che oggi appartiene a queste linee rispetto a
delle modificazioni che sono intervenute nel tessuto urbano della
città... perché ricordiamo che il bacino di traffico in essere
risale a una deliberazione del 21 ottobre 1999, tutti questi
elementi già richiedevano il fatto che nel prossimo bacino di
traffico si prevedesse questa riorganizzazione. Un lavoro è già
stato fatto, credo di averne parlato qui, rispetto a un incarico
che l'Assessorato aveva dato riguardante appunto la
riorganizzazione e l'incidenza del traffico all'interno di Aosta,
con rilevanza anche per quanto riguarda il peso della cintura della
città per tutte le attività produttive, operative e lavorative
esistenti all'interno della città. Per fare questo sono stati fatti
una serie di rilievi, sono stati indicati i livelli di
soddisfacimento e la tipologia degli utenti e soprattutto il tipo
di percorrenza e quali sono gli orari di incidenza maggiori del
traffico rispetto alla città.
Qui si impegna la Giunta a prevedere questa ipotesi di
riorganizzazione e di eventuale potenziamento alla luce dei nuovi
elementi acquisiti, ripeto, rispetto a 7 anni fa quando fu
introdotto questo bacino di traffico. Evidentemente questo lavoro
va fatto tenendo conto di 2 elementi: il primo - al quale spero in
poco tempo questo Consiglio darà risposta non tanto per questo tipo
di intervento, ma per la ristrutturazione del prossimo bacino di
traffico -, quale sarà l'incidenza della ferrovia rispetto al
sistema dei trasporti generale della Regione, perché, da un lato,
dobbiamo fare questo se approveremo tale risoluzione che ci
impegnerà in questo senso... sotto l'altro punto di vista, dovrà
continuare ad andare avanti la riflessione che dovremo fare per il
nuovo bacino di traffico. Un bacino di traffico che ridisegnato per
la sua scadenza naturale dovrà essere inserito in un modo organico
in quella che sarà la realtà della Regione, che prefigureremo,
quindi la ferrovia come sarà. Da come sarà anche la ferrovia
dipenderà la scelta o meno in futuro di una presenza di 4
sub-bacino, come è adesso, o di un accorpamento di questi
sub-bacini: uno unico, due, centralità della città di Aosta con la
cintura e gli altri esterni. Questi sono ragionamenti che dobbiamo
fare, credo che la risoluzione sia accoglibile perché introduce
tale criterio di riorganizzazione che oggi mi sembra una necessità
sociale di questa città rispetto a tutte le modifiche che sono
intervenute, sotto l'altro punto di vista per poter avere un
elemento forte come pre-requisito fondamentale di lavoro rispetto
al disegno del prossimo piano di bacino.
Chiedo al collega Tibaldi di non preoccuparsi troppo, perché in
tale fase siamo impegnati con un appalto di servizio che determina
per noi degli obblighi contrattuali e, se questi dovessero essere
modificati, dovrà farlo il Consiglio con apposito provvedimento,
quindi non è una cosa che "passerà sulla testa" di nessuno o che
rimarrà nelle mani dell'Assessore, che non ne avrebbe non solo la
voglia, ma nessun potere per farlo, perché questi sono atti che il
Consiglio ha deliberato e devono tornare in Consiglio per avere una
diversa strutturazione.
Presidente
- La parola al Consigliere Tibaldi.
Tibaldi (CdL)
- Assessore, la ringraziamo, è stato
apprezzabile il suo intervento, tuttavia le giustificazioni che lei
ha addotto a sostegno di questa risoluzione non ci convincono per
tutta una serie di ragioni. Anzitutto lei si è aggrappato a una
parte dell'impegnativa, che riguarda la riorganizzazione del
servizio, ma l'impegnativa è molto più articolata: non c'è solo la
riorganizzazione, ma anche l'eventuale potenziamento al fine di
incrementare la quantità e la qualità del servizio d'autolinea. Noi
abbiamo chiesto: è necessario aumentare il servizio di autolinea in
termini di quantità quando abbiamo 800 km. al giorno di corse di
autobus che circolano in città e che sono in prevalenza vuoti? E a
chi paghiamo questi km. vuoti? A qualcuno che ha interesse di far
"business". Ci chiediamo allora: questa è una risoluzione
"lobbistica"? Lo chiediamo ai firmatari. Dobbiamo difendere gli
interessi privati di qualcuno, collega Sandri? Qualche cooperativa
che svolge il servizio di autolinea in città? È questo il fine
sublime di questa iniziativa nei confronti della quale è riuscito a
carpire anche la firma di qualche Consigliere di maggioranza?
Dobbiamo continuare a pagare la percorrenza di autobus vuoti e
ciononostante aumenta la percorrenza del traffico privato
congestionando la città? Se questo è il ragionamento, ci sembra
completamente fuori luogo, è un controsenso, perché il trasporto
pubblico locale non è un'alternativa reale al sempre più costoso
spostamento con autovettura, come si dice qui, ma è un'alternativa
virtuale - che di reale non ha dimostrato nulla in questi anni - al
sempre più utilizzato traffico con autovettura. Perché la gente
utilizza l'autovettura? Perché gli orari non coincidono con le loro
esigenze di spostamento, perché le coincidenze non corrispondono;
di conseguenza, il servizio non può soddisfare le esigenze dei
cittadini e gli Aostani e i Valdostani, per le conformazioni
orografiche della nostra terra, sono abituati a spostarsi con la
vettura. Non possiamo pensare che, aumentando o potenziando la
quantità del servizio di autolinea, si vada ad aumentare il
servizio, non ci sarà mai corrispondenza fra le risorse impiegate e
i risultati ottenuti; allora il nostro sospetto è che vi sia un
interesse "lobbistico" da difendere e noi non intendiamo
condividerlo.
Presidente
- La parola al Consigliere Sandri.
Sandri (GV-DS-PSE)
- Credo che raramente come questa sera
abbiamo avuto la testimonianza che vi è qualcuno in questo
Consiglio che si permette di dare dell'imbecille a circa 6-700
milioni di Europei. Sono i 6-700 milioni di Europei che utilizzano
tutti i giorni con grande piacere degli autobus che funzionano
bene, a Londra, in Germania, in Francia, in Svezia, in Norvegia...
tutti imbecilli no? Vi sono anche quelli che non sono ancora
entrati nell'Unione europea, Russi... per non parlare di un qualche
altro Paese come il Giappone dove gli autobus pubblici non sono
male. Questo è uno dei difetti che arriva quando ci si lascia
prendere dalla pigrizia mentale.
Mi ha insospettito questo intervento del Consigliere Tibaldi,
perché ha il taglio delle dichiarazioni che poteva fare Giovanni
Agnelli, non l'Avvocato che da poco è deceduto, ma il nonno, che
faceva i soldi facendo gli interessi del "Governo Mussolini". A
quell'epoca, certo, si poteva fare una propaganda della vettura
come l'ha fatta il collega Tibaldi, non oggi, quando è evidente che
abbiamo un "gap" terribile rispetto al mondo che sta andando
avanti. L'Europa è competitiva perché non obbliga le persone a
spendere soldi per comprarsi l'auto perché è l'unico modo di
muoversi - come succede a molte famiglie valdostane! -, ma offre
alla popolazione servizi, cioè autobus, treni.
Ringrazio l'Assessore per la correzione che ha voluto fare
nell'evidenziare la proposta di risoluzione, anche tutta questa
serie di servizi innovativi più a misura del nostro territorio, non
è detto che dobbiamo usare gli autobus grossi, possiamo usare il
"car sharing" o altre forme come il bus che si sta utilizzando ora
per i collegamenti con la collina che funziona molto bene, cioè
tutta una serie di cose che si devono organizzare, il metano e
quant'altro. Dobbiamo potenziare tali servizi perché sono questi
che fanno le persone uguali.
Una delle più belle immagini che ho avuto di questa legislatura
è la faccia del collega Salzone, che un giorno mi ha visto scendere
dalla navetta verde, ci siamo incrociati qui sotto, arrivavo con il
mio bigliettino in mano, un abbonamento per 10 corse con la navetta
costa 3 euro - 30 centesimi a corsa -, mi ha guardato come se
avesse visto la Madonna! Ma come, un Consigliere regionale che
scende da un autobus? Sì, un Consigliere regionale che scende da un
autobus! Non so se al Consigliere Tibaldi nella sua pigrizia
mentale è mai "passato per l'anticamera del cervello" di prendere
un mezzo pubblico di trasporto, che non è una cosa negativa; certo,
adesso non hanno una grande qualità, ma ci stiamo lavorando. Quello
che trovo fantasmagorico è che non si renda conto di quanto si
perde della sua vita, perché il servizio pubblico di trasporto
significa non doversi preoccupare di perdere punti con la patente o
se c'è la nebbia.
Auspico quindi che con questa risoluzione si riesca a battere
quella inerzia mentale che tutti abbiamo su questo tema, però devo
dire che quantità in tale settore vuol dire anche qualità, perché
quando dice giustamente il Consigliere Tibaldi che aspettare quando
non passa l'autobus all'ora che serve... è chiaro che, se le corse
sono fatte una ogni 8 ore, diventa difficile "imbroccare" l'ora che
mi serve: è per quello che la quantità in questo settore diventa
qualità.
Ultima battuta sul problema della cooperativa: non so nemmeno
chi siano, ma lei è abituato a quel tipo di "lobby", lascio a lei
svolgere questo compito, non c'entrano assolutamente con la "Gauche
Valdôtaine".
Presidente
- La parola al Consigliere Frassy.
Frassy (CdL)
- Siamo molto perplessi su questa
risoluzione, perché è vero che, come dice il Presidente Caveri, una
risoluzione non si nega a nessuno, soprattutto in sede di
discussione di bilancio - e ci siamo -, però molte volte le parole
pesano in politica e noi, leggendo questa risoluzione, pensiamo che
abbia non solo recepito, ma concretizzato gli emendamenti che sono
stati ritirati, perché l'impegnativa non è come spesso accade a
verificare certe situazioni, ma è a predisporre. Mi domando allora
come sia possibile predisporre una variante su un'analisi che non
esiste. Al di là della sensazione che ci accomuna tutti, cioè il
trasporto pubblico ad Aosta non funziona, predisporre una variante
non è cosa di poco conto, ma immagino che voglia dire per lei,
Assessore, dare un incarico professionale, stanziare delle risorse,
mettere sopra delle teste che ipotizzino delle alternative. Sarebbe
stato saggio che in una situazione del genere, più che l'impegno a
predisporre, vi fosse stato l'impegno a verificare, se stiamo
parlando di cose serie. Avendo noi allora il convincimento che su
questo argomento qualcosa si debba fare, presentiamo un emendamento
che sostituisce la parte impegnativa che così risulterebbe
riscritta:
"Impegna il Governo regionale a verificare, prima di valutare
una variante del Piano di bacino di traffico per consentire la
riorganizzazione e l'eventuale potenziamento della percorrenza
massima autorizzabile nel sub-bacino di Aosta e cintura, la
possibilità di organizzare la mobilità urbana aostana con
l'utilizzo metropolitano della linea ferroviaria"
.
Assessore Pastoret, su questa vicenda delle fermate per cui ogni
6 mesi il "TG3" fa il servizio e racconta tutta la storia di quello
che abbiamo speso... riusciamo a fare il punto di questa vicenda,
perché non abbiamo ancora capito... Sappiamo che lei si sta
impegnando a mettere a fuoco la problematica ferroviaria, ma sulla
tratta della cintura urbana che può essere quella dalla fermata di
Quart a Sarre abbiamo un tracciato che non va ad interferire con la
mobilità viabilistica e che era stato a suo tempo oggetto di studi
e di spesa. Con un intervento minimale dal punto di vista
finanziario e dal punto di vista dell'infrastrutturazione potremmo
risolvere, con costi di gran lunga minori rispetto ai costi degli
autobus che girano e più girano più costano, la mobilità urbana,
perciò riteniamo che, se si vuol fare della demagogia, si può
scrivere che viene predisposta la variante e siamo poi noi i primi
a verificare quanto, con quali tempi, con quali finanziamenti - su
quali presupposti non lo abbiamo capito - questa variante verrà
attuata. Pensiamo che una scelta responsabile sia che il Governo
regionale faccia una verifica su questa possibilità, dopodiché
tutte le strade sono aperte. Non capiamo quale sia il senso di
imboccare una strada a fondo cieco o quanto meno alla cieca, perché
non c'è stato un minimo di analisi che il collega Sandri abbia
portato a supporto di tale risoluzione che ha un'impegnativa di
questo tipo. Non capiamo quindi come si possa affrontare in maniera
seria un argomento con una risoluzione che è così "tranchant" da
avere dei dubbi che sia credibile. La Giunta si impegna, ma noi
riteniamo che il percorso possa essere leggermente diverso con
costi minori e possibilità di valutare il ventaglio delle opzioni;
poi, se saranno gli autobus da privilegiare, ben vengano gli
autobus, ma partire dicendo che devono essere gli autobus... noi
qualche dubbio ci permettiamo di avanzarlo.
Si dà atto che dalle ore 18,56 riassume la Presidenza il
Presidente Perron.
Presidente
- La parola al Consigliere Sandri.
Sandri (GV-DS-PSE)
- Prima credevo che i colleghi del
gruppo "CdL" stessero scherzando, perché sono talmente fuori dal
mondo che pensavo si volessero divertire, invece ora mi sono reso
conto che strumentalmente stanno cercando di mettere in discussione
un accordo che è stato fatto a livello delle trattative e del
confronto che c'è stato da parte del Governo e una parte
dell'opposizione. Non so quanto porterà a loro buon fine questo,
certo che rientra in una questione politica di ben altra
valutazione che non quella rispetto agli autobus, perché è evidente
che il gruppo "CdL" sta mandando messaggi molto precisi alla
maggioranza per poter diventare un partner, lo ha detto qui
stasera, lo ridice su questo punto, soprattutto perché quello che
dice non è affatto in contraddizione con il testo della
risoluzione, che dice esattamente quello che ha detto il
Consigliere Frassy. Non so se l'italiano sia comprensibile, ma
"piano di bacino di traffico" è una parte del piano dei trasporti
in cui sono previsti tutti i vari tipi di soluzione, quindi
l'integrazione con la ferrovia, con le funivie, con i servizi di
taxi e di trasporto di persone con conducente, c'è una quantità di
soluzioni che preconizzare oggi, vedere in questo tipo di
provvedimento già una soluzione... credo che questo sia mettere
della malafede nei confronti degli altri, in generale chi fa questo
è perché è in malafede.
Le preoccupazioni che sono state, facendone una sintesi e
togliendo la parte ideologica, espresse dai colleghi Tibaldi e
Frassy rientrano pienamente nel testo della risoluzione, che
prevede proprio la predisposizione della variante del bacino di
traffico, l'unica vera motivazione che ha spinto a tutto questo è
che grazie non so se anche all'inquinamento delle loro auto che
arrivano da fuori Aosta... da quando è stato predisposto questo
piano di bacino di traffico ad oggi le condizioni sono
clamorosamente variate. All'epoca non avevamo l'inquinamento in
Aosta che abbiamo oggi ed è per questo motivo che andiamo a
rivedere: questo significa solo cercare di indirizzare,
indipendentemente dalle scelte autobus, taxi... la gente verso dei
trasporti collettivi, dei trasporti di insieme, piuttosto che
trasporti privati.
Credo che la risoluzione sia già corretta, abbia interpretato a
priori le perplessità espresse dal gruppo "CdL", quindi penso che
si possa mantenere il testo così com'è.
Presidente
- La parola al Consigliere Ottoz.
Ottoz (UV)
- Mentre vi leggete l'emendamento, vorrei fare
una telegrafica riflessione su questo problema, che è poi collegato
al solito problema del tunnel e dei TIR, cioè cerchiamo di
risolvere in modo ideologico problemi che sono di natura tecnica.
Vorrei tanto, quando si parla di inquinamento dei TIR, sentir
parlare di inquinamento per kg./km. trasportato, non per numero di
camion. Parimenti, quando si parla di inquinamento di Aosta
generato dai trasporti, vorrei sentir parlare di inquinamento per
passeggero/km. trasportato, perché non so se aumentando
indiscriminatamente il numero dei pullman si riesca a ridurre il
numero delle automobili e questo creerebbe un problema. Sapete che
le auto hanno un punto in cui consumano di meno per grammi di
carburante per cavallo/ora ossia la coppia massima, invece girando
costantemente al minimo per Aosta alla ricerca di un parcheggio
sono nella condizione in cui inquinano di più. C'è un'impostazione
del piano regolatore che risale alle sue origini, secondo cui
bisogna scoraggiare il traffico delle auto, fare le strade nuove da
subito strette, fare i merletti ai cordolo dei marciapiedi... della
serie: "facciamo trovare lungo a questi bastardi così non vengono
più in città in macchina". Invece, siccome ne hanno bisogno e
vengono lo stesso, l'inquinamento non si risolve. Neanche con i
pullman.
Chiudo dicendo che, siccome il problema del traffico viene
risolto in tutte le città del mondo chiamando appositi ingegneri
che usano le formule dei fratelli e del papà Bernoulli relative ai
sistemi idraulici, il traffico è un problema idraulico e non
ideologico. Temo che fin quando sarà da un lato e dall'altro un
problema ideologico, non ne verremo fuori soprattutto se vogliamo
dimuinuire l'inquinamento.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Ho ricevuto la proposta di emendamento
presentata dal gruppo "CdL", a parte il fatto che considero
pletorico il tutto, vi è una questione che rende non accettabile
questo emendamento e leggo:
"la possibilità di organizzare la
mobilità urbana con l'utilizzo metropolitano della linea
ferroviaria"
. Tale possibilità non sta in questa cosa, ma sta
in una decisione che, rispetto alla linea ferroviaria, il Consiglio
dovrà prendere come indicazione da dare al Governo regionale,
dopodiché l'Esecutivo, spero in tempi brevi, determinerà cosa
intende fare della ferrovia per quanto lo riguarda, la vuole tutta,
una parte o meno... e dovrà prevedere la possibilità di
organizzarla, perché ad oggi la possibilità di prevedere l'utilizzo
metropolitano della linea ferroviaria sta nelle stazioni che oggi
ci sono e in queste 2 famose stazioni della famosa fermata dei
geometri e l'altra in prossimità della Centrale del latte, per la
quale c'è una questione che si sta mettendo a posto... Mi dispiace,
fra l'altro, che, quando si è fatta un'analisi capitolo per
capitolo del bilancio, a nessuno sia venuto in mente di porre la
domanda, perché lì erano previste anche le risorse necessarie per
concludere l'accordo con il Comune di Aosta per sistemare da parte
regionale i "pezzi" che rimangono da mettere in piedi. Di fatto
questa mobilità urbana con l'utilizzo non metropolitano della
ferrovia, ma delle fermate ordinarie più queste 2 che si aggiungono
rimarrà, ma non si introduce questo concetto, perché il concetto di
linea metropolitana della ferrovia fa parte del vecchio studio che
fu commissionato dall'allora Assessore Riccarand e che altri studi
hanno confutato. Ho già detto che, rispetto a questa questione,
avremo la necessità, sulla base delle scelte che il Consiglio darà
come indirizzo alla Giunta, di rivedere la questione e quindi
andremo più in là rispetto ai tempi che preconizza la
risoluzione.
Presidente
- Pongo in votazione l'emendamento presentato
dal gruppo "CdL", che recita:
Emendamento
Sostituire l'impegnativa della risoluzione n. 1 con:
"il Governo regionale a verificare, prima di valutare una
variante del Piano di bacino di traffico per consentire la
riorganizzazione e l'eventuale potenziamento della percorrenza
massima autorizzabile nel sub-bacino di Aosta e cintura, la
possibilità di organizzare la mobilità urbana con l'utilizzo
metropolitano della linea ferroviaria.".
Consiglieri presenti: 30
Votanti: 27
Favorevoli: 3
Contrari: 24
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione la risoluzione n. 1:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Risoluzione
Preso atto favorevolmente dello stanziamento di 9.570.000
euro, relativo al triennio 2007/2009 per la promozione delle
iniziative volte a favorire l'uso razionale dell'energia nella
nostra Regione;
Rilevata l'opportunità di individuare ulteriori fondi per le
iniziative;
Il Consiglio regionale
Impegna
la Giunta regionale ed in specie gli Assessori competenti a
ricercare fondi anche a valere su stanziamenti nazionali ed europei
da destinare ad un uso più razionale dell'energia solare che,
nonostante le sue enormi potenzialità, risulta ancora non
adeguatamente valorizzata e quella che utilizza le pompe di calore
sfruttando, ad esempio, la presenza di un'ampia falda acquifera al
di sotto dell'abitato di Aosta.
F.to: Venturella - Bortot - Squarzino Secondina - La Torre -
Isabellon
Presidente
- La parola al Consigliere Venturella.
Venturella (Arc-VA)
- Ringraziamo anzitutto i 2 Assessori
all'industria e all'energia per aver capito l'intento di questa
risoluzione: si va verso il ricercare fondi per il solare e per
sfruttare le pompe di calore nella piana di Aosta; è un'energia
alternativa, che sarà il futuro anche per l'occupazione perché
potrebbe creare nuovi posti di lavoro.
Presidente
- La parola al Consigliere Tibaldi.
Tibaldi (CdL)
- Alcune brevi considerazioni. Non abbiamo
nulla in contrario allo sviluppo delle energie alternative perché
siamo quanto mai convinti della necessità di preservare l'ambiente
e di utilizzare le risorse che la natura offre per poter creare
energia. Ci sembra però che questa risoluzione, anzitutto
formalmente, sia scritta in una maniera contorta, anche perché si
impegna
"la Giunta regionale ed in specie gli Assessori
competenti a ricercare fondi..."
, sembra quasi che gli
Assessori competenti siano dei rabdomanti e con i loro strumenti
debbano andare a cercare alla rinfusa dei fondi da qualche parte.
Penso vi sia una terminologia più appropriata per poter delegare
queste persone ad individuare delle risorse, ma soprattutto andando
avanti si legge:
"... anche a valere su stanziamenti nazionali
ed europei da destinare ad un uso più razionale dell'energia
solare..."
che non riusciamo a capire in che contesto si
inserisce questo inciso...
(interruzione del Consigliere Venturella, fuori
microfono)
... è un refuso tipografico? Continua:
"... nonostante le sue
enormi potenzialità, risulta ancora non adeguatamente valorizzata e
quella che utilizza le pompe di calore sfruttando, ad esempio, la
presenza di un'ampia falda acquifera al di sotto dell'abitato di
Aosta"
.
Riteniamo - e proponiamo un emendamento alla risoluzione - che
si potrebbe scrivere in maniera più scorrevole e poi abbiamo
energie alternative da valorizzare: il sole, perfettamente
d'accordo, il fotovoltaico, i collettori solari che devono essere
potenziati, abbiamo una legge appena approvata che va in quella
direzione. Le pompe di calore sfruttano il calore della terra, poi
c'è l'eolico che a livello regionale potrebbe essere opportunamente
preso in considerazione. Vi sono delle zone della Regione che hanno
una presenza di vento anche costante per poter installare piccoli
aerogeneratori che possono servire ad utilizzi forse meno idonei
per il residenziale, ma molto adeguati per quanto riguarda
l'industriale. Perché non possiamo farlo? Crediamo che, oltre al
solare e alla geotermia, possa essere preso in considerazione anche
l'eolico, in questo senso proponiamo un emendamento.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Volevo chiedere ai colleghi del gruppo
"CdL" di ritirare l'emendamento, perché per il fatto che non si è
compreso l'eolico qui non vuol dire che è escluso. L'eolico
richiede una discussione che non si può svolgere in questa sala in
2 minuti, quindi ritengo che tutti siamo qui anche per valutare
l'eolico, ma che sarebbe quasi sminuire un argomento di questo tipo
affrontandolo in 2 minuti qui dentro. Vi chiedo di ritirare
l'emendamento visto che avrete la possibilità di discuterne, perché
anche la valutazione dei parchi eolici e di tutte le altre
possibilità che vengono avanti la faremo insieme nei luoghi dove se
ne potrà parlare... qui non è compreso, ma non vuol dire che è
escluso, quindi vi chiedo di ritirarlo.
Presidente
- La parola al Consigliere Tibaldi.
Tibaldi (CdL)
- Assessore, ho seguito in Commissione
tutto l'iter di approvazione della legge n. 3/2006, la nuova legge
sull'energia, abbiamo fatto diverse riunioni con esperti,
nell'esame degli articoli proposti si sono fatti riferimenti alle
diverse tipologie di energie alternative, si è parlato anche di
eolico e si è detto che eolico, solare, geotermia non sono esclusi
perché questa legge è talmente ampia da permettere di ricomprendere
qualunque tipologia di energia alternativa alla tradizionale. Non
riusciamo a capire come mai solo perché si mette il termine
"eolico", si va fuori tema, quando era già incluso nel tema nel
momento in cui abbiamo approvato quella legge; d'altronde, questa
dizione quale novità porta rispetto alla legge e all'impegnativa
che avete preso? Nessuna, allora non vediamo perché i termini
"eolico" e "geotermico" non possono essere ricompresi.
Presidente
- La parola al Consigliere Venturella.
Venturella (Arc-VA)
- Prima che venga distribuito
l'emendamento, mi permetto di riportare un po'... le pompe di
calore non sfruttano la geotermia, che è un'altra cosa: le pompe di
calore sfruttano il delta di temperatura fra l'acqua il terreno...
quindi la geotermia non c'entra nulla. L'eolico poi... figuri se
non siamo per l'eolico, ma in Valle d'Aosta studi recenti hanno
dimostrato che per l'eolico ci vuole un vento costante oltre... non
vi è la possibilità pratica, poi noi siamo sempre disponibili a
confrontarci su queste cose. Abbiamo voluto puntare sul solare
perché sono già tecnologie che non hanno più bisogno di impianti
pilota, perché è già una tecnologia consolidata che si può fare in
Valle d'Aosta da subito.
Presidente
- La parola al Consigliere Tibaldi.
Tibaldi (CdL)
- "In primis" durante le audizioni
effettuate in IV Commissioni con gli esperti del settore, non so
era presente il collega Venturella, vennero anche degli esperti
della società "Energaia", che dissero che quegli studi che lei ha
citato erano superati: non è vero che non si può sfruttare
l'energia eolica anche se incostante.
Seconda cosa: per quanto riguarda la geotermia, questa in senso
lato significa calore della terra, le pompe di calore, se non
sfruttano il calore della terra, che calore sfruttano?
Presidente
- La parola al Consigliere Maquignaz.
Maquignaz (UV)
- Non voglio rubare del tempo, però è
stata sollevata una questione importante. Condivido quello che
diceva l'Assessore di andare ad approfondire meglio la questione
degli impianti eolici. Voteremo tale risoluzione, ma va comunque
presa in considerazione questa questione, anche perché - forse i
colleghi "Verdi" non sono così aggiornati quanto pensano - vi sono
delle nuove tecnologie sugli impianti eolici molto più piccoli. Non
vorrei che dietro questa questione vi sia un problema di impatto
ambientale che gli amici "Verdi" non vogliono dire o altre cose,
anche perché sui pannelli solari troppo spesso si sentono
polemiche: che danno fastidio, che non si possono mettere. Stiamo
attenti allora, però la questione degli impianti eolici anche con
diverse tecnologie andrà presa in considerazione, non vorrei che vi
fosse dietro una questione di impatto ambientale che bloccasse un
percorso di studio e approfondimento in questa materia.
Presidente
- Pongo in votazione l'emendamento presentato
dal gruppo "CdL", che recita:
Emendamento
Sostituire l'impegnativa nel modo seguente:
"Impegna la Giunta regionale a individuare fondi, anche a
valere su stanziamenti nazionali ed europei, da destinare a un uso
più razionale dell'energia solare, geotermica ed eolica, che non
risultano ancora adeguatamente valorizzate.".
Consiglieri presenti: 30
Votanti: 27
Favorevoli: 3
Contrari: 24
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione la risoluzione n. 2:
Consiglieri presenti: 31
Votanti e favorevoli: 29
Astenuti: 2 (Frassy, Tibaldi)
Il Consiglio approva.
Risoluzione
Ricordata la legge regionale 48/95, in materia di finanza
locale, che ha portato ad un meccanismo di ripartizione dei fondi
di finanza locale sulla base di parametri, concordati con gli Enti
locali, che differenziano gli stessi Comuni sulla base della
popolazione residente (peso relativo 43,5%), quota fissa uguale per
tutti i Comuni (p.r. 29%), superficie territoriale convenzionale
(p.r. 6%), quota altimetrica media degli insediamenti (p.r. 6%)
stanze utilizzabili a fini turistici (p.r. 8,5%), addetti extra
agricoli (p.r. 7%);
Evidenziato che a decorrere dal 2002, in base alla legge
regionale 38/01 (Finanziaria 2002-2004) alla città di Aosta non si
applica la formula perequativa, basata sui predetti criteri e
prevista dall'allegato A della legge regionale 48/95, ma i
trasferimenti sono determinati dalla Giunta regionale, sentito il
CPEL, e che attualmente tali trasferimenti sono pari al 17,32%
della quota destinata ai Comuni, al netto degli interventi di
politica sociale, sulla base di un'osservazione storica delle quote
attribuite alla Città di Aosta;
Preso atto delle periodiche discussioni sui trasferimenti
finanziari dell'Amministrazione regionale alla Città di Aosta,
anche in relazione al suo ruolo di capoluogo regionale;
Ribadito che la legge regionale 48/95 prevede il
riconoscimento dell'autonomia finanziaria degli Enti locali,
fondata sulla certezza delle risorse trasferite, ed affida un ruolo
importante, per la destinazione delle risorse, al Consiglio
permanente degli enti locali;
Il Consiglio regionale
Impegna
il Governo regionale ad attivare un tavolo di confronto tra
amministrazione regionale, CPEL e città di Aosta, affinché le
problematiche di cui in premessa siano analizzate e discusse
all'interno del Comitato per la finanza e la contabilità degli enti
locali, istituito con deliberazione della Giunta regionale n. 3976
in data 8 novembre 2004, allargato ad una rappresentanza politica
della Città di Aosta.
F.to: Sandri - Vicquéry - Viérin Marco - Rini
Presidente
- La parola al Consigliere Frassy.
Frassy (CdL)
- Abbiamo parlato della città di Aosta con
la prima risoluzione, ma ne abbiamo parlato anche durante la legge
finanziaria in relazione all'ennesima proroga dei tempi che servono
all'Amministrazione comunale per poter utilizzare i fondi di "Aosta
capoluogo", fondi che dovevano essere utilizzati entro il 2002 e
che sono stati spostati come periodo finale al 31 dicembre 2008.
Questa risoluzione fa una premessa molto articolata, ma sarebbe
interessante capire qual è la conclusione, perché la conclusione
com'è scritta è quanto meno sibillina, non capiamo se il problema
di questa risoluzione sia una maggior certezza che derivi da
riparti che possono essere conosciuti all'amministrazione comunale;
se secondo qualcuno i fondi siano pochi o siano troppi, perché
l'impegnativa dice di aprire un tavolo di confronto, ma non capiamo
quali siano le conclusioni alle quali i sottoscrittori mirino
arrivare, ossia se ritengano o meno che le risorse attuali siano
troppe o troppo poche. Ci piacerebbe capire qual è l'intendimento
di questa risoluzione prima di votarla.
Presidente
- La parola al Presidente della Regione,
Caveri.
Caveri (UV)
- Molto brevemente, anche perché si era
assunto l'impegno di finire la manovra finanziaria per le 17,00,
sono le 19,28 e prendiamo atto che l'accordo non è stato
rispettato... non da voi naturalmente. Il Consiglio regionale
impegna la Giunta, e siamo d'accordo, a tenere conto di tutta una
serie di questioni che sono nate in questi anni che riguardano i
problemi dei trasferimenti finanziari in favore della città di
Aosta. La sede più adatta che è stata individuata ci convince ed è
quella del Comitato per la finanza e la contabilità degli enti
locali, che è quella dove si esamina il riparto della finanza
locale allargato ad una rappresentanza politica della città di
Aosta.
Presidente
- La parola al Consigliere Frassy.
Frassy (CdL)
- In maniera telegrafica, perché oggi
abbiamo votato la norma su Aosta capoluogo che spostava al 2008.
Devo dire che l'intervento del Presidente, che di solito sa farsi
capire perché ha capacità per farsi capire, è significativo del
fatto che vi è un accordo a discutere, non abbiamo capito se
l'accordo è a salire o a scendere, nel dubbio ci asteniamo.
Presidente
- Pongo in votazione la risoluzione n. 3:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Tibaldi)
Il Consiglio approva.
Risoluzione
Preso atto del preoccupante fenomeno del c.d. precariato, che
interessa ormai parecchi lavoratori nel settore pubblico e nel
settore privato, anche sul territorio della nostra regione;
Ritenuto necessario monitorare con la dovuta attenzione tale
fenomeno, anche al fine di dare adeguate risposte alle esigenze, di
carattere personale e professionale, dei soggetti
interessati;
Preso atto che, nel corso degli ultimi anni, in ambito
nazionale, sono stati attivati alcuni interventi, anche di fonte
legislativa, quale, ad esempio, la "legge Biagi", con la quale sono
stati individuati strumenti di flessibilizzazione del rapporto di
lavoro, al fine di creare occupazione;
Considerato, tuttavia, che tali interventi non hanno risolto
il problema della precarizzazione del lavoro e che quindi occorre
valutare azioni di diverso respiro atte a dare soluzione al
problema medesimo;
Preso atto, altresì, delle condizioni stabilite dagli attuali
strumenti di raccordo e concertazione tra Stato e Regioni, in primo
luogo il Patto di Stabilità Interno, volto prioritariamente alla
soddisfazione dell'esigenza del contenimento della spesa
pubblica;
Il Consiglio regionale della Valle d'Aosta
Impegna
La Giunta regionale a valutare il fenomeno del precariato,
che interessa l'intero mondo del lavoro, privato e pubblico, anche
sul territorio della nostra regione, mediante le analisi e le
ricerche idonee allo scopo e a farsi promotrice delle azioni più
opportune finalizzate a combattere il fenomeno medesimo.
F.to: Sandri - Vicquéry - Viérin Marco - Rini
Presidente
- La parola al Consigliere Frassy.
Frassy (CdL)
- Riteniamo che questa risoluzione, più che
occuparsi di precariato, abbia un "prefisso" che è condivisibile,
quello preistorico del concetto qui indicato, nel senso che il
concetto del posto fisso nel pubblico e nel privato forse era un
concetto che poteva avere qualche senso molto tempo fa, quando
c'era una filosofia del rapporto di lavoro rispetto alla filosofia
che oggi si va articolando dal comparto privato a quello pubblico.
Non condividiamo assolutamente il giudizio che viene dato della
"legge Biagi" nelle premesse di questa risoluzione, dove si fa
riferimento a una "legge Biagi" che crea precariato.
Negli Usa nella vita lavorativa di un qualsiasi individuo sono
messi in bilancio almeno 4 differenti rapporti di lavoro che spesso
sono anche attinenti a 4 differenti settori di lavoro. Se c'è una
cosa certa che non crea lavoro è la certezza del lavoro, perché
questa rende difficile far sì che l'imprenditore si impegni a vita
e fa sì che spesso vengano utilizzate scorciatoie come quelle del
lavoro nero o quelle di subappalti che dissimulano rapporti di
lavoro dipendente irregolare. Riteniamo che in un'economia moderna
come l'attuale - penso che qualche insegnamento ci debba venire da
quanto sta accadendo un po' più ad est rispetto all'Europa - non si
possa più ragionare con la filosofia del posto fisso, ma si debba
utilizzare con un'amplificazione di quelle forme di flessibilità
che danno garanzia occupazionale a prescindere dalla definitività
dell'assunzione: ecco perché riteniamo che un'impegnativa di questo
genere sia molto pericolosa, perché, al di là delle premesse che
possiamo anche condividere, risolvere il problema dell'occupazione,
è stato dimostrato che questo problema non lo si risolve con il
posto fisso. La "legge Biagi" ha avuto il merito di aumentare
l'occupazione nazionale e tornare a prima della "legge Biagi"
porterebbe ad incrementare le difficoltà occupazionali.
Non capiamo fra l'altro quale sia il senso di questa
impegnativa, perché cosa vuol dire
"impegnare la Giunta a
valutare il fenomeno del precariato"
? Se la valutazione è di
tipo politico, o etico, o economico... penso che ognuno di noi sia
in grado di fare la propria valutazione; se è di tipo statistico,
non vi è bisogno di impegnare la Giunta perché vi sono organi
preposti a valutare e monitorare i fenomeni dell'occupazione,
precariato compreso. Vorrei capire quali sono le analisi e le
ricerche che qualcuno ritiene di poter fare; di conseguenza, penso
che qui vi sia l'opportunità per la Giunta di dare gli ennesimi
incarichi che spesso vengono dati con molta fantasia senza bisogno
che sia il Consiglio a chiederglielo. Riteniamo sia discutibile che
si possa parlare di precariato pubblico e privato mettendoli sullo
stesso piano; se c'è un precariato che è immorale, è il precariato
pubblico quando viene fatto per mantenere strutture fisse, e allora
faccio riferimento a fenomeni noti, ad esempio quelli che
riguardano il comparto degli assistenti alle mostre sono fenomeni
che riguardano un comparto molto più grande che è il comparto degli
operai forestali. Sono queste le scelte che dovrebbero essere
fatte, ma qui non sono scelte di precariato, ma sono scelte di
essere coerenti con gli obiettivi dell'amministrazione pubblica,
che, se ritiene di avere 6-700 operai forestali, è giusto che li
metta a ruolo, non è giusto però che continui ad utilizzare questi
rapporti di lavoro come una sottile pressione psicologica che
induce il lavoratore o chi ambisce ad essere riconfermato a
mantenere un atteggiamento di accondiscendenza politica nei
confronti dell'amministratore o del dirigente di turno: ecco perché
riteniamo che questa risoluzione non dica nulla e che sia
totalmente non condivisibile dal nostro gruppo.
Presidente
- Pongo in votazione la risoluzione n. 4:
Consiglieri presenti e votanti: 30
Favorevoli: 27
Contrari: 3
Il Consiglio approva.
