Classificazione
ZONA FRANCA


Resoconto integrale del dibattito dell'aula
Oggetto del Consiglio n. 1768 del 10 gennaio 2001 - Resoconto
OGGETTO N. 1768/XI Risultanze dell’incarico
conferito alla Finaosta in merito all'individuazione di soluzioni
alternative all’attuale sistema di distribuzione di
merci in esenzione fiscale. (Interrogazione)
Interrogazione Premesso:
- che i generi alimentari in esenzione fiscale contingentati
comportano costi di gestione superiore ai benefici che ne derivano
ai cittadini;
- che la Giunta aveva incaricato Finaosta
all’inizio dell’anno 2000 di studiare
soluzioni alternative;
i sottoscritti Consiglieri regionali
Interrogano
il Presidente della Giunta per sapere quali siano i risultati
dell’incarico conferito a Finaosta.
F.to: Frassy - Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Nel rispondere
all’interrogazione vorrei fare una precisazione.
Nelle premesse si dice che i generi alimentari in esenzione fiscale
comportano costi di gestione superiori ai benefici che ne derivano
ai cittadini. I dati in nostro possesso ci dicono che, a fronte di
costi che vengono assunti dalla pubblica amministrazione per 550
milioni, derivano ai cittadini dei benefici ammontanti a 1.250
milioni. Ciò non vuol dire che il sistema non debba essere rivisto,
soprattutto in considerazione del fatto che non tutto il
contingente viene utilizzato, ma solo il 60 percento.
Per venire all'interrogazione, con la deliberazione della Giunta
regionale n. 285/2000 è stato affidato a Finaosta un incarico per
la realizzazione di uno studio finalizzato all'analisi e
all'individuazione di possibili soluzioni delle problematiche di
utilizzo e di gestione dei contingenti di beni in esenzione
fiscale, con la sola esclusione dei carburanti e
dell’olio lubrificante, che sono disciplinati dalla
legge 27 febbraio 1998, n. 7 e successive modificazioni.
L’incarico prevedeva lo studio della normativa
vigente e degli adempimenti connessi, l’impostazione
di una o più alternative di amministrazione dei contingenti e di
indicazioni per il miglioramento delle modalità di gestione, con
definizione delle finalità e delle caratteristiche dei sistemi
proposti, un'analisi economico-organizzativa dei nuovi sistemi
proposti.
L’incarico è stato accettato dal Consiglio di
Amministrazione della Finaosta in data 3 marzo 2000.
Per quanto riguarda i contenuti dello studio, con nota del 25
agosto 2000 Finaosta ha trasmesso lo studio citato in oggetto, il
quale si compone dei seguenti contenuti: approfondimento degli
elementi di maggiore rilevanza e criticità
dell’attuale sistema di gestione amministrativa e
dei generi contingentati e le ricadute del medesimo sul tessuto
economico produttivo e sociale locale; individuazione di possibili
soluzioni alle principali criticità riscontrate; approfondimento
delle alternative proposte ritenute più opportune ed efficaci
nell’ottica di consentire il pieno utilizzo dei
contingenti di beni e merci in esenzione fiscale e di
semplificazione dell’azione amministrativa di
gestione dei medesimi.
Lo studio condotto da Finaosta è stato portato
all’esame della Giunta regionale, che ha inteso
richiedere un ulteriore approfondimento su una delle soluzioni
proposte. L’approfondimento concerne
l’alternativa che prevede
l’implementazione di un sistema informativo simile
al sistema utilizzato per i buoni carburanti in esenzione fiscale,
distribuiti mediante carta a microprocessore comunemente denominata
"Carte Vallée". Il sistema di amministrazione proposto è basato
sull’utilizzo di terminali periferici POS da parte
dei grossisti di beni in esenzione fiscale e della carta a
microprocessore da parte dei commercianti al dettaglio, e
conseguentemente sull’immissione in vendita libera
al pubblico delle merci e dei beni in esenzione fiscale. Quindi non
si utilizza la Carte Vallée da parte dei singoli utenti in
alternativa alle attuali tessere, ma la tessera a microprocessore
si ferma al livello dei dettaglianti.
Il sistema di cui trattasi dovrebbe consentire di incrementare
il grado di utilizzo dei contingenti di beni e merci in esenzione
fiscale e, nel contempo, di semplificare l’azione
amministrativa di gestione dei medesimi, riducendo i costi di
gestione sia per l’Amministrazione regionale, sia
per gli operatori economici locali.
L’approfondimento richiesto concerne
indicativamente le modalità amministrative di monitoraggio e
controllo delle quantità dei contingenti dei beni in esenzione
fiscale, la fattibilità tecnica del sistema informatico di
trasferimento dei dati dagli operatori economici alla struttura
competente dell’Amministrazione regionale, nonché la
compatibilità dell’alternativa proposta con limiti
fissati dall’Unione europea in termini di aiuti di
Stato.
Président
La parole au Conseiller Frassy.
Frassy (FI) Mi sembra di capire che lo studio prosegua, nel
senso che al momento attuale non ci siano ancora definizioni sulle
procedure da adottare.
Due considerazioni. La prima sulle premesse, sulle quali si è
soffermato anche l’Assessore, in quanto
probabilmente il dato dell’Assessore non tiene in
conto i costi che devono supportare i comuni nella distribuzione
delle tessere e nella gestione delle tessere.
Probabilmente i 550 milioni sono i costi diretti che sostiene
l’Amministrazione regionale, ai quali vanno sommati
i costi della gestione e i costi della distribuzione, al di là del
fatto che poi questa analisi su costi di gestione maggiori rispetto
ai benefici era un'analisi che per certi versi riprendeva quanto
dichiarato dal Presidente della Giunta in una dichiarazione alla
stampa del febbraio 2000, in cui affermava che:
"Il costo
dell’operazione tessere finisce per essere superiore
al beneficio che ne deriva ai cittadini valdostani"
. Immagino
che non fossero le tessere dell’Union, che fossero
quelle dei beni in questione! Di conseguenza penso che le premesse
siano comunque corrette.
Per quanto riguarda le conclusioni, non siamo molto soddisfatti,
perché per arrivare ad una soluzione l’Assessore non
ha prospettato un termine, ma ha solo confermato che ci sono delle
ipotesi sulle quali si sta ragionando. Auspichiamo che questo
"rustling", per usare un termine corrente, possa essere
perfezionato nell’anno che si è appena iniziato,
affinché dal 2002 possa essere gestita in maniera più utile per i
cittadini, ma anche meno dispendiosa per
l’Amministrazione, l’esenzione dei
generi in esenzione fiscale.
