Classificazione
ENERGIA



Oggetto del Consiglio n. 48 del 24 settembre 2008 - Resoconto
OGGETTO N. 48/XIII - Interrogazione: "Eventuali convenzioni
stipulate dalla Regione con le aziende fornitrici di energia
elettrica per agevolazioni tariffarie a favore dei cittadini
valdostani".
Interrogazione
Visto l'art. 38 della legge regionale 15 aprile 2008, n. 9
(Interventi regionali per il contenimento dei costi dell'energia
elettrica) che prevede per i titolari di utenze domestiche,
destinate ad abitazione principale ubicate in Valle d'Aosta, sul
solo costo relativo alla componente energia, a far data dal
1/1/2008, uno sconto del 30% praticato direttamente in
bolletta;
Considerato che gli interventi regionali consistono nel
rimborso alle imprese fornitrici di energia elettrica che abbiano
stipulato con la Regione un'apposita convenzione degli oneri
conseguenti all'applicazione dello sconto;
Ricordato che l'onere complessivo derivante dall'applicazione
del sopraccitato articolo è determinato, per l'anno 2008, in euro
3.000.000 e che entro trenta giorni dalla data di entrata in vigore
della suddetta legge deve essere altresì individuata, ai sensi
dell'articolo 8 della l.r. 45/1995, la struttura regionale
competente;
Evidenziato che al momento nessun utente valdostano ha ancora
beneficiato di tale sconto in bolletta;
i sottoscritti Consiglieri regionali
Interrogano
l'Assessore competente per sapere:
1) se le convenzioni con le aziende fornitrici di energia
elettrica sono state predisposte e se si è individuata, come
previsto dalla legge regionale 45/1995, la struttura regionale
competente;
2) se e quando i cittadini valdostani potranno usufruire di
tale sconto in bolletta.
F.to: Bertin - Cerise Giuseppe - Chatrian - Louvin - Morelli
Patrizia
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Intanto mi fa senso che non sia
stato possibile discutere il punto n. 5 con il punto n. 9,
probabilmente darò la stessa risposta e vedremo se questa potrà
essere soddisfacente.
Innanzitutto la legge n. 9 dell'aprile di quest'anno è entrata
in vigore il 30 aprile, quindi a partire da giugno... c'è stato
chiaramente un ritardo - lo diciamo con tutta tranquillità - dovuto
al fatto che la Giunta si è insediata a luglio... dicevo che la
legge è entrata in vigore a fine aprile, chiaramente nei mesi di
giugno e luglio... come sapete, la nuova Giunta è entrata al lavoro
al mese di luglio, è chiaro che fra le sue incombenze e i suoi
doveri ha anche affrontato questo tema. Bisogna ricordare che i
fatti o, meglio, i termini fissati dalla legge non hanno natura
perentoria, ma ordinatoria, con questo però non vogliamo sottrarci
con onestà intellettuale che siamo un po' in ritardo sulla
tempistica fissata dalla legge, ma onestamente anche qui possiamo
dire che non siamo stati fermi. La Giunta ha dato mandato al
sottoscritto e all'Assessore Pastoret di seguire l'iter di
attuazione della stessa legge, ossia per il contenimento dei costi
di energia elettrica per le utenze domestiche destinate
all'abitazione principale meglio conosciuta come prima casa. Con
l'Ufficio legale si sta concludendo l'iter di definizione della
bozza di convenzione da sottoporre alla società di vendita di
energia elettrica in Valle d'Aosta, tale schema-tipo sarà pronto
fra qualche giorno, entro quella data si potrà poi assegnare alla
competente struttura amministrativa l'assegnazione di seguire la
funzionalità e quant'altro e l'attuazione della legge. La domanda
che credo sia più di tipo politico è quando i Valdostani potranno
vedere in bolletta gli effetti della legge... che è presentata sia
dal punto n. 5 iscritto a questo ordine del giorno, sia dal punto
n. 9. Si ribadisce che gli effetti sono comunque retroattivi a
partire dal 1° gennaio di quest'anno, il tutto è previsto dalla
legge, quindi i Valdostani si troveranno sulle prime bollette in
attuazione delle convenzioni con le società di vendita anche il
pregresso e quindi non perderanno nessun centesimo in merito
all'intenzione della legge attualmente in vigore.
Président
- La parole au Conseiller Bertin.
Bertin (VdAV-R)
- Non si può fare a meno di evidenziare
una certa delusione per la risposta fornitaci dall'Assessore a
questa nostra interrogazione, soprattutto se si considera che
questa Giunta ha assunto come propria
devise
- si direbbe in
francese - come proprio motto, almeno a parole, "daremo delle
risposte concrete". Una sorta di parola d'ordine ripetuta in tutte
le occasioni possibili ed immaginabili; all'atto pratico però,
almeno in questa occasione, risposte concrete poche, per non dire
nessuna. Insomma quello delle "risposte concrete", alla prova dei
fatti, rischia di essere un vuoto
slogan
pubblicitario e
nulla più. Sei mesi per identificare un ufficio, ossia la struttura
regionale competente... quando la legge regionale prevede 30 giorni
dall'entrata in vigore... nell'articolo 8 della legge n. 45/1995...
stesso discorso vale per lo schema-tipo di convenzione con le
imprese fornitrici di energia, che doveva essere approvato dalla
Giunta regionale anch'esso entro 30 giorni dall'entrata in vigore
della legge. Che dire? In fatto di risposte concrete non saprei, ma
certamente vi siete presi il tempo per una lunga ed ampia fase di
riflessione. A questo proposito nella passata legislatura, bisogna
riconoscerlo, eravate stati molto più dinamici e tempestivi. In
effetti in piena campagna elettorale, il 15 aprile, ultimo
Consiglio regionale, senza perdere ulteriore tempo è stata
approvata questa importante norma volta a dare un sostegno alle
famiglie attraverso il contenimento delle spese energetiche. Finita
la campagna elettorale, però, al dinamismo si è sostituita una
lunga fase di riflessione. Riflettere è un fatto positivo e non può
che fare bene ma, come per tutte le cose, non bisogna esagerare,
soprattutto in questo caso, quando ci sono 3 milioni di euro
destinati alle famiglie valdostane chiusi nel cassetto e al momento
ancora nessun utente valdostano ha beneficiato di questo sconto
nella bolletta, uno sconto che, più o meno, su una bolletta di 500
euro corrisponde a 80 euro, in ogni caso uno sconto significativo.
Non possiamo pertanto che invitarvi ad accelerare la riflessione,
ricordandovi che i Valdostani aspettano e che i contatori
continuano a girare.
