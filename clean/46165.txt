Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2631 del 13 luglio 2023 - Resoconto
OGGETTO N. 2631/XVI - Interrogazione: "Prevenzione degli atti
vandalici durante i lavori di riqualificazione del Quartiere Cogne
da parte dell'Arer".
Bertin (Presidente) -
Punto n. 21. Risponde il Presidente
della Regione, a cui passo la parola.
Testolin (UV) -
Il Consigliere Manfrin chiede
all'Assessore competente di conoscere: "Quali siano le azioni messe
in campo per la prevenzione degli atti vandalici summenzionati,
anche in considerazione dei lavori di riqualificazione del
Quartiere Cogne".
Premesso che purtroppo la prevenzione degli atti vandalici e dei
reati in genere non è mai semplice, anche in questo caso, come in
quello precedente appena discusso con il Consigliere Marquis, è
alquanto anomalo che debba essere il Consiglio regionale ad
occuparsi di questioni che attengono direttamente al Comune di
Aosta e sulle quali la Regione non ha alcuna competenza, né diretta
né su rogatoria.
Per il resto, abbiamo appreso favorevolmente che il Comune di
Aosta ha avviato sabato 17 giugno scorso una serie di incontri con
la popolazione del Quartiere Cogne per coinvolgere i residenti
nelle scelte finalizzate alla realizzazione degli interventi di
riqualificazione del Quartiere previsti dal programma "PINQuA",
così come nelle azioni comunicative condivise nell'ambito del
Comitato di vigilanza del 29 marzo scorso.
Tra gli aspetti emersi nel corso di quest'incontro, a quanto
riportato dagli organi di stampa, la sicurezza è sicuramente uno
degli aspetti più evocati nel concetto più ampio della
riappropriazione da parte dei residenti del loro Quartiere che si
realizza attraverso azioni coordinate che vanno dai sistemi di
videosorveglianza già presenti per il controllo dei principali
spazi pubblici del Quartiere come la scuola, i giardini e l'area di
mercato, all'illuminazione pubblica, alle politiche insediative e
non ultimi i controlli della Polizia locale e delle Forze
dell'ordine, e ovviamente di un'adeguata informazione ed un
atteggiamento consapevole e partecipativo della popolazione.
Anche in questo caso, pertanto, il soggetto a cui rivolgere le
domande è il Comune di Aosta, che ha le competenze e le capacità
progettuali ed operative per rispondere alle aspettative dei suoi
cittadini, se del caso con la collaborazione che il livello
regionale ha sempre assicurato, quando necessario.
Per chiudere questa disamina, per quanto riguarda le iniziative
all'interno del COSP sono stati sollecitati soprattutto dalle Forze
dell'Ordine il potenziamento di quelli che sono i posizionamenti
della videosorveglianza, che nei settori più delicati sono stati
assolutamente implementati, ne sono segnalati di ulteriori ed è uno
dei metodi più puntuali per incidere su quella che può essere la
sicurezza sul territorio, non solo del Comune di Aosta, ma sul
territorio in generale. Chiaramente, non ha effetti preventivi dove
per prevenzione è chiaro che deve essere allestito anche un
presidio da parte delle Forze dell'Ordine e della Polizia
municipale, così come si è provveduto a fare.
Presidente -
Replica il consigliere Manfrin.
Manfrin (LEGA VDA) -
Prendo atto della sua risposta ma mi
permetta di mettere alcuni puntini sulle i.
Non so per quale motivo, nella suddivisione che la Giunta fa,
sia stata messa in capo alla sua competenza quest'iniziativa,
perché io non ho minimamente riportato né scritto COSP o altre
cose; non ho chiesto questioni relative alla sicurezza né altro, ma
ho semplicemente detto: preso atto che vi sono stati degli atti
vandalici e che però attualmente c'è in corso una riqualificazione
del Quartiere Cogne, cosa si intende fare? Io immaginavo che
l'Assessore Sapinet mi dicesse che nell'ambito dei lavori si era
immaginato di potenziare il servizio di videosorveglianza e lei
dice che questa non è competenza del Consiglio, però secondo me ha
aggiunto un qualcosa di molto interessante, perché lei ha evocato
l'incontro che il Comune di Aosta ha tenuto all'interno del
Quartiere per - lei dice - spiegare, raccogliere informazioni e
quant'altro.
Allora, visto che ero presente, mi permetto di fare un
bell'excursus su questo incontro
-
e c'erano anche i
colleghi di Forza Italia
-
, che subito nell'ingresso... A
parte che è stato promosso in maniera un po' carbonara, con dei
fogli appiccicati negli androni senza pubblicizzarlo a livello
pubblico, forse non si voleva che partecipasse un po' troppa gente
al di fuori del Quartiere, non si voleva far sapere, si sono
appiccicati solo dei fogliettini... Arrivavi e c'era qualcuno che
ti chiedeva subito nome, cognome, mail, numero di telefono e se non
firmavi quasi quasi non potevi entrare. Già questa era una cosa
abbastanza divertente.
Nel salone di questa scuola, in cui appunto siamo entrati,
praticamente c'erano una cinquantina di posti e le prime due file
erano occupate da cooperative, dipendenti di cooperative,
animatori, quello che faceva le foto pagato dal Comune, quello che
faceva il video pagato dal Comune, lo psicologo assunto dal Comune
che faceva la sua bella piazzata e degli abitanti del Quartiere,
forse, ce n'erano una decina, che quando si sono permessi di dire:
"Le piste ciclabili fanno schifo, quello che state facendo fa un
casino, ci sono un sacco di atti vandalici"... Io l'appunto me lo
sono fatto.
Come io ho ripetuto più volte in quest'Aula, nei due grattacieli
che dovrebbero essere abbattuti ci sono degli abusivi, perché tutte
le notti ci sono le luci che si accendono; quei grattacieli sono
murati, hanno messo del compensato davanti, non ci può entrare
nessuno, ma c'è gente che ci entra, quindi è pieno di abusivi.
Quando le persone provavano a dire " Ma guardate che... ",
sapete cosa ha detto la persona che gestiva, che era
dell'Università di Torino, credo? "Queste idee tenetevele al
caldo"; come la maestra che dice: "La lingua tienila al caldo, non
dire queste sciocchezze adesso, poi dopo facciamo un bel muro dove
mettete i post-it e dite le vostre belle idee come se foste dei
bambini, scrivete le vostre belle idee e poi le prenderemo in
considerazione". Una roba di un livello imbarazzante.
Se riteniamo che questo sia il livello con il quale si
affrontano i problemi, io sinceramente credo che sia proprio il
modo sbagliato, anche perché tendenzialmente, quando si fanno delle
scelte su una zona, prima si chiede l'opinione delle persone, poi
si fanno delle scelte. Se io faccio delle scelte, faccio degli
appalti, metto tutta a gara, poi comincio a costruire e poi dico:
"Oh, ma cosa ne pensate? Vi piace?", non è che proprio faccio il
percorso migliore, anche perché tendenzialmente se dicono di no,
"Va beh, ve lo fate piacere e va bene così", tipo la piazzetta che
è stata fatta.
Detto questo però, la competenza su questo non è del Comune di
Aosta perché i lavori li sta facendo l'ARER, i lavori di
riqualificazione del Quartiere li sta facendo l'ARER, e il fatto
che vi siano delle centraline armadio che proteggono gli
allacciamenti di fibra ottica del Quartiere che vengono sabotate,
il fatto che vi siano degli abusivi che sono sia nel condominio che
è in gestione al Comune di Aosta, sia nel condominio che deve
essere abbattuto che è in gestione alla Regione, obiettivamente è
un problema piuttosto serio.
Se si dice che non si può fare niente o che questa non è
competenza della Regione, io obiettivamente mi metto abbastanza le
mani nei capelli.
Comunque, mi auguro davvero che il Comune organizzi degli altri
bellissimi incontri con gli abitanti del Quartiere perché così
anch'io sarò presente e questa volta interverrò invece di stare
zitto attaccato al muro a guardare lo spettacolo e lo scempio che è
stato creato, a questo punto interverrò così dirò anche la mia e
così vedremo cosa avranno da dire i signori che presentano gli
interventi.
