Classificazione
AMBIENTE
Inquinamento
INDUSTRIA



Oggetto del Consiglio n. 2385 del 10 gennaio 2007 - Resoconto
OGGETTO N. 2385/XII - Verifica dell'efficacia di interventi
disinquinanti posti in essere dalla Cogne Acciai Speciali.
(Interrogazione)
Interrogazione
Richiamata la propria interpellanza n. 175/06 in merito
all'autorizzazione, rilasciata alla Cogne Acciai Speciali (CAS) di
attivare in via sperimentale un impianto di sodatura
riducente;
Ricordato che nella deliberazione di Giunta regionale n. 1203
del 28 aprile 2006 si stabiliva l'effettuazione di un monitoraggio
ambientale per verificare l'efficacia del trattamento e per
definire gli inquinanti emessi e i relativi limiti di
emissione;
i sottoscritti Consiglieri regionali
Interrogano
L'Assessore competente per conoscere:
1) quali autocontrolli ha effettuato la Cogne Acciai
Speciali, con quali modalità e risultati;
2) quali controlli e monitoraggi ambientali ha effettuato
l'ARPA, con quali modalità e risultati;
3) se, durante la sperimentazione dell'impianto sono sorti
dei problemi di funzionamento dello stesso.
F.to: Venturella - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio ricordare che con la deliberazione
della Giunta regionale n. 1203 del 28 aprile 2006, è stato
autorizzato l'esercizio, presso lo stabilimento "Cogne" di Aosta,
di un impianto di sodatura riducente, in via sperimentale, proposto
dalla società stessa, al fine di trovare una soluzione per
eliminare la produzione di cromo esavalente in una fase di
trattamento dell'acciaio speciale.
Il punto 3 della deliberazione della Giunta regionale prevedeva
che la "CAS" presentasse, e così ha fatto, un piano di monitoraggio
ambientale finalizzato a verificare l'efficacia del sistema, nonché
gli inquinanti eventualmente presenti nelle emissioni anche al fine
della fissazione dei relativi limiti, da autorizzare ai sensi del
decreto legislativo 3 aprile 2006, n. 152. Il piano è stato
regolarmente predisposto e presentato nei termini fissati dalla
deliberazione ed approvato sia dalla Regione che dall'ARPA, in data
20 luglio 2006. L'impianto è stato realizzato a partire dal mese di
maggio 2006 ed è entrato in esercizio gradualmente fino a
raggiungere la piena attività a luglio 2006; da allora gli
autocontrolli della "CAS" e i controlli dell'ARPA sono stati
effettuati in contemporanea settimanalmente a partire dal 18 luglio
2006 e fino al 5 ottobre 2006, ed i relativi risultati, riportati
nella relazione della "CAS" del 20 ottobre 2006 e dell'ARPA del 19
ottobre 2006, hanno evidenziato l'assenza di cromo esavalente sia
nel bagno in cui l'acciaio viene immerso per il trattamento, che
nelle emissioni, peraltro risultate irrilevanti, in relazione alle
particolari modalità tecniche di immersione via via adottate dalla
"CAS", anche attraverso la modifica strutturale concordata con la
Regione e l'ARPA nel corso delle riunioni tecniche periodiche
tenutesi regolarmente fin dall'avvio dell'impianto. A partire dal
mese di ottobre, tenuto conto dei risultati positivi ottenuti, su
proposta anche dell'ARPA, i controlli di monitoraggio vengono
effettuati con cadenza mensile. I risultati dei mesi di novembre e
di dicembre confermano l'andamento fortemente favorevole del
sistema instaurato.
I campionamenti e le analisi di monitoraggio sono stati eseguiti
in conformità alle metodiche ufficiali riportate nel DM 25 agosto
2000, e i controlli hanno riguardato la ricerca di cromo, nichel e
cromo esavalente, sia nei bagni che nei vapori che potrebbero
provocare eventuali emissioni in atmosfera. Tutte le attività
tecniche ed analitiche sono state espletate anche tenuto conto
dell'eventuale ricaduta nell'ambiente di lavoro di possibili
emissioni derivanti da queste operazioni. Sono controlli richiesti
e fatti in collaborazione con il Servizio di prevenzione e
sicurezza negli ambienti di lavoro nel periodo giugno-luglio 2006,
nell'ambito di una specifica campagna triennale di controllo sulle
attività insalubri, che ha riguardato l'intero stabilimento "Cogne"
di Aosta, ed hanno confermato l'adeguatezza dell'impianto per
quanto riguarda anche questo aspetto.
Presidente
- La parola al Consigliere Venturella.
Venturella (Arc-VA) -
Grazie, Assessore, per le sue
risposte molto tecniche e precise; vi sono però alcuni "se" e
alcuni "ma", e vedo subito di spiegarmi.
Senza enfasi, ma con la solita sicurezza nel citare cifre,
l'Assessore dice: "dai controlli effettuati settimanalmente risulta
che nelle emissioni, soprattutto rispetto al cromo esavalente, non
vi è più traccia di qualsiasi tipo"... bella scoperta! Anche perché
di cromo esavalente... già nella riunione del 18 aprile 2006,
quell'incontro tecnico fra "CAS", ARPA e Regione, già tutti
sapevano che il nuovo processo sulla base della reazione chimica
messa in campo non si poteva produrre cromo esavalente, perché dal
punto di vista chimico non vi sarebbero state tracce di cromo
esavalente nelle emissioni perché non più prodotto; quindi,
Assessore, dire che il cromo esavalente non c'è più, che siamo a
posto, è un po' un peccato veniale, è una leggera manipolazione
delle informazioni, perché sapevamo già prima che il cromo
esavalente non sarebbe stato prodotto... si sapeva già! Il problema
riguarda il metodo con cui si fanno i controlli, ma soprattutto la
preponderanza sia nelle analisi che dei tempi di analisi
dell'autocontrollo della "CAS", del fatto che ARPA controlla, ma -
chissà come mai! - contemporaneamente alla "CAS".
Noi crediamo che i controlli dovrebbero essere fatti in maniera
distinta per evitare normali sovrapposizioni dei risultati delle
emissioni nel tempo, ma anche per migliorare una certa capacità di
autonomia di giudizio del "braccio operativo" regionale sul
controllo delle emissioni rispetto alla preponderanza, soprattutto
in zona "CAS", della "CAS" stessa; quindi una questione di metodo:
che i controlli e gli autocontrolli vengano fatti, sì, ma
distintamente, non contemporaneamente!
Secondo aspetto: il problema, che non era del cromo esavalente
perché si sapeva già prima che eliminandolo dal processo produttivo
dal punto di vista chimico non ci sarebbe più stato, era del
trascinamento delle particelle solide nel processo di produzione
delle gargelle e non sto ad approfondire, perché credo che a
nessuno interessi, ma una risposta, Assessore, sul fatto delle
cosiddette "polveri" lei non me l'ha data, che era fra l'altro
materia sia dell'interpellanza mia del luglio 2006, che di oggi...
abbiamo chiesto notizie non solo sul cromo esavalente che si sapeva
già che non c'era, ma su altri inquinanti!
Credo che una riflessione sul modo di condurre i controlli e gli
autocontrolli, sulla possibilità che ARPA vada in "CAS" in maniera
autonoma... anche perché, se volete, i controlli devono essere
fatti a sorpresa. Giustamente l'Assessore dice che i "NAS" entrano
in Ospedale a sorpresa, ma perché ARPA deve avvisare una settimana
prima "CAS" per entrare a fare i controlli? Non ha senso, è sulla
metodologia, quindi non siamo assolutamente... e poi sui controlli
fatti dal Corpo forestale sui punti di emissione sull'acqua
torneremo, sul fatto che ci vuole il preavviso, bisogna sempre
avvisare... quando si parla di forti potentati economici bisogna
sempre avvisare...
Cerise (UV) -
(fuori microfono) ... lo permette la
legge...
Venturella (Arc-VA) -
... sì, ma non prevede il
rimandare, il dire oggi "no", perché abbiamo processi produttivi...
Assessore, si sa benissimo come funziona, quindi ci riteniamo
parzialmente soddisfatti della risposta e soddisfatti del fatto che
finalmente è verificato che il cromo esavalente non viene più
prodotto, ma questo lo sapevamo già prima!
