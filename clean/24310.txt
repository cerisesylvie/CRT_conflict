Classificazione
BILANCIO E CONTABILITA' REGIONALE



Oggetto del Consiglio n. 3263 del 24 gennaio 2008 - Resoconto
OGGETTO N. 3263/XII - Comunicazione di provvedimenti
amministrativi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2007 ha autorizzato la Giunta regionale ad apportare,
per l'anno 2007, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2007;
Prende atto
della comunicazione delle seguenti deliberazioni della Giunta
regionale:
Oggetto n. 3587 in data 14 dicembre 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009 e conseguente
modifica al bilancio di gestione per l'iscrizione di somme
derivanti da contributi e sanzioni versate dalla Cogne Acciai
Speciali S.p.a. e dall'Atos Origin Italia S.p.a. da destinare al
fondo regionale per l'occupazione delle persone disabili, ex
articolo 34 l.r. n. 7/2003.
Oggetto n. 3589 in data 14 dicembre 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009, e conseguente
modifica al bilancio di gestione, per l'iscrizione di assegnazioni
statali.
Oggetto n. 3590 in data 14 dicembre 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009, e conseguente
modifica al bilancio di gestione per il recupero delle risorse
disponibili del fondo unico aziendale e non utilizzate alla
chiusura dell'esercizio finanziario 2006 da portare in aumento
delle risorse dell'anno 2007 e per il medesimo fondo.
Oggetto n. 3591 in data 14 dicembre 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009 e conseguente
modifica al bilancio di gestione per l'iscrizione di proventi
derivanti da sanzioni disciplinari inflitte a dipendenti regionali
da destinare ad attività sociali.
Oggetto n. 3699 in data 21 dicembre 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009 per variazioni tra
capitoli appartenenti al medesimo obiettivo programmatico e
conseguente modifica al bilancio di gestione.
Presidente
- Il punto n. 33 in accordo fra
l'interpellante e l'Assessore viene rinviato a più tardi.
La parola alla Consigliera Squarzino Secondina.
Squarzino (Arc-VA)
- Relativamente alla deliberazione n.
3587, visto che si delibera l'introito di somme derivanti da
contributi e sanzioni versate dalla "CAS S.p.a." e dalla "Atos
Origin Italia S.p.a." da destinare al finanziamento del Fondo
regionale per l'occupazione delle persone disabili, il tutto
ammonta a 135.513 euro, vorrei avere delle precisazioni al
riguardo, in particolare quante persone disabili avrebbero dovuto
occupare la "CAS S.p.a." e l'"Atos" e se sono previsti dei progetti
ulteriori rispetto al programma già di inserimento nel lavoro delle
persone disabili, visto che queste somme fanno parte del capitolo
relativo alle iniziative per favorire l'inserimento nel lavoro
delle persone disabili... dal 14 dicembre 2007. Non credo che il
piano di iniziative per sostenere l'inserimento al lavoro delle
persone disabili a questa data: 14 dicembre 2007, avesse ancora una
parte da realizzare, ma forse bisognerà prevedere nuove iniziative,
volevo capire come vengono utilizzate le risorse per queste nuove
iniziative.
Presidente
- La parola al Consigliere Sandri.
Sandri (PD)
- In parte riprendo l'osservazione fatta
dalla collega Squarzino, perché qui c'è un dato che non è
particolarmente brillante per l'Assessore alle politiche del
lavoro, che non vedo, perché nella risposta all'interrogazione che
avevamo fatto aveva parlato di qualche società privata, ma senza
citare né la "CAS", né la "Atos Origin", che oggi credo abbia
cambiato nome...
Caveri
(fuori microfono)
- ... non sappiamo ancora
se ha cambiato nome...
Sandri (PD)
- ... comunque capire come mai
l'Amministrazione non ci aveva segnalato questo problema per quanto
riguarda la "CAS" e l'"Atos Origin". È interessante sapere a quanti
posti di lavoro non coperti... forse è stato l'Assessore Fosson che
ci aveva risposto su questo... il Presidente Caveri... e quindi
capire quanti posti di lavoro non sono coperti da personale che è
in quota invalidi.
L'altra osservazione è sulla deliberazione n. 3591, perché è
originale, nel senso che è uno dei segni dello spreco della Valle
d'Aosta. C'è una deliberazione che viene in Consiglio regionale,
che sarà costata alla Regione in termini di occupazione di tempo
notevole, per una variazione di bilancio per euro 62,81 per
proventi da sanzioni disciplinari: vorrei sapere qual è quel dramma
disciplinare che ha provocato una sanzione di 62,81 euro e chi è il
poveretto che si è trovato in questa situazione, perché mi pare che
siamo arrivati al ridicolo!
Président
- La parole au Président de la Région,
Caveri.
Caveri (UV)
- Quando ho fornito anche in forma scritta la
risposta riguardante la situazione degli handicappati nelle aziende
private, sicuramente tale dato c'era, io in questo momento non ce
l'ho, per cui mi rimetto alla comprensione dei 2 Consiglieri, farò
avere una nota, perché, nel momento in cui a noi chiedono la
variazione di bilancio per questo, noi non la discutiamo, perché
sono i funzionari che ci chiedono di spostare; le ragioni purtroppo
al momento non mi sono chiare, quindi vi farò avere una nota.
Président
- La parole au Conseiller Frassy.
Frassy (CdL)
- Penso che sulla deliberazione n. 3587 -
che riguarda l'introito di quote che deduciamo dall'oggetto, ma
anche da come è articolata la deliberazione riguardano la
violazione della legge statale n. 68/1999, preposta a garantire il
diritto al lavoro ai disabili e agli invalidi - vi sia da fare una
considerazione di tipo etico-politico. Le aziende qui citate,
Presidente Caveri, non sono aziende qualsiasi, ma sono aziende che
usufruiscono di ingenti finanziamenti pubblici, sono aziende che
occupano immobili pubblici e penso che si tratti di valutare di
mettere fra le clausole per accedere a finanziamenti pubblici anche
il rispetto di normative che sono poste a tutela delle fasce
deboli. Mi sembra moralmente discutibile che aziende che
usufruiscono di finanziamenti agevolati e di contributi pubblici
possano non contraccambiare quell'attenzione nei confronti di
quelle fasce sociali...
Caveri
(fuori microfono)
- ... sta parlando di
quale?
Frassy (CdL)
- ... parlo della deliberazione n. 3587,
dove leggo introito di somme derivanti da contributi e sanzioni e,
visto che la somma è significativa, 135mila euro, ritengo che si
riferisca alla violazione dell'articolo 3 della legge n. 68/1989,
che obbliga le aziende - nella fattispecie quelle con più di 50
dipendenti - ad occupare il 7% dei lavoratori nelle fasce della
disabilità; perciò è un problema sul quale torneremo e le chiediamo
di acquisire le informazioni, ma annunciamo su questo argomento
un'interpellanza fin dalla prossima adunanza consiliare.
Presidente
- La parola al Consigliere Sandri.
Sandri (PD)
- Dato che su altri recuperi di crediti della
Regione siete disponibili a rateizzazioni, eccetera, non voglio
insistere su questo, ma chiedo gentilmente se per vie brevi mi
potete far avere la documentazione, solo quello.
Presidente
- Chiedo al Governo di tener conto di questa
richiesta.
Il Consiglio prende atto.
