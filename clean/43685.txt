Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 895 del 6 ottobre 2021 - Resoconto
OGGETTO N. 895/XVI - D.L. n. 36: "Disposizioni in materia di
operazioni societarie di Compagnia Valdostana delle Acque -
Compagnie Valdôtaine des Eaux S.p.A. (C.V.A. S.p.A.)".
Bertin (Presidente) -
Punto n. 3.02 all'ordine del
giorno. Ha chiesto la parola il consigliere Grosjacques per
l'illustrazione, ne ha facoltà.
Grosjacques (UV) -
Prima dell'esame di questo breve, ma
significativo disegno di legge regionale n. 36, consentitemi di
ringraziare tutti i Commissari della IV Commissione consiliare, i
colleghi Consiglieri e l'assessore Caveri che durante il percorso
del provvedimento in Commissione, in modo particolare in questi
ultimi giorni, hanno lavorato affinché lo stesso potesse essere
iscritto all'ordine del giorno di questa seduta consiliare.
Il presente disegno di legge nasce dall'esigenza manifestata
dalla Compagnia Valdostana delle Acque S.p.A., società controllata
indirettamente dalla Regione, e principale produttore locale di
energia elettrica da fonti rinnovabili, di procedere all'emissione
di due prestiti obbligazionari quotati sul mercato regolamentato
per un ammontare complessivo non superiore a 500 milioni di euro,
con l'obiettivo, da un lato, di fornire adeguata copertura
finanziaria al piano strategico 2001-2025 approvato dall'azienda
stessa e, dall'altro lato, di riarticolare le fonti di
finanziamento del gruppo CVA al fine di diversificare
l'approvvigionamento finanziario ad oggi esclusivamente di natura
bancaria, anche con riferimento alla tipologia e all'orizzonte
temporale, che dovranno essere coerenti con gli investimenti
previsti dal piano strategico sia per quanto riguarda la durata che
per quanto riguarda l'ammontare della provvista finanziaria
collocata. Tutto questo per consentire una transizione energetica
green
che, per potersi concretizzare, necessita di
importanti investimenti in sostenibilità ed economia a basso
impatto ambientale.
Inquadrando la questione sotto il profilo della normativa di
legge attualmente vigente e in particolare il dettato del decreto
legislativo 9 agosto 2016 n. 175, il Testo unico in materia di
società a partecipazione pubblica, la cosiddetta "Legge Madia", va
evidenziato che, ai sensi dell'articolo 18 del decreto stesso, le
società controllate da una o più Amministrazioni pubbliche possono
quotare azioni o altri strumenti finanziari in mercati
regolamentati a seguito di deliberazione adottata ai sensi
dell'articolo 5, comma 1, secondo le modalità di cui all'articolo
7, comma 1.
Si pone pertanto la necessità, anche da parte della Regione
Autonoma Valle d'Aosta, di autorizzare l'utilizzo dell'emissione
dei due prestiti obbligazionari, che verranno descritti in
dettaglio nella parte della relazione che analizzerà l'articolo 2,
scelti da CVA a seguito di analisi dei propri consulenti finanziari
quale strumento più funzionale al soddisfacimento delle esigenze
finanziarie della società, così come già in precedenza effettuato
da Finaosta, socio unico di CVA, nel corso della propria assemblea
tenutasi in data 18 giugno 2021 e confermato nell'assemblea di CVA
del 30 giugno 2021 dopo aver effettuato tutte le opportune
verifiche sulla sostenibilità del piano strategico e sulla
possibilità di rimborso dei prestiti. Tutto questo per consentire a
CVA, sulla quale la Regione intende mantenere il controllo pubblico
in virtù del ruolo strategico detenuto dalla stessa nel settore
della produzione e distribuzione di energia elettrica da fonti
rinnovabili, di ridurre l'indebitamento bancario sostituendolo con
uno strumento i cui costi saranno inferiori rispetto agli oneri
attualmente sostenuti e altresì per finanziare le sei priorità
previste nel piano strategico 2021-2025, che ha in realtà un
orizzonte temporale che si proietta agli anni 2029/2030 nel corso
dei quali, se non interverranno provvedimenti legislativi statali o
l'approvazione della norma di attuazione attualmente in fase di
esame da parte dei competenti Ministeri, verranno rispettivamente a
scadere le concessioni di derivazione e quelle relative alla rete
di distribuzione dell'energia. Diventa quindi fondamentale fornire
all'azienda tutti gli strumenti utili a poter consolidare il
proprio ruolo tra i principali produttori di energia da fonti
rinnovabili in Italia e poter affrontare, con la necessaria
solidità, le sfide che potranno presentarsi negli anni a venire,
in primis
quella delle gare per i rinnovi delle
concessioni.
Siamo all'alba del decennio che porterà la transizione
energetica sulla quale si sono soffermati i colleghi che hanno
analizzato il piano strategico di cui al punto precedente con
obiettivi approvati da tutti gli Stati membri dell'Unione europea
che prevederanno entro il 2030 una riduzione delle emissioni di CO2
dell'atmosfera di oltre il 50% e una preponderanza delle fonti
rinnovabili rispetto al totale dell'energia prodotta. Questa è una
grande sfida e la crescita delle rinnovabili avverrà in modo
particolare per quanto riguarda l'eolico e il fotovoltaico e nello
sviluppo dell'idrogeno verde, mentre sull'idroelettrico la crescita
sarà ovviamente minima essendo la fonte ampiamente sfruttata.
Attraverso l'approvazione di questo disegno di legge consentiremo
quindi a CVA di strutturarsi in modo adeguato dal punto di vista
finanziario allo scopo di valutare e possibilmente cogliere tutte
le opportunità che il mercato delle rinnovabili offrirà nel
prossimo periodo, provvedendo nello stesso tempo, attraverso
operazioni di
re-vamping
delle centrali, a migliorare le
condizioni di sicurezza e di
performance
degli impianti,
aumentandone le prestazioni in termini di produttività energetica
con una sempre maggiore attenzione alla salvaguardia dell'impatto
ambientale e dai deflussi nei corsi d'acqua sui quali insistono gli
impianti di produzione.
Nello specifico il presente disegno di legge si compone di
quattro articoli: l'articolo 1 reca le finalità dell'intervento
normativo con particolare riferimento alla transizione energetica
che costituisce un obiettivo strategico per lo sviluppo del
territorio valdostano ed è perseguita dalla Regione attraverso la
prosecuzione e l'implementazione di una strategia di
decarbonizzazione: la cosiddetta "
fossil fuel free
",
mediante la propria società controllata CVA S.p.A in quanto
principale produttore locale di energia elettrica da fonti
rinnovabili. La società contribuisce pertanto, così come
dettagliatamente rappresentato all'interno del proprio piano
strategico 2021-2025, al raggiungimento degli obiettivi
istituzionali dell'Amministrazione regionale che consistono in
particolare nella riqualificazione energetica, nel progresso
economico, nella decarbonizzazione per una migliore qualità nella
vita e per un benessere della popolazione, obiettivi esplicitati
nel documento di economia e finanza regionale 2021-2023 in coerenza
con quanto previsto dalla normativa regionale in materia.
L'articolo 2 dispone in merito ai prestiti obbligazionari. La
Regione, previa valutazione positiva di Finaosta, autorizza la
società CVA S.p.A., nel rispetto delle disposizioni di cui al
decreto legislativo n. 175/2016 e della normativa vigente in
materia di emissioni obbligazionarie da parte delle società non
quotate, a porre in essere tutte le attività finalizzate alla
emissione di due prestiti obbligazionari quotati in un mercato
regolamentato ai fini della copertura del fabbisogno finanziario
del proprio piano strategico 2021-2025. In particolare CVA S.p.A.
ha evidenziato l'urgenza di procedere all'emissione dei due
prestiti obbligazionari per la cui autorizzazione si rende
indispensabile l'approvazione del presente disegno di legge con il
quale vengono consentite le seguenti due operazioni: una prima
emissione tramite lo strumento del collocamento privato per un
importo di euro 50 milioni da perfezionarsi entro la fine dell'anno
2021 e una seconda emissione con un
bond
destinato al
mercato riservato a investitori istituzionali per un importo non
superiore a 450 milioni e da perfezionarsi entro la metà del mese
di settembre 2022. Tali operazioni permetterebbero quindi al gruppo
CVA di presentare la società ai mercati finanziari con una prima
operazione di importo ridotto utile anche ad acquisire le
necessarie conoscenze per operare sul mercato regolamentato e in
seguito con un'operazione riguardante il prestito obbligazionario
previsto per il secondo semestre dell'anno 2022. L'articolo in
esame prevede altresì che CVA S.p.A. sia tenuta alla costante
verifica del perdurare dei vantaggi economici e strategici
dell'operazione finanziaria e della sostenibilità economica e
finanziaria della stessa.
Gli articoli 3 e 4 recano rispettivamente la clausola di
invarianza finanziaria e la dichiarazione d'urgenza.
Presidente -
A questo punto apriamo la discussione
generale. Ha chiesto la parola l'assessore Caveri, ne ha
facoltà.
Caveri (VdA Unie) -
In attesa degli interventi dei
colleghi, volevo ringraziare il relatore della relazione esaustiva
e completa che inserisce questa proposta che abbiamo fatto di
legislazione in un quadro più ampio, che è il quadro del futuro di
CVA che parte dalla considerazione che la transizione energetica
non sarà facile, da questo punto di vista, il ministro Cingolani
che se ne occupa è un esperto anche un po' eterodosso rispetto ai
rischi di fare molta retorica sulla transizione energetica che,
ripeto, non sarà facile. Se domani mattina un certo numero di
Valdostani comprasse le macchine elettriche per una giusta
coscienza, una giusta attenzione, salterebbe il sistema tanto per
fare un esempio concreto, perché è del tutto evidente che bisogna
abituarsi e bisogna avere una progressione, però quello che
possiamo dire è che CVA è nel posto giusto nel momento giusto, nel
senso che forse alcuni anni fa non ci si poteva aspettare questa
coscienza che viene chiamata
green
nei confronti del
cambiamento che purtroppo stiamo subendo e lo abbiamo detto prima
che la transizione energetica alla fine è strettamente legata ai
rischi pesantissimi derivanti dal cambiamento climatico.
È interessante, com'è stato rilevato, che ci siano anche scenari
sul piano giuridico diversi, che però non possono penalizzare gli
investimenti ormai necessari che rafforzano anche la potenza di
fuoco di CVA, certo bisognerà prepararsi a diverse possibilità che
deriveranno da quello che si riuscirà a ottenere in termini
legislativi o con la legislazione ordinaria e anche con le norme di
attuazione nelle due tematiche fondamentali, che sono quella delle
concessioni in scadenza e quella dell'inserimento, per adesso, di
CVA all'interno della legge Madia. Staremo a vedere pertanto,
questo atto è comunque un atto significativo che consente alla CVA
di risparmiare in realtà nell'approvvigionamento del credito e
quindi questo è positivo sapendo che nel piano esiste una logica di
costruzioni di nuovi impianti anche fuori Valle, ma soprattutto la
modernizzazione di due centrali ormai quasi centenarie che sono
Chavonne e Hône 2.
Presidente -
Se non vi sono richieste di intervento,
chiudo la discussione generale. Non vedo richieste, la discussione
generale è chiusa. Consigliera Minelli? Va beh, riapriamola, vedo
diverse prenotazioni, vi invito però a prenotarvi nei tempi
adeguati. Ha chiesto la parola la consigliera Minelli, ne ha
facoltà.
Minelli (PCP) -
Esprimersi su questo disegno di legge,
secondo me, significa necessariamente interrogarsi sul futuro della
CVA, sul suo ruolo, una cosa che invece - e mi riferisco alla
Commissione dell'altra settimana - si è scelto di rimandare a un
momento successivo... E' stato detto che ci saranno delle
successive riunioni, e si è votato in modo, a mio avviso,
affrettato e direi anche ieri pomeriggio con delle modalità
piuttosto raffazzonate, questo disegno di legge. Ancora ieri
infatti il testo ha subito delle modifiche che abbiamo solo sentito
leggere dal Presidente della IV Commissione, ma che non abbiamo
avuto a disposizione fino a questa mattina.
Sul ruolo della CVA c'è un'ambiguità di fondo che è emersa già
nel primo decennio del 2000 con la proposta avanzata nel 2016 di
quotazione in Borsa della società, un'ambiguità che non si è del
tutto risolta, anche se ora non si parla più di quotazione, ma di
investimenti finanziati con l'emissione dei
bond
: ecco, io
credo che occorra definire qual è la vera
mission
di
CVA.
Ci sono due opzioni: l'opzione A è quella di una società
strumentale della Regione per valorizzare il patrimonio valdostano
fatto di acque, di impianti idroelettrici, al fine di ricavarne dei
benefici per la società valdostana in termini economici di
occupazione ma soprattutto 1) per avere a disposizione l'energia
necessaria alla comunità per soddisfare il suo bisogno e puntare a
un'autonomia energetica; 2) per programmare una transizione
energetica verso il "Fossil fuel free". Una CVA quindi, secondo
questa opzione, come strumento per l'autonomia energetica e per
l'uscita dall'utilizzo dei combustibili fossili. L'opzione B è
quella di una CVA intesa come un'impresa che opera con la logica
legittima della ricerca del profitto e che si pone l'obiettivo di
essere azienda
leader
a livello nazionale nella produzione
di energia da fonti rinnovabili investendo in grandi impianti fuori
Valle, ricercando delle risorse sul mercato finanziario, ricercando
anche delle alleanze con altri gruppi ed eventualmente quotandosi
in Borsa. Un'opzione che tra il 2016 e il 2019 ha alimentato il
tentativo di quotazioni in Borsa e che ora, a mio avviso, alimenta
anche questa volontà di ricercare finanziamenti tramite l'emissione
di bond.
La Regione non ha fatto una chiara e precisa scelta tra queste
due opzioni indicate nella premessa che ho fatto, anche perché
dalla metà del primo decennio di questo secolo le scelte per la CVA
sono state indicate e sono state praticate soprattutto dai vertici
aziendali, e non tanto dalla politica regionale. Si è verificato -
e questo lo avevamo scritto a chiare lettere nel marzo 2019 nella
relazione di minoranza della Commissione speciale su CVA - un
capovolgimento dei ruoli. La Regione e il suo Consiglio che
rappresenta i Valdostani, invece di guidare l'analisi, le
valutazioni e di prendere le decisioni opportune, sono stati
scavalcati dal gruppo dirigente della società controllata, dalla
CVA. La società, invece di operare come un organo strumentale delle
politiche energetiche della nostra Regione, si è via via
trasformata in un organismo che tenta di dettare le scelte
strategiche, di definire le linee di comportamento, di stabilire
gli indirizzi. Credo che a questo proposito sia utile rileggere e
rivedere quel documento che i Commissari di minoranza avevano
scritto appunto all'inizio del 2019. Le indicazioni dei vertici
aziendali di CVA sono andate nella direzione dell'opzione B che ho
evidenziato: creare un'impresa in continua espansione con
l'obiettivo di essere leader sul mercato energetico nazionale,
prima individuando lo strumento, come ho detto, della quotazione a
cui la Regione si è adeguata e ora cercando i finanziamenti con i
bond, e la Regione naturalmente si adegua. Nei vertici CVA c'è
l'idea di una grande impresa, una grande società in grado di
competere, nel settore dell'energia e delle fonti rinnovabili, con
i grandi gruppi nazionali e poi magari eventualmente allearsi con
essi. Questa visione da impresa competitiva sul mercato che
continua a crescere e a comprare degli impianti è giustificata
anche con il fatto che così - e c'è scritto anche nel verbale che
ci è stato fornito -, quando le concessioni di grandi derivazioni
d'acqua andranno a gara presumibilmente nel 2029, bisogna farsi
trovare pronti, in base alle normative europee e italiane; allora
l'impresa sarà competitiva e in grado di contendere queste
concessioni agli avversari.
Per crescere e acquistare, bisogna comprare dei nuovi impianti e
quindi appunto prima il tentativo di reperire le risorse con la
quotazione, oggi con il bond.  Questa visione, che è
prettamente imprenditoriale, è del tutto legittima, però seguendola
secondo me si dimentica o comunque si accantona il fatto che nel
corso del 2019 la politica valdostana ha imboccato una strada che
non combacia del tutto con quella strategia ed è la strada della
norma di attuazione dello Statuto. Nel DEFR 2020-2022 è stato
scritto questo: "l'orientamento assunto dal Consiglio e dalla
Giunta regionale è di cercare, tramite il lavoro della Commissione
paritetica Stato-Regione, di ottenere una norma di attuazione dello
Statuto che consenta alla Regione Valle d'Aosta di avere più ampie
prerogative in materia di utilizzo di acque pubbliche a scopo
idroelettrico. Tale norma dovrà prevedere specifiche particolari
procedure nella riassegnazione delle autorizzazioni delle grandi
derivazioni per le società quali CVA che siano interamente
pubbliche, strumento operativo della politica regionale". Obiettivo
della norma di attuazione, come scritto nel DEFR e ribadito nel
programma di legislatura dell'ottobre 2020, è quindi - e credo che
vada sottolineato - di fare in modo che ci possa essere una
riassegnazione delle grandi derivazioni senza la procedura di gara,
ma con una riassegnazione diretta a una società interamente
pubblica e strumento operativo della politica regionale.
Vengo a un passaggio per me cruciale di questo ragionamento:
l'obiettivo di riassegnare le concessioni di grandi derivazioni
senza la procedura di gara, obiettivo ottenibile con una norma di
attuazione ben costruita, non può riguardare una grande impresa che
opera sul mercato nazionale in competizione con altre imprese
operanti nel settore. Se la logica è quella del mercato, non credo
ci possa essere una deroga per la Valle d'Aosta; la deroga ci può
essere solo se si tratta di una riassegnazione a una società
interamente pubblica che opera in un ambito locale, con una
finalità sociale e una finalità legata al suo territorio e per
consentire la transizione energetica "Fossil fuel free" alla
comunità locale.
Se le cose stanno in questo modo, allora io mi chiedo che senso
ha questa corsa all'ampliamento e all'espansione di CVA ricorrendo
anche a dei prestiti sul mercato?
CVA, nell'ipotesi della norma di attuazione con riassegnazione
senza le gare, probabilmente dovrebbe addirittura cedere delle
attività che ha fuori Valle, forse non acquistarne altre, quindi io
credo che occorra valutare bene. Puntare sulla norma di attuazione
e sulla CVA come società pubblica di strumento operativo locale,
significa mettersi nelle condizioni di avere la riassegnazione
delle concessioni per fare un servizio locale, che è, secondo me,
di inestimabile valore e mi sembra la via più sicura. Puntare
invece alle gare con una grande società cresciuta, ampliata che
partecipa, significa rischiare che possa vincere un'altra grande
società totalmente esterna alla Valle e con dei fini che sono per
forza diversi. Io ritengo che questo sia un rischio pericoloso.
C'è poi ancora una valutazione che vorrei fare e che a suo
tempo, alla fine del 2018, era stata proposta dal professor
Florenzano ed è quella che volevo chiedergli anche l'altro giorno
in Commissione: puntare sulla norma di attuazione, avere la CVA
pubblica o con finalità sociale, avrebbe però anche un'alternativa:
un'alternativa di cessione di parti di CVA, quindi si potrebbero
creare - così diceva il professor Florenzano in quella sua
audizione - due società distinte: una CVA che non so come chiamare,
CVA 1, come un ente strumentale della Regione Valle d'Aosta che
opera in ambito locale, che opera in ambito valdostano, per
l'autonomia energetica e l'obiettivo del "Fossil fuel free", poi
una seconda società: una CVA 2, una CVA bis o non so quale altro
nome si potrebbe darle, che opera sul mercato nazionale e
internazionale con la logica del profitto e della concorrenza. Io
quindi, alla luce di queste considerazioni e di tutto il lavoro che
era stato fatto all'epoca e di cui si era a lungo discusso, credo
che il disegno di legge che oggi abbiamo in esame, che autorizza la
CVA a emettere i
bond,
è funzionale a quella opzione B che
ho illustrato e, a mio avviso, così come formulato, non è in questo
momento accettabile, o comunque non lo è fino a che non si è
chiarito fino in fondo l'obiettivo che la Regione vuole perseguire
e che tipo di norma di attuazione intendiamo portare a casa.
Presidente -
Vista l'ora, ci annotiamo gli interventi, le
prenotazioni, sospendiamo per arieggiare i locali e riprendiamo con
le prenotazioni già fatte.
La seduta è sospesa dalle ore 10:59 alle ore 11:22.
Bertin (Presidente) -
Possiamo riprendere. Consiglieri,
riprendiamo i lavori. Si è prenotato il consigliere Rollandin, ne
ha facoltà.
Rollandin (PA) -
L'illustrazione della legge n. 39 credo
sia stata molto esaustiva e ha ripreso le osservazioni fatte
durante la discussione della stessa con una serie di precisazioni
che evitassero gli equivoci. Con questa legge stiamo sostenendo un
intervento che è stato già illustrato dal relatore relativo a
un'esigenza importante della società per eccellenza della Valle
d'Aosta. Purtroppo non ha le stesse idee la collega Minelli, che
francamente non pensavo di sentire con queste parole sulla CVA,
forse è stata Assessore per troppo poco tempo per non vedere quelli
che sono stati i fondi che la CVA ha versato alla Valle d'Aosta. Io
la pregherei di rileggere quali sono stati i risultati e, proprio
per evitare che ci siano delle difficoltà, perché ci sono
obiettivamente... si è giustamente predisposto, e noi abbiamo
aderito anche ai tempi, perché se oggi è stato previsto di
discuterlo è proprio perché bisognava accelerare i tempi per le
relazioni che dovranno essere fatte per poter mantenere questa
disponibilità di fondi da parte della CVA.
Ora, credo che dagli interventi che sono stati fatti durante
questa discussione che è stata sicuramente proficua e animata, si è
capito che cosa era necessario fare e come si doveva intervenire in
questo momento. Noi sappiamo benissimo quali sono le difficoltà
della CVA, soprattutto sappiamo che, per quanto riguarda le
disponibilità, al di là della legge Madia, credo che il discorso
fondamentale che tutti hanno sollevato giustamente sia la scadenza
delle concessioni che oggi sono della CVA. Per queste concessioni
lei ha detto che non devono esserci dei privilegi, non deve essere
fatto com'è stato fatto in Trentino dove giustamente hanno
prorogato la scadenza del 26 e 29. Noi abbiamo fatto di tutto già
in tempi remoti per cercare di avere, attraverso una collaborazione
con la Commissione paritetica, una norma che fosse paro paro con
quello che è avvenuto in Trentino. Purtroppo questo non è avvenuto
perché la Commissione paritetica è scaduta, è stata rinnovata,
adesso sta lavorando, però è un punto interrogativo che credo
preoccupi tutti, invece ho sentito appunto da parte sua la
preoccupazione invece contraria, di dire: "ma non dovrebbe esserci
questa capacità, questa possibilità per la CVA di avere
automaticamente, senza fare la gara, di poter continuare ad avere
le concessioni che oggi ha? Cosa che noi tutti abbiamo da tempo
sottolineato e che tutti credo, tranne lei... la maggioranza
sicuramente era dell'idea ed è ancora dell'idea che la Commissione
paritetica lavori per ottenere questo risultato; invece per lei
questo è un furto, è un qualcosa che non deve essere fatto.
Ora, mi chiedo se abbiamo la capacità di intendere oppure non
hanno la possibilità di giocarsi queste carte. Credo che l'esigenza
di avere questa disponibilità finanziaria da parte della CVA non
sia per tradire la sua origine, cioè l'utilizzo della nostra
risorsa per eccellenza: per l'acqua, però qui l'acqua
progressivamente sappiamo diminuisce e in particolare poi abbiamo
anche delle situazioni che molte volte potrebbero essere
utilizzate, ma che non lo sono perché ci sono dei contrasti, perché
non ci sono solo le grandi derivazioni, ci sono anche alle volte
delle piccole derivazioni, che però hanno il loro punto di
riferimento e che potrebbero essere utili. Queste vengono
progressivamente guardate con malocchio e, se possono, vengono...
credo che lei conosca bene, abbiamo partecipato diverse volte alla
riunione a Gressoney per una costruzione di una centrale
idroelettrica che ha avuto una serie di problemi, anche con delle
valutazioni corrette, ma quante ce ne sono in Valle che potrebbero
essere utilizzate? Perché è vero che il discorso acqua sta
diminuendo anche nelle valli laterali, lo vediamo tutti, ma,
laddove si può, non vedo perché non utilizzarle al meglio, perché
quello è tutto grasso che cola nella nostra regione. Negli anni lei
sa benissimo quanto la CVA ha versato alla disponibilità
finanziaria della Regione. Quest'anno saranno 40-45 milioni, sono
state milionate negli anni scorsi e questo credo sia un punto di
riferimento non secondario sull'attenzione che tutti noi facciamo e
con questo provvedimento cerchiamo in qualche modo di dare la
possibilità di attivare il meccanismo che superi la Madia e che
comunque ci dia la possibilità di lavorare. Non solo
sull'idroelettrico ma anche sulle altre centrali; non dimentichiamo
che su questo già oggi la CVA ha acquisito delle centrali che non
sono idroelettriche sul territorio nazionale e credo che sarà su
questa linea che continuerà a utilizzare la loro disponibilità di
fondi.
Cosa si può ancora dire... del resto la relazione è stata
esaustiva e credo che, pur con le minime osservazioni che sono
state fatte più che altro per evitare dei malintesi e per evitare
che potesse essere interpretata in modo non corretto l'intenzione
della Regione, tramite i suoi strumenti, di dare la possibilità di
utilizzare al meglio i fondi che permetteranno alla CVA di avere
giustamente una possibilità di lavorare bene sul territorio che noi
conosciamo. Ora, credo che su questo ci sia da sottolineare
l'importanza di avere dei tempi stretti, cioè di non perdere tempo
per ottenere quello che la società CVA vuole portare avanti e che è
poi un beneficio per tutta la Regione. Ecco, queste sono poche
osservazioni, il resto è già stato detto quindi è inutile
ripeterci. Si è lavorato correttamente per cercare di evitare che
ci fossero dei malintesi, dei fraintendimenti e credo che oggi
questo progetto sia lineare, sia corretto, quindi credo che possa
dare una giusta attenzione alle nostre esigenze che sono più che
meritate.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Prima di tutto volevo fare una
premessa per ricordare perché siamo qui e perché siamo arrivati a
questo punto. Questa norma che oggi viene discussa è l'applicazione
di quello che viene chiamato "Testo unico delle società
partecipate", ovvero il Consiglio si deve esprimere
sull'autorizzazione o no all'emissione di
bond
quotati da
parte di una sua società controllata sulla quale però non esercita
direzione e coordinamento e non è banale quello che si sta dicendo,
perché una cosa è discutere o valutare il futuro della
partecipazione all'interno dell'attuale gestore, principale gestore
delle concessioni idroelettriche di grande derivazione della Valle,
un'altra cosa è adempiere a un obbligo formale, ma anche
sostanziale previsto da una norma. Dico questo ovviamente per
cercare di sgombrare il campo da quello che poi è l'altro discorso
che in parte è già stato anche iniziato in Commissione e che poi in
particolare in questo dibattimento la collega Minelli ha ricordato
e ha anche implementato con alcune considerazioni interessanti che
riprenderò nel corso del mio intervento, quindi oggi siamo qui ad
adempiere a un obbligo di natura normativa.
Per quello che riguarda il futuro della partecipazione in CVA,
diciamo il futuro di CVA, è bene specificare anche due aspetti,
perché non viviamo nel "Venezuela di Chavez", viviamo in un mondo
che lo si voglia o no è all'interno di un'economia di mercato, e,
quando dico "economia di mercato", non dico liberale o liberista,
perché è tutt'altro, in quanto, come sappiamo, il mercato
dell'energia è un mercato regolamentato che di libero o di
liberista non ha assolutamente nulla. C'è un'autorità molto forte
rispetto ad altre autorità che agisce e che regola il mercato con
tutta una serie di aspetti. CVA in questo momento è il gestore
delle concessioni ed è proprietà della Regione autonoma. Questo non
è banale perché è già stato più volte sottolineato e discusso e
spesso anche confuso il ruolo del gestore dal ruolo delle
concessioni. Le concessioni sono la possibilità di gestire, ovvero
l'autorizzazione a gestire le grandi derivazioni perché se
mischiamo tutto, già noi in Valle abbiamo un problema in più
rispetto ad altri, ovvero abbiamo la Regione... e su questo la
norma di attuazione deve lavorare e deve dare una risposta
concreta, anche a fronte di quello che poi è stato il
pronunciamento dell'infrazione europea riguardo alla gestione
regionale del lancio dei bandi di concessione, abbiamo una società
che gestisce queste concessioni che è proprietà dello stesso ente
che un domani dovrà lanciare i bandi, quindi qua sorge il vero
problema su cui bisogna lavorare, su cui dare un'impostazione.
Sicuramente un principio è chiaro: non possiamo far finta di nulla
o non possiamo andare oltre le disposizioni comunitarie, perché
l'Unione europea non è bella solo quando ci dà ovviamente dei
finanziamenti ma ha tutta una serie di norme e di regole.
All'interno di questo quadro bisogna agire, cioè noi non possiamo
dire: "non esiste in Valle d'Aosta il mercato dell'energia perché
facciamo quello che vogliamo".
Est modus in rebus
, bisogna
portare a casa un risultato importante su cui penso siamo tutti
d'accordo, ovvero la possibilità e la statuizione precisa di quello
che la Regione può fare, di quello che la Regione può introitare e
come la Regione può gestire le gare - e su questo ne abbiamo più
volte parlato con anche varie iniziative consiliari -, un'altra
cos'è il futuro del gestore, è il futuro della propria
partecipazione. Dico anche questo perché nella premessa ho
dimenticato un aspetto: se oggi la CVA si è data quel piano
industriale, è perché è nato questo piano da una storia di non
scelte, ovvero da quando fu lanciata l'idea della quotazione - non
vado sul merito della scelta - c'è stata tutta una serie di non
scelte che portano oggi la CVA a doversi corazzare in prospettiva
non soltanto delle concessioni direi, ma della sua sopravvivenza,
perché è una cosa banale ma è una società che ha un rischio di
concentrazione sull'unità di
business
che riguarda
l'idroelettrico. Se dovesse perdere quell'unità di business,
ovviamente la CVA oggi è soltanto un ente che ha una piccola parte
di altre energie rinnovabili, ma che ovviamente non sono
significative nell'ambito complessivo della società. La scelta oggi
di questo piano industriale quindi è fatta in ottica, in risposta
se possiamo dire, o in conseguenza delle non scelte che durano da
tanto tempo.
Sulle non scelte la scorsa legislatura - io sono arrivato nella
scorsa legislatura, quindi di prima non parlo - tanto si è detto,
tanto si è fatto e si è anche costituita una Commissione speciale
che ha fatto delle audizioni, c'è stata anche prima e dopo
l'audizione del professor Florenzano, ma anche di altri esponenti
che hanno portato un contributo utilissimo, forse la sintesi delle
audizioni è più interessante della relazione finale dove non ci si
è trovati completamente d'accordo, e spiace davvero perché le forze
di opposizione all'epoca presentarono tutta una serie di ordini del
giorno che permettevano di approfondire la tematica, ma si sa la
ragion di maggioranza all'epoca non diede seguito e appoggio a
quelle proposte perché furono tutte onorevolmente bocciate.
Avevamo costruito quegli ordini del giorno su tutta una serie di
scenari che dovevano essere approfonditi. A fronte di questo, io
faccio ancora una considerazione, perché altrimenti rischiamo di
perdere la bussola come si dice in senso lato. Parliamo di un
mercato, parliamo di una società, parliamo di concessioni e ci
dimentichiamo sempre della clientela. Quando io dico un po'
polemicamente e ironicamente che non siamo nel Venezuela di Chavez,
dobbiamo anche considerare un aspetto: io, quando sento parlare di
finalità sociale della società, ma non legata all'attività che fa,
al benessere che dà e alla possibilità di crescita che ha, ma nei
confronti della clientela, mi preoccupo, perché mi dico: conosciamo
la vera clientela della società? Forse no. Diamo per scontato che
la clientela della società siano tutti i Valdostani. C'è un
mercato, ognuno fa le sue scelte, anche gli utenti in questo caso e
le due cose non coincidono. Questo è un grande problema magari per
chi ne fa delle battaglie ideologiche, ma è il mercato bellezza, è
la vita bellezza mi sentirei di dire, cioè pensare a una società
ancorché rimanga pubblica, che ha una finalità sociale, che ha un
qualcosa che non si può più fare, che ha un qualcosa, tra l'altro,
che ha avuto la parola fine con la legge Madia, perché ricordiamoci
che la Madia nasce per mettere un freno a tutte le municipalizzate
e società di erogazione che avevano dei bilanci dove
sostanzialmente non c'era soltanto una perdita, ma c'era un
utilizzo inefficiente, che ci piaccia o no, delle risorse
pubbliche. Se parliamo di quotazione, ancora peggio perché fosse un
investitore che sento dire che alla fine la società deve dare degli
sconti a una determinata parte dell'utenza, sinceramente andrei a
investire i miei soldi in altro e questo mi preoccupa ancora di
più.
Ripeto: non cerchiamo di fare dell'ideologia su delle scelte
aziendali e strategiche che hanno due vere finalità, la
valorizzazione di una partecipazione pubblica e la sopravvivenza di
un'azienda, forse l'azienda oggi più importante per quello che
riguarda il concetto di autonomia strategica della Regione Autonoma
Valle d'Aosta.
Prima ho sentito tra le parole anche quando si diceva: "ah, ma
si va a investire fuori", ma se questa società è all'interno di un
mercato, per crescere - e torno al discorso che facevo prima sul
quadro strategico - io non posso cambiare il mio territorio, devo
per forza andare al di fuori e ben venga che io vada a investire
fuori.
Poi sul discorso degli scenari, sulla possibilità di creare una
CVA non nel mercato, una CVA nel mercato possiamo ragionare in
tutte le maniere, certo è che anche in quel caso sappiamo benissimo
e non dobbiamo nasconderlo, e non dobbiamo raccontare frottole
fuori, la reintestazione automatica di alcune concessioni passa da
determinati criteri che le norme di attuazione comunque non possono
derogare rispetto alle direttive europee; ci deve essere una
finalità di natura superiore rispetto alla finalità del mercato,
perché se la finalità sociale o la finalità alta è dare un
beneficio all'utenza che è nel mercato e che può scegliersi
l'operatore, stiamo raccontando delle frottole, perché, ripeto, non
siamo in un regime collettivista dell'economia e ringrazio Dio di
questa cosa.
Io quindi credo - e faccio appello al relatore di questa legge
che è anche il Presidente della IV Commissione - che si possa
riaprire, magari in maniera un pochettino più sintetica rispetto a
quello che è stato, una discussione e fare tesoro del lavoro sino
ad oggi fatto per capire che cos'è stato fatto, quali sono le
valutazioni fatte e un aggiornamento di quello che si vuole fare
per quello che riguarda il futuro di CVA. A tale riguardo
approfitto anche delle dichiarazioni fatte nell'apertura di questo
Consiglio perché io sinceramente ho una confusione e su questo
prendo spunto anche dall'intervento del consigliere Marguerettaz,
ma sul futuro di CVA qual è il programma che comanda i sette membri
del gruppo di PCP? Perché ho sentito parlare di un programma di
governo, di un programma degli autonomisti, che penso non sia il
vostro, e di un programma di PCP. Io non entro su quale sia la
diatriba religiosa che oggi prende la vostra compagine ma che è
molto divisa, però volevo capire se su questo punto c'è una
coincidenza tra di voi e soprattutto se vale il programma di PCP o
vale il programma di Governo che di CVA sostanzialmente abbiamo
avuto già avuto occasione di dire non dice nulla. Sarei quindi
curioso di sapere qual è l'opinione per capire che cosa ci dobbiamo
aspettare, perché se mi è chiarissima l'opinione della consigliera
Minelli e a questo punto penso anche della consigliera Guichardaz,
degli altri cinque colleghi e soprattutto di un collega di Giunta
io non ho idea di quale sia la volontà e le modalità per addivenire
a una soluzione. Perché dico questo? Perché abbiamo già aspettato
tanto tempo sia nella precedente legislatura, sia in questa nella
nomina della Paritetica, perché continuiamo a dire che la soluzione
è la norma di attuazione; la norma di attuazione chi la fa? La fa
la Commissione paritetica e la fanno i Ministeri e gli uffici. C'è
un lavoro molto grosso, la norma di attuazione non è una
Tachipirina che si va in farmacia e si acquista perché risolve
tutti i problemi per qualcuno. La norma di attuazione è un processo
complicato che deve tra l'altro passare da un accordo pattizio con
lo Stato perché il problema vero è questo. È quindi un gran
programma, c'è da capire, che cosa pensate e soprattutto qual è il
programma che guida l'agire del vostro gruppo di bande? Perché
sinceramente io vorrei anche capirlo prima di fare
l'approfondimento in Commissione o dove lo si riterrà
opportuno.
C'è un aspetto su questo che voglio però ancora sottolineare
perché ce lo si dimentica ogni tanto: stiamo attenti a non
mischiare il ruolo del gestore dal ruolo dell'arbitro, ovvero le
concessioni sono onere dell'ente regolatore, dell'ente arbitro,
quindi ci auguriamo che la norma di attuazione preveda che sia
fortemente la Regione che può essere ovviamente il banditore di
queste concessioni e beneficiare di conseguenza, ma il gestore è
altra cosa ed è bene che non ci sia la presenza di un conflitto di
interessi. Dico delle cose banalissime però sono sostanziali,
perché altrimenti la vedo molto difficile.
Anche sulla norma di attuazione io gradirei, se fosse possibile,
faccio anche qua questa proposta, che, oltre a parlare e a fare il
compte rendu
di quello che è stato fatto su CVA, si possa
anche avere novità o capire dove si sta andando, verso quale lido
si sta portando la norma di attuazione e soprattutto quale sia lo
stato di discussione della stessa per capire anche il discorso
delle tempistiche. Penso che questo possa anche servire alla nostra
partecipata. Io credo sia un discorso molto complesso come abbiamo
già visto, ma che in parte le normative o, meglio, il percorso
previsto dalla normativa della Madia consentiranno di poter gestire
al meglio i passaggi futuri al netto poi della norma di attuazione,
però bisogna approfondire e valutare non soltanto in Commissione.
Ripeto: sarà molto complicato visti i tanti programmi che avete sul
tavolo e spero che non lo scegliate in base al momento ma, quando
si tornerà al DEFR, visto che la collega Minelli citava il vecchio
DEFR che sappiamo nacque anche un po' in virtù della scelta di non
appoggiare gli ordini del giorno sui vari scenari, perché c'era un
patto di maggioranza, e si sa che, quando i patti di maggioranza
contano, quello è l'unico e vero Vangelo senza poi pensare che
qualcuno magari non segua altri programmi... su quell'aspetto noi
cercheremo di avere chiarezza per quello che riguarda il prossimo
DEFR, perché sul programma di Governo che, per quello che mi
riguarda, è depositato ed è quello ufficiale, al di là di quelli
che ognuno di noi ha depositato e scritto all'atto della
candidatura... che si possa fare chiarezza sul futuro che si vuole
intravedere. Perché dico questo? Perché la norma di attuazione e il
piano industriale dato dalla società, per quanto ovviamente è di
nostra conoscenza, perché - ripeto - non esercitiamo direzione e
coordinamento su quella società lì, ovviamente è una risposta non
soltanto alle non scelte, ma anche a un futuro di sopravvivenza di
questa società, e io mi auguro che ovviamente ci sia anche questa
visione nel DEFR, ovvero il fatto che non è solo la norma di
attuazione che risolve il problema, ma bisogna considerare - che lo
si voglia o no - che CVA opera in un mercato, che il mondo opera
all'interno di un mercato, forse c'è una visione regolatoria, più
di regista dell'Europa, ma ci sono delle regole da rispettare alle
quali non possiamo derogare, perché poi banalmente facciamo dei
grandi discorsi ma vige la regola delle licenze per i telefonini,
di telefonia, c'è una gara, c'è un'autorità e c'è una
regolamentazione, poi su prezzi di bollette ovviamente ognuno di
noi si ricorderà quanto pesa il costo ma per altre motivazioni.
Un ultimo aspetto, visto che l'ho detto nel precedente
intervento sul quadro strategico, che ci sia anche una coerenza
complessiva dei piani, ovvero la strategia "Fossil Fuel Free" può
citare e deve sicuramente citare la nostra partecipata ma non in
ottica - mi si permetta - "venezuelana", nel senso che alla fine
della fiera la coerenza deve tener conto della natura delle varie
componenti del bilancio e del
carnet
di partecipazioni
regionali e dall'altro lato anche tutta la transizione ecologica
deve comunque tener conto che c'è un ruolo che deve esercitare
l'Amministrazione regionale in quanto tale e c'è un ruolo che però
deve tenere sicuramente conto del mercato che deve esercitare
CVA.
Io mi auguro che non avvenga mai che si obblighi una
partecipata, ripeto, che non è una
in house
, e lo dico anche
a beneficio di grandi esperti che su
Twitter
si dilettano a
fare dei programmi di questo genere, ma poi ci tornerò su un altro
intervento nel corso di questo Consiglio, perché non è una in
house, non è una propagazione dell'Ente Regione, è una partecipata
e deve fare quello. Io mi auguro che nessuno obblighi la nostra
partecipata a dover fare delle scelte che hanno altre finalità,
ovvero scelte che è l'Ente pubblico che deve attuare, perché lei
deve operare secondo le regole del mercato, dell'energia e
soprattutto del buon imprenditore.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Mi pare che la relazione che è stata
fatta inizialmente fosse piuttosto chiara, in realtà spesso si
tende a uscire dall'ambito stesso della legge, lo abbiamo visto
succedere anche in Commissione, poi mi pare si invochi la censura,
ma semplicemente ci sono aspetti specifici e aspetti di contorno o,
meglio, generali, che andrebbero analizzati e approfonditi vista la
loro complessità enorme in altre sedi e spero che ciò venga
fatto.
Io voglio solo riportare un attimo all'attenzione dell'Aula il
punto per il quale siamo oggi qui a votare o meno questa legge.
Innanzitutto l'assetto societario mi pare che preveda già che lo
sviluppo degli impianti non venga fatto da CVA, ma da una sua
controllata, questo a indirizzo della collega Minelli che sollevava
questo punto e poi nel punto specifico della finalità di questa
legge io credo che siano tre i punti che dobbiamo ricordarci e
anche per chi ci ascolta devono essere molto chiari. Questo piano
di sviluppo che è stato fatto e che ha necessità di
quest'autorizzazione... ripeto: siamo qua ad autorizzare la
possibilità di fare questi
bond
, nient'altro perché non
abbiamo la facoltà di discutere sulla strategia stando oggi le
cose, quindi oggi autorizziamo questo ricorso al mercato, che non è
un ricorso azionario che presuppone tutt'altra cosa, ma un ricorso
di indebitamento, ha una triplice finalità dicevo: da una parte,
potenziare l'azienda sia in caso che la norma di attuazione vada a
buon fine, ce lo auguriamo, potenziare l'azienda in quel caso,
potenziare l'azienda nel caso che la norma di attuazione per
qualche motivo - ne parlava il collega Aggravi - non dovesse andare
a buon fine o ci dovessero essere dei problemi successivi e, terzo,
è una modalità che l'azienda avrà di ristrutturare finanziariamente
il proprio debito, quindi è questo che noi oggi siamo chiamati a
valutare, è questo che poi fa sì che si esprima un parere
sull'autorizzazione a questi bond.
Mettere i bastoni tra le ruote a processi di questo tipo, specie
da chi fa poi della transizione energetica, del problema climatico
e del futuro della Terra il suo punto principale mi pare sia un po'
paradossale. Se vogliamo realizzare degli obiettivi importanti,
sfidanti, climatici verso cui il mondo sta andando, dobbiamo avere
anche delle aziende che possano essere in grado di farlo e in grado
di farlo anche sul mercato, non è che ogni volta che si sente la
parola "mercato" debba venire l'orticaria a qualcuno. Quella è la
strada, se quelli sono gli obiettivi, mi pare siano per tutti,
dobbiamo fare in modo che anche le aziende possano agire appunto
sul mercato con gli strumenti opportuni e potenziati in tutti i
modi. Di questo oggi stiamo discutendo.
Presidente -
Ci sono altri che vogliono intervenire?
Consigliera Minelli per il secondo intervento.
Minelli (PCP) -
Credo che il collega Rollandin abbia mal
interpretato quello che ho detto. Nel suo intervento lei ha detto:
"siamo tutti d'accordo a lavorare per evitare che CVA debba fare le
gare, e lei invece ci dice il contrario". Non ho detto questo, ho
detto l'esatto contrario, ma ho evidenziato che, a mio avviso, per
arrivare a questa possibilità... la strada della norma di
attuazione prevede che, per evitare le concessioni, ci debba essere
una società che sia interamente pubblica prima di tutto, ma poi una
società che non può operare come una qualsiasi altra società sul
mercato, perché altrimenti ci sarebbe modo di favorire una società
e in qualche modo di sfavorire le altre che potrebbero partecipare
invece alle gare. Io quindi dico che se la strada che noi vogliamo
perseguire è quella, dobbiamo essere convinti e cercare di lavorare
maggiormente su questa norma di attuazione. Mi sembra che sia stato
travisato quello che ho detto. Sul discorso che faceva il collega
Aggravi... sono state dette molte cose, io credo che, come lei ha
suggerito, ci sarà la possibilità di approfondire in Commissione o
in altre sedi il discorso del futuro di CVA. Ritengo però che il
lavoro che dobbiamo fare oggi, e cioè l'esame del disegno di legge
e la sua approvazione, sia disgiunto da una valutazione sul futuro
di CVA e sulla mission di CVA, e non va bene. Lei ha detto che il
piano strategico che CVA ha varato è frutto anche di una serie di
non scelte fatte dall'Amministrazione, perché, come ho detto nel
mio intervento, non c'è stata una chiarezza da parte della Regione
in questo, e io su questo aspetto concordo.
Lei dice che la finalità sociale della società è qualche cosa
che mi sembra pericoloso, che non mi piace perché ci sono i clienti
che sono anche non Valdostani. Sicuramente è così, però nella
definizione del punto sulla CVA, anche nel programma di maggioranza
- lei chiedeva qual è la posizione che "come PCP, avete"-  :
io le posso dire quello che è stato concordato come PCP nel momento
in cui si è fatto un accordo di maggioranza e nel programma di
legislatura varato a ottobre dello scorso anno, ormai è passato un
anno, c'è scritto testualmente questo: "la CVA deve restare una
società pubblica, un'impresa che opera sul mercato e che, pur
avendo come fine un'ottimale gestione economica, riservi grande
attenzione agli aspetti sociali, ambientali, al legame con il
territorio, all'efficientamento energetico, alla ricerca di servizi
innovativi seguendo la strada indicata nel DEFR 2020-2022". Questa
quindi è la posizione che era stata presa, se poi ci sono delle
variazioni, è una cosa che si discuterà e che non si è
evidentemente discussa, anche perché - lo ricordo - la questione di
CVA era uno dei punti che avevamo messo nel documento di verifica
che non è mai stato affrontato.
Lei ha detto che tutto questo, e in particolare il discorso
sulla norma di attuazione, è un discorso molto complesso. Concordo,
bisogna assolutamente approfondire ma, a mio avviso, questo
approfondimento andava fatto o a monte, o in concomitanza con la
discussione di un disegno di legge di questo tipo, perché non è una
cosa che non c'entra con il futuro di CVA o che è, come ha detto
poco fa il collega Perron, un argomento da non affrontare in questo
momento e disgiunto da quello che è anche il piano di CVA. Io credo
che le cose siano strettamente correlate, perché quando noi
dobbiamo, come diceva il collega Perron, semplicemente autorizzare
e non discutere il piano, noi autorizziamo però un'operazione che è
a sostegno di quel piano, perché altrimenti non l'autorizzeremmo.
Noi autorizziamo un prestito obbligazionario di 500 milioni a
fronte di un piano strategico di CVA che è di oltre 600 milioni. A
mio avviso, sono due cose strettamente correlate, quindi essendo
che, come diceva il collega Aggravi, il piano strategico è stato
elaborato anche in assenza di una chiara presa di posizione della
Regione, si avvalora quello che ho detto prima io, le scelte sono
state in qualche maniera dettate da CVA, io ritengo che il
Consiglio regionale a monte avrebbe dovuto ridiscutere su questa
questione che è rimasta in sospeso.
Mi sembra anche che il collega Perron dica che si esce dal
seminato... soprattutto che esce dal seminato chi fa della
transizione energetica e dell'importanza dell'uscita dal "Fossil
fuel free" la sua bandiera... credo che invece questa sia una cosa
che non è fuori dal seminato ma è completamente all'interno. Io poi
ho parlato di censura, nell'occasione della Commissione, perché mi
sembrava che, essendo presente una persona che poteva darci delle
informazioni, si potesse tranquillamente discutere, ma questo è un
altro conto.
Credo comunque, visto che era già stato esplicitato nell'ultima
riunione di Commissione, che il tema della CVA non sia di certo un
tema che si possa affrontare nella sua compiutezza oggi. Ritengo
che il disegno di legge non dovesse essere presentato in maniera
così veloce con le modifiche all'ultimo minuto, ma che richiedesse
una valutazione più ampia e più dettagliata.
Presidente -
Passo la parola al consigliere Chatrian che
si è prenotato.
Chatrian (AV-SA)
- Solo un'oretta fa abbiamo approvato un
atto amministrativo importante: il quadro strategico regionale di
sviluppo sostenibile 2030, e penso che con l'approvazione di questo
secondo provvedimento, in questo caso questo disegno di legge, si
faccia un passo avanti.
Provo a mettere in ordine i passaggi in quanto il relatore
Grosjacques ha ben espresso nella sua relazione, sia nelle
premesse, sia nel contenuto e soprattutto nel suo perimetro in cui
ci stiamo confrontando all'interno di questo disegno di legge.
Innanzitutto, solo per fare un po' di chiarezza, il disegno di
legge è identico a quello che è stato scaricato dalla Giunta e a
quello che è stato approvato ieri all'unanimità dalla IV
Commissione, quindi, solo per fare un po' di chiarezza, nessuno ha
cambiato il disegno di legge e la legge, c'è stata una modifica
sulla relazione. Direi solo quindi per fare un po' di chiarezza
perché altrimenti qui le falsità o le cose non dette non fanno mai
bene alla buona politica.
Per quanto ci riguarda, questa è una scelta obbligata per il
fatto che comunque si va a procedere, a dare copertura finanziaria
al piano strategico di CVA per tutti i motivi che diversi colleghi
hanno già messo in evidenza.
Terzo elemento: tutto questo permette sicuramente una
transizione energetica
green
che, per concretizzarsi, perché
altrimenti stiamo nelle parole e non nei fatti, necessita
dell'evidenza di investimenti di sostenibilità economica a basso
impatto ambientale.
Il quarto, non meno importante, anche su questo sempre per fare
un po' di chiarezza ma vorrei su questo elemento soffermarmi
proprio un momento, è che la Regione conferma la strategicità di
questa società, della CVA e conferma non solo la strategicità ma a
tal fine specifica che intende mantenerne il controllo. Questo io
penso che sia comunque importante.
Come ultimo elemento, legato invece alla transizione energetica,
a seguito dell'approvazione da parte di tutti gli Stati membri
dell'Unione europea che prevederanno entro il 2030 una riduzione
delle emissioni di CO2 nell'atmosfera di oltre il 50% e una
preponderanza delle fonti rinnovabili rispetto al totale
dell'energia prodotta, CVA deve strutturarsi per poter avere
comunque non solo le carte in regola ma, dal punto di vista
finanziario, quella possibilità di cogliere tutte le opportunità
che il mercato delle rinnovabili offrirà nel prossimo periodo, nel
proseguo. Penso che questo sia il quinto elemento fondamentale.
Senza quest'autorizzazione, senza questa scelta che a questo punto
diventa obbligata per tutti i motivi che sono stati messi in
evidenza, noi pensiamo che il fatto di sostenere questo disegno di
legge sia obbligatorio. Cosa vuol dire? Se chi in questo momento,
per una scelta ideologica, per una scelta probabilmente per
posizionarsi in una maniera diversa, probabilmente perché forse ha
buttato il sasso troppo lontano, forse perché ci sono delle
questioni interne... io penso che non si faccia il bene dei
Valdostani principalmente, della società in seconda battuta e,
peggio ancora, questo è lo strumento che permetterà alla nostra
azienda di poter essere non solo competitiva, ma di cogliere tutte
le opportunità del mercato nei prossimi anni.
Io penso che sia questa la sfida più importante e poi mettiamo
in fila i vari elementi, penso che non solo la Commissione abbia
avuto modo di avere tutti gli elementi, ma, quando un atto di
questo genere viene votato all'unanimità, quindi tutti i gruppi
consiliari hanno votato convintamente questo disegno di legge ieri
pomeriggio, io penso che forse il percorso che è stato messo in
campo è un percorso che tiene conto dell'esigenza della nostra
principale società, che comunque ha dato, sta dando e potrà dare al
sistema pubblico, alla Regione e a tutta la comunità la possibilità
di non solo farla crescere e farla crescere in una maniera equa e
ambientalmente compatibile con delle ricadute di natura anche
economico-finanziaria estremamente importanti.
Presidente -
La discussione generale è chiusa. Per la
replica, ha chiesto la parola l'assessore Caveri.
Caveri (VdA Unie) -
Intanto mi sia consentito, come
vecchio parlamentarista, di esprimere la mia soddisfazione per la
qualità del dibattito che si è sviluppato, molto spesso passiamo
molto tempo con interrogazioni e interpellanze, quindi una specie
di gioco del tennis, e trovo che, quando invece si devono
affrontare temi strategici come questo, sia molto bene potersi
esprimere con grande chiarezza, quindi ringrazio veramente
tutti.
Ha ragione chi ha evocato il fatto che noi dobbiamo mettere
assieme le scelte effettuate da questo Consiglio Valle e
dall'Esecutivo con una griglia europea molto persistente.
L'Europa è buona, l'Europa è cattiva, l'Europa è stata buona
quando c'è stato il processo di liberalizzazione del mercato
elettrico, senza questa scelta, è la famosa direttiva sul merito,
noi non avremmo potuto comperare dall'ENEL l'insieme delle
centrali, l'insieme delle dighe; dall'altra evidentemente esiste un
problema che è il problema della concorrenza, cioè la concorrenza
esiste, è un tema significativo, è molto positivo il fatto, come
osservava in Commissione, che sia stata chiusa la procedura di
infrazione rispetto al settore elettrico da parte della Commissione
europea, aspettiamo di conoscerne in maniera più approfondita i
contenuti che potrebbero risultare utili.
Una cosa è certa, e voglio dirla sempre in premessa: il
green
deal
europeo, quindi anche il PNRR, quindi a discendere tutta
la programmazione europea compresa quella 2021-2027 che impatta per
le scelte della Commissione, possiamo dire dalla Commissione fino
al piccolo comune di Chamois, che spera di fare un investimento
nelle comunità energetiche, ebbene, tutta la politica europea
prevede l'accelerazione e la spinta produttiva di tutte le realtà
che producono energia pulita, compresa CVA, quindi non ci sono
limiti, chiusure o decisioni a un certo punto di chiudere la
saracinesca e di chiudersi a casa propria. La modernizzazione degli
impianti e la realizzazione di nuovi impianti, che siano
idroelettrici, solari o fotovoltaici quindi seguono linee che sono
tracciate dall'Unione europea, non è che oggi la Valle d'Aosta può
alzare il dito e dire: "noi abbiamo una società che si occupa
dell'elettrico, gli facciamo fare delle cose in famiglia e non
partecipiamo al mercato".
Io non ho mai considerato nel corso della mia carriera politica
visioni pauperistiche della Valle d'Aosta. Io ricordo quando ero
parlamentare e si combatteva per il mantenimento del riparto
fiscale, c'era chi in Valle d'Aosta diceva: "siamo troppo ricchi,
vediamo di restituire dei soldi a Roma", oppure in altri momenti,
quando il Casinò viaggiava come una locomotiva, si diceva:
"chiudiamo il Casinò". Questa è una visione della politica che non
mi appartiene, è una visione ideologica. CVA non è ideologia, CVA
deve fare profitto, perché non esiste in nessun posto al mondo
l'idea che una società pubblica debba essere la San Vincenzo, una
società pubblica deve avere un occhio di attenzione al sociale, ma
è del tutto evidente che in una logica di profitto deve lavorare,
se non fosse così, la chiudiamo o la vendiamo perché non avrebbe
altrimenti nessun significato.
Ricorderei che se oggi questo insieme del mercato elettrico
valdostano, di produzione elettrica valdostana forse rimasta nelle
mani dell'ENEL, non avremmo gli stessi posti di lavoro, non avremmo
la stessa attenzione alle comunità locali, non avremmo la stessa
attenzione come posti di lavoro e i soldini, indica il consigliere
Rollandin, che sono finiti nelle casse della Regione. Oggi quindi
immaginare qualcosa di diverso veramente mi stupisce molto e mi
stupisce anche il riferimento alle norme di attuazione. La norma di
attuazione, che prevede la possibilità che per una società pubblica
si possa ottenere la deroga dalle concessioni, non vuol dire che
quella società deve diventare la società dell'oratorio o della
parrocchia, perché non è che i Sud Tirolesi pretendono di gestire
l'Autobrennero in maniera diversa dalle altre società autostradali,
si tratta di mantenere la
governance
, che è una cosa
diversa, non è che domani, se finisce il procedimento che eviterà
all'Autobrennero l'obbligo di gara per il rinnovo della
concessione, Bolzano, Trento e la Provincia di Modena danno il
libero transito, perché sono sul mercato e CVA è e resta
solidamente sul mercato, questo quindi per dire che bisogna fare
attenzione. Quando si è evocato il professor Florenzano, io credo
che intanto, come già è stato evocato, CVA ha già diverse società
che operano sul mercato, ma soprattutto a me piacerebbe chiedere al
professor Florenzano, che insegna all'Università di Trento, come la
mettiamo con Dolomiti Energia, dove Dolomiti Energia è una società
come CVA che sta rastrellando più centrali possibili, non rientrano
nella Madia per loro fortuna, e quindi possono anche fare delle
azioni di acquisto di società esterne, ma credo che nessuno a
Trento oggi immagini di bloccare questa espansione di Dolomiti
Energia, nessuno, perché si può salvare capra e cavoli.
Nella mission di CVA che noi abbiamo esplicitato nel DEFR o nel
programma di Governo è del tutto evidente che questa società deve
avere un occhio nei confronti della comunità. La governance che noi
abbiamo deciso per avere una maggiore iniezione di politica nelle
società partecipate non vuol dire sovietizzare le società
partecipate, significa semplicemente avere quella attenzione anche
nei confronti del territorio che arricchisce la Valle d'Aosta, cioè
più è florida CVA e più ci guadagniamo, più posti di lavoro, più
intelligenze che possono andare a lavorare lì, più tutela del
territorio.
Io non so chi ha visto... e la consigliera Minelli l'ha vista
perché ha partecipato alla presentazione del piano quando era
Assessore nel mese di febbraio... avrà notato come l'accelerazione
della ricostruzione delle centrali di Chavonne e di Hône 2 peserà
in positivo sul territorio, non ci saranno più i canali all'aperto
che verranno trasformati nella zona della Bassa Valle in sentieri,
non ci saranno più rischi idrogeologici, saranno centrali che
frutteranno di più perché aumenteranno la loro capacità di
produzione. Io credo che questi siano gli elementi base su cui oggi
- sono contento dell'unanimità in Commissione - si evidenziano
anche differenze. Io personalmente ritengo e riterrò sempre che
bisogna fare in modo che CVA sia una società che opera sul mercato
con quelle logiche che tutti noi condividiamo del fatto che queste
non sono società che operano esclusivamente in una logica
redditizia, che abbiano anche una capacità che è sempre stata
dimostrata in questi anni da CVA di avere a che fare con un
territorio, di essere rispettosi di questo territorio e di essere
rispettosi dell'insieme della comunità valdostana.
Io pertanto ringrazio veramente tutti, il tema non è semplice ed
è vero che gli scenari prospettici sono molto diversi a seconda di
come andrà a finire la norma di attuazione e se riusciremo a
scrivere qualcosa nella finanziaria sulla Madia nella prossima
finanziaria dello Stato, ci saranno delle prospettive, però -
ripeto e concludo - credo che non si possa discutere il profilo
imprenditoriale che deve avere questa società, perché, lo ripeto,
CVA non è un'Onlus, è una società che opera sul mercato e se oggi
dimostrasse faglie o cedimenti, qualcuno ce la mangia, qualcuno più
grande ce la mangia e poi piangeremo sul latte versato.
Presidente -
Se non vi sono altri interventi, possiamo
passare all'articolato della legge e alla votazione. La votazione
dell'articolo 1 è aperta. La votazione è chiusa.
Presenti: 34
Votanti           
: 32
Favorevoli: 32
Astenuti: 2 (Erika Guichardaz, Minelli)
L'articolo n. 1 è approvato.
Metto in votazione l'articolo n. 2. La votazione è aperta. La
votazione è chiusa.
Presenti: 35
Votanti           
: 33
Favorevoli: 33
Astenuti: 2 (Erika Guichardaz, Minelli)
L'articolo n. 2 è approvato.
Stesso risultato per l'articolo n. 3 e n. 4? Stesso risultato.
Votiamo la legge nel suo insieme. Ha chiesto la parola il
consigliere Marguerettaz, ne ha facoltà per dichiarazione di
voto.
Marguerettaz (UV) -
Mi congratulo con il relatore, con la
Commissione e con il Governo per il disegno di legge, per il
confronto che c'è stato. Ritornando sull'intervento che ho fatto in
precedenza, per non lasciare delle interpretazioni, io credo,
collega Minelli, che, quando lei chiede di fare delle verifiche, ci
sono degli atti concludenti. Collega Minelli, nel momento in cui
scenderà veramente dal pulpito e dirà che la maggioranza, che i
colleghi hanno tutti i diritti che ha lei e che non necessariamente
sono nel torto, si accorgerà che lei è minoranza della minoranza,
non solo minoranza della maggioranza. Quando ci sono 33 Consiglieri
che votano un disegno di legge e due che si astengono, per
cortesia, non invochi sempre come un mantra la richiesta di una
verifica del programma, lei ha con la collega Guichardaz
ripetutamente preso delle decisioni in contrasto. Io non dico che
siano sbagliate, ma sono di minoranza. Prenda atto e la smetta di
introdurre argomenti che sono pretestuosi. Prenda atto anche di
questa votazione e proseguiamo senza ipocrisie perché questa
posizione è una posizione che blocca i lavori.
Presidente -
Ha chiesto la parola la consigliera Minelli
per dichiarazione di voto.
Minelli (PCP) -
Per fatto personale. Il collega
Marguerettaz mi accusa di mettermi sul pulpito e di bloccare i
lavori, in qualche maniera, di questa maggioranza. Io ripeto, anche
se mi rendo conto che è una ripetizione che lo infastidisce molto,
che questa maggioranza si è costituita sulla base di un programma e
quel programma ha avuto nel corso di questi mesi una serie di punti
che non sono stati rispettati! Di conseguenza, visto che non ho
aderito personalmente, e il mio gruppo politico non ha aderito a
questa maggioranza sulla base di logiche spartitorie, come invece
qualcuno ha cercato di dire, ma sulla base dei contenuti, la
verifica che noi abbiamo chiesto, e che non abbiamo ancora
ottenuto, è sui contenuti. Mi dispiace quindi, lei continuerà a
sentirmi dire questa cosa, se non si farà la verifica; e non credo
proprio che chi blocca la situazione siamo noi, tant'è vero che
siete andati avanti, avete approvato, in totale spregio rispetto ai
punti che avevamo chiesto di discutere, alcuni atti importanti. Se
c'è qualcuno che in qualche maniera si comporta in modo poco
rispettoso degli accordi, quindi non siamo di certo noi!
Presidente -
Altre dichiarazioni di voto? Ha chiesto la
parola la consigliera Erika Guichardaz.
Guichardaz E. (PCP) -
Come sottolineato prima dalla
consigliera Minelli e come visto nelle votazioni precedenti, noi
non voteremo questo atto per diverse motivazioni, a partire dal
fatto che è vero, è stata modificata solo una relazione, ma credo
che la relazione sia parte integrante di un atto e che quindi
averla ricevuta solo oggi alle ore 09:36 ci mette comunque nella
condizione intanto di non essere sereni rispetto a questa
decisione.
Come esplicitato poi dalla collega Minelli in Commissione e
ribadito oggi, parlare di questo disegno di legge significa anche
interrogarsi sul futuro di CVA e in questa proposta non viene
esplicitata in alcun modo la visione sulla società. Nessuno mette
in dubbio il ruolo strategico di CVA o vuole bloccare la sua
espansione, ma non si può continuare a rimandare qualsiasi scelta
e, come già detto in precedenza, il programma di legislatura era
molto chiaro, la CVA deve restare una società pubblica, un'impresa
che opera sul mercato e che, pur avendo come fine un'ottimale
gestione economica, riservi grande attenzione agli aspetti sociali,
ambientali, al legame con il territorio, all'efficientamento
energetico, alla ricerca ai servizi innovativi. Nessuno dice che la
società debba essere sottomessa, ma la politica regionale ha un
ruolo importante, cosa che invece qui non appare e che in questo la
norma di attuazione avrà un ruolo fondamentale.
Colgo con favore quindi l'idea di approfondire in Commissione
aspetti che erano già stati approfonditi nella scorsa legislatura,
per fare scelte condivise da parte di tutti. Sottolineo inoltre che
non si tratta di motivi ideologici, si cerca sempre di
strumentalizzare queste scelte, lo si è fatto sulla legge
anti-Dpcm, sulla risoluzione sull'Ospedale, sulla legge
sull'idrogeno e abbiamo visto i risultati. Si tratta invece di fare
chiarezza, di avere una visione strategica e di rispettare i
programmi. Evviva infine che ci siano anche persone che abbiano
idee diverse, questa è la democrazia, quindi, per fortuna, possiamo
anche permetterci di votare in maniera difforme anche se siamo solo
due. Per queste ragioni, quindi, come gruppo allargato di PCP, ci
siamo ritrovati e abbiamo deciso di non votare questo
documento.
Presidente -
Metto in votazione la legge nel suo insieme.
La votazione è aperta. La votazione è chiusa.
Presenti: 35
Votanti           
: 33
Favorevoli: 33
Astenuti: 2 (Erika Guichardaz, Minelli)
Il Consiglio approva.
