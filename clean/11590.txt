Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4139 del 27 gennaio 1993 - Resoconto
OGGETTO N. 4139/IX Iniziative per risolvere la problematica
concernente la donazione del sangue.
(Interpellanza)
Interpellanza Vista la mancata volontà politica della
maggioranza al Governo della regione di affrontare la problematica
concernente la donazione del sangue nella nostra regione;
A conoscenza del malcontento esistente fra i soci AVIS per il
perdurare di una situazione che per loro non è più sostenibile;
Ritenendo doveroso evitare che da parte delle Sezioni AVIS
vengano portate avanti iniziative singole o collegiali tendenti a
rispondere direttamente all'incapacità della Giunta di affrontare i
loro problemi, le cui conseguenze potrebbero ricadere sull'intera
collettività valdostana;
i sottoscritti consiglieri regionali
Interpellano
l'Assessore competente e la Giunta regionale per conoscere:
- quali iniziative intende assumere a sostegno delle richieste
delle Sezioni AVIS e dei donatori nel suo insieme;
- quali sono gli intendimenti della Giunta per indurre l'U.S.L.
a rispettare le indicazioni approvate dal Consiglio regionale
unitariamente.
F.to: Trione - Beneforti - Limonet.
Bich (Presidente)
Ha chiesto d'illustrare l'interpellanza
il Consigliere Beneforti.
Beneforti (DC)
Abbiamo presentato questa
interpellanza per due motivi. Il primo, perché volevo replicare al
Consigliere Rollandin, che in questo momento non è presente in
aula, dato che non avevo potuto replicare quando in questo
Consiglio fu discussa la mozione che il Gruppo della DC aveva
presentato. Il secondo, perché volevo chiudere per quanto possibile
il confronto con l'Assessore, che dimostra molte volte di non
essere attento ai suggerimenti che possono venire anche
dall'opposizione.
E per dimostrargli anche che la sua astensione sulla mozione
della DC è stata un errore, almeno dal mio punto di vista, dal
momento che la presa di posizione dell'Avis di Morgex è anche nei
suoi confronti e non solo nei confronti dell'USL. Infatti la
protesta è stata decisa a seguito del perdurare dello stato di
immobilismo della Regione, in particolare dell'Assessore alla
Sanità, e dell'atteggiamento del direttore del centro
trasfusionale.
Al Consigliere Rollandin (che adesso è arrivato) volevo dire che
è vero che l'Avis, in particolare la sede di Aosta, ha contestato
la fa-mosa legge 107, ma la legge esiste, quindi per quanto
possibile deve essere rispettata ed applicata. Molte sono le leggi
che non si condividono ma che si rispettano, e sarebbe molto facile
poter non rispettare le leggi che vengono emanate da parte dello
Stato e della Regione.
Per quanto riguarda l'Avis di Verrès - il Consigliere Rollandin
lo sa benissimo -, questa si è convenzionata con un centro fuori
Valle per il prelievo, non per disaccordo con il centro
trasfusionale ma per disaccordo con l'Avis regionale. Invece
l'altra volta fu detto da parte del Consigliere Rollandin che anche
l'Avis di Verrès si era distaccata, perché si scontrava con l'Avis
regionale.
Questa è la situazione, e per quanto riguarda le affermazioni
che sono state fatte per cui il responsabile del centro
trasfusionale è dello stesso partito politico dell'ex Assessore
alla sanità (cioè del Consigliere Beneforti), le dico che non ho
mai, e ripeto mai, tenuto presente questo aspetto nel momento in
cui c'è stato da affrontare i problemi che vengono posti.
Anche se non è l'Assessore che deve avere i contatti con i
primari, ma deve essere l'USL che dice ai primari delle unità
operative e a quanti sono all'interno dell'USL quello che devono
fare. Infatti non ho mai detto che deve essere l'Assessore a far
applicare; ho detto che l'Assessore deve intervenire nei confronti
dell'USL, in modo che questa faccia quello che deve fare nei
confronti dei primari.
Non è compito dell'Assessore andare a cercare i 25-30 primari
che magari ci sono all'interno dell'USL e con ognuno di essi fare
un discorso; è invece l'USL che deve portare avanti il discorso con
i primari.
Tornando al motivo più importante di questa interpellanza, dopo
la decisione dell'Avis di Morgex di sospendere dal primo febbraio i
prelievi presso il centro trasfusionale, vogliamo sapere come si
giustifica l'Assessore, il quale nel corso della discussione della
mozione dichiarò di astenersi perché quello che veniva richiesto
dalla mozione già si stava facendo.
Affermava l'Assessore in quella sede: "Abbiamo fatto il nostro
dovere, abbiamo scritto lettere all'USL perché si rispettino le
richieste dell'Avis, abbiamo avuto incontri a tre, abbiamo cercato
di chiarire l'intera problematica". Se i risultati sono quelli
scaturiti dall'assemblea dell'Avis di Morgex, e che scaturiranno da
altre sezioni, sedi Avi della Regione, che già si stanno riunendo
per decidere di comune accordo, come ha fatto quella di Morgex, di
non più fare i prelievi presso il centro trasfusionale, voglio
vedere qual è la posizione che viene assunta, e se non era
necessario riaffermare il ruolo della Regione nei confronti
dell'USL con una mozione, affinché faccia rispettare le norme che
devono essere rispettate nel prelievo del sangue.
Abbiamo presentato questa interpellanza per ritornare
sull'argomento, cosa che si rendeva necessaria dal momento in cui
la situazione sta precipitando; alla sezione di Morgex se ne
uniranno altre, e fino a quando noi avremo la possibilità di avere
riserve, potremo ancora far fronte alle necessità che abbiamo a
livello regionale, ma se questa situazione dovesse perdurare,
arriverà il momento che ci troveremo nelle condizioni forse di
qualche altra Regione dove il sangue purtroppo manca e lo ricercano
altrove. Avevamo una situazione buona, cerchiamo almeno di
mantenerla.
L'invito che rivolgo all'Assessore - anche se mi rendo conto che
non è tutto facile come può apparire - è di vedere con l'USL di
portare avanti un discorso ben preciso, affinché questi problemi
che le sezioni Avis stanno portando avanti siano affrontati e
risolti.
Presidente
Prima di dare la parola all'Assessore
Cout, vorrei rallegrarmi con il Consigliere Bajocco per la
riacquistata valitudine, lo salutiamo tutti con affetto.
Ha chiesto di parlare l'Assessore alla Sanità e Assistenza
Sociale, Cout.
Cout (PCI-PDS)
Non per voler sminuire il valore
delle mozioni che si votano in Consiglio, anzi le mozioni che si
votano in Consiglio dovrebbero essere importanti e tenute in
considerazione, sia che queste vengano dalla maggioranza o dalla
minoranza, ma purtroppo in questo caso è proprio da una mozione
votata all'unanimità del Consiglio che chiedeva un impegno da parte
del responsabile dell'unità operativa del servizio del centro
trasfusionale di fare alcune cose, che è venuto fuori tutto il
problema.
Tutto questo è sorto dalla non volontà da parte di qualcuno di
tenere in considerazione una mozione votata alla unanimità dal
Consiglio. Questo per dire e per confermare che in effetti la
questione sollevata dal Consigliere Beneforti è una questione
difficile, le cui soluzioni non sono ancora sicure.
Vorrei solo ricordare le altre cose che abbiamo fatto in questo
periodo, sulle quali ci aspettavamo un minimo di risposta rispetto
agli impegni che devono comunque essere connessi ad una legge ben
precisa, la legge n. 107, concernente la disciplina per le attività
trasfusionali relative al sangue umano e ai suoi componenti, e per
la produzione di plasma derivati.
Come Giunta avevamo deliberato di riconoscere, in base a questa
legge, che le funzioni previste per i servizi immunologia e
trasfusione, indicate nella legge, sono già esercitate nella
Regione dalla unità operativa centro trasfusionale del presidio
ospedaliero USL della Valle d'Aosta, in quanto questa ci sembrava
la cosa più normale che ci dovesse essere. Veniva individuato quale
centro regionale di coordinamento e di compensazione la suddetta
unità operativa ospedaliera, alla quale venivano affidati i compiti
previsti all'articolo 8 della legge, di istituire il centro del
sangue eccetera, eccetera.
Avevamo affidato di recente, nel mese di settembre, in modo
preciso in base all'ultima legge che era uscita, questa
responsabilità al centro trasfusionale. Successivamente, non avendo
avuto una risposta che intervenisse per dare applicazione a quanto
richiesto dalla mozione,avevamo avuto una riunione con l'allora
amministratore dell'USL, con il coordinatore sanitario, con il
responsabile del centro trasfusionale e del laboratorio di analisi
per cercare di uscire dalla questione.
In quella riunione avevamo avuto un certo impegno, come avevo
già riferito in Consiglio, per vedere un modo di collaborare fra il
centro trasfusionale e il laboratorio, superando alcuni problemi
tecnici che erano stati evidenziati e che speravamo fossero
superati, e per dare finalmente avvio all'invio a casa dei referti,
così come era stato richiesto nella mozione.
Non abbiamo visto ancora che siano partite delle lettere con i
risultati dei referti, tant'è vero che avevamo inviato una lettera
al responsabile del centro trasfusionale del presidio ospedaliero,
per chiedere - assieme ad altre questioni, che chiedevamo ci
venissero segnalate per quanto riguarda il plasma, gli emoderivati,
convenzione con l'Avis di Milano - di formularci una proposta
operativa per l'organizzazione della raccolta del sangue da
donatori volontari sul territorio regionale. Gli avevamo dato il
termine del 26 gennaio, che era ieri, ma non abbiamo ricevuto
risposta neanche a questa lettera.
Ora, cosa farà l'Assessorato, concordando con il Consigliere
Beneforti che deve essere l'USL che dice ai primari quello che
devono fare, e non la Regione, perché qualcuno giustamente potrebbe
dire che andiamo ad ingerirci nei compiti di gestione o comunque di
organizzazione del lavoro o di gestione del personale di un ente
che non è la Regione?
Penso che l'unica cosa da fare a questo punto sia quella di
portare immediatamente a conoscenza dell'amministratore USL gli
impegni che qualcuno si era preso, che per il momento non ha
rispettato e addirittura non ha neanche risposto alla richiesta di
formulare una proposta per delle questioni che devono essere
seguite proprio da lui.
Sarà necessario che qualcuno intervenga e siamo pronti a
chiedere un incontro per spiegare meglio le cose e per trovare i
modi affinché questi impegni siano rispettati.
Questo per dire della situazione anomala in cui ci troviamo,
anomala e che si trascina da tempo; da anni ormai esistono questi
problemi, esistono questi diverbi, queste prese di posizione
accese, questi rifiuti fra due associazioni che dovrebbero
collaborare fra di loro per un qualcosa di importante che
meriterebbe di essere tenuto in considerazione, come la raccolta
del sangue.
Invece tutta una serie di questioni dipendono da beghe e da
prese di posizione di qualcuno che, in modo anomalo e
incomprensibile, si rifiuta di svolgere alcuni compiti che gli sono
affidati.
Se poi da questo si può pensare all'immobilismo della Regione o
comunque dell'Assessorato alla Sanità, come viene detto dalla
sezione di Morgex, questo è da verificare.
Penso che per quanto ci è possibile siamo intervenuti e
interverremo perché si arrivi ad una soluzione; certamente non
possiamo cambiare la testa delle persone, così come, da quello che
ho capito, non è riuscito a cambiare fino a questo momento nessuno
in questo Consiglio, e forse prima ancora della presenza dei
consiglieri di questo Consiglio.
Su questo aspetto la situazione sta in questi termini e penso
che domani chiederò un incontro all'amministratore dell'USL la
que-stione, insieme ad altre di cui dobbiamo parlare. Invieremo una
lettera, in modo che queste cose rimangano per iscritto, esponendo
i fatti così come sono successi. Questa è una parte del
problema.
Sull'altra parte, così come avevamo detto, stiamo vedendo e la
questione non è conclusa neanche con questa presa di posizione,
perché è una situazione che si riferisce solo ai rapporti con il
cen-tro trasfusionale, tant'è vero che lo stesso Artaz, interrogato
sul problema, nel corso di una intervista ha detto che lui non
sapeva cosa farsene di tutta questa questione e non la teneva in
considerazione.
Sta andando avanti con l'Avis l'impegno di arrivare a definire
una convenzione, e la proposta che sottoporremo all'Avis è di
verificare se la convenzione deve essere stipulata fra Regione, USL
e Avis, oppure fra Regione e Avis, oppure fra USL e Avis per le
parti che interessano, per vedere come si può arrivare ad
organizzare in modo diverso la raccolta, così che, anche se
dobbiamo dipendere dal centro trasfusionale, ci sia una maggiore
libertà di poter intervenire sul territorio.
So che ci sono state delle sezioni dell'Avis che si sono rivolte
a Torino o a Milano, e che c'è il pericolo, diversamente da quella
che era l'impostazione a livello regionale, che altre sezioni
richiedano ad équipes esterne di venire a prelevare il sangue in
Valle d'Aosta.
É proprio questo pericolo che vogliamo cercare di superare,
perché la proposta che aveva avanzato l'Avis all'inizio (e su cui
spero abbiano avuto dei ripensamenti) era quella di lasciar
organizzare tutto da qualcuno all'esterno. Non è questa la
soluzione, perché noi dobbiamo garantirci di avere una nostra
équipe in Valle, che faccia questo lavoro; è una ricchezza che
abbiamo in Valle d'Aosta e che vogliamo mantenerci, per cui non
possiamo assolutamente dipendere solo dall'esterno.
E comunque, anche venendo dall'esterno, queste persone
dovrebbero fare riferimento al centro trasfusionale, per cui non
cambierebbe di molto la questione.
L'impegno da parte nostra è quello di verificare con l'Avis se
c'è un modo diverso per fare un qualcosa che rimanga in Valle
d'Aosta, che sia organizzato fra Avis, USL e Regione, e che possa
garantirci per il futuro.
So che la questione è di lunga data, ha avuto delle risposte
alternative: positive e negative, a secondo di come si è riusciti a
bilanciare le questioni; spero che l'USL sappia prendere i
provvedimenti che deve prendere per assicurare il servizio, e su
questo l'impegno della Regione ad andare in quel senso c'è
senz'altro.
Sull'altro versante, quello della organizzazione della raccolta
sul territorio, dobbiamo trovarci con l'Avis, abbiamo già esaminato
con alcune persone dell'USL il tipo di proposta che potremo fare,
dobbiamo ritrovarci insieme per verificare e definire la
questione.
Presidente
Ha chiesto di parlare il Consigliere
Beneforti.
Beneforti (DC)
Per una breve replica, perché credo
che ormai le cose che ci stiamo dicendo ce le siamo dette in più
occasioni.
Devo prendere atto, anche se non con soddisfazione, che le
motivazioni che avevano portato la maggioranza ad astenersi sulla
mozione che avevamo presentato nel precedente Consiglio oggi sono
tutte saltate.
L'Assessore affermava di astenersi sulla mozione perché quanto
era richiesto dalla mozione si stava già facendo; abbiamo
ripresentato l'interpellanza per tornare sopra l'argomento per le
motivazioni che ho detto, ed oggi anche l'Assessore ha riconosciuto
che la situazione si è modificata, anzi è peggiorata.
Quello che si stava facendo, quindi, non ha avuto il successo
che l'Assessore sperava, anzi la situazione si è aggravata per il
sem-plice fatto che non solo Morgex ha assunto una presa di
posizione, ma anche nei punti di prelievo della Bassa Valle le cose
non van-no come dovrebbero andare, sono in difficoltà per fare i
prelievi.
E allora non era nullo il discorso che si sosteneva nella
mozione di presentare entro trenta giorni le linee e le indicazioni
per il prelievo del sangue nella nostra Regione, e nello stesso
momento decidere quale atteggiamento tenere nei confronti del
volontariato.
Quando è cambiata questa maggioranza, c'erano due punti fermi;
un primo punto fermo era una delibera che era stata approvata alla
unanimità qui, con la quale si sosteneva che da parte dell'USL
dovevano essere mandati a domicilio dei donatori i risultati delle
analisi che venivano loro effettuate.
Il secondo punto fermo era ed è costituito da un piano, che era
stato previsto con le indicazioni di come portare avanti il
discorso del prelievo del sangue nella nostra Regione. Questo piano
non ha mai visto la luce e non ho mai sostenuto quello che era
stato fatto prima; ho richiesto nelle interpellanze e nelle mozioni
presentate che l'attuale maggioranza presentasse un piano in base
alla legge 107.
Il piano doveva prevedere come si mantiene il prelievo del
sangue nella nostra Regione, l'attuazione della legge 107,
eccetera, e se parlate con l'Avis per fare delle convenzioni, le
convenzioni sono previste dalla legge 107; allora bisogna stabilire
anche come e per quale verso si applica questa legge 107. Ma se non
c'è un piano generale della Regione, nel quale si indica il modo
con cui si intende camminare su questa problematica, non avrete mai
la possibilità di confrontarvi né con l'Avis né con l'USL.
Sono stanco di ripetere queste cose; se non avete una linea come
Assessorato di come si intende portare avanti la politica dei
prelievi del sangue nella nostra Regione, non avete il mezzo
neanche di andare a confrontarvi con l'USL, né con le sezioni, né
con l'Avis regionale.
Ecco perché proponevamo entro trenta giorni di darci quel piano
che doveva stabilire le linee e riconoscere il ruolo di un
volontariato, in modo da stabilire tutti assieme qual è la linea
che si intende seguire e mettere alle strette coloro che su questa
linea non vogliono andare.
Termino qui. Mi auguro di non dover tornare più su questo
argo-mento, e di vedere invece arrivare un qualcosa nella
commissione consiliare che ha il compito di esaminare questi
aspetti, per poter dare una valutazione sulle linee che si intende
portare avanti.
