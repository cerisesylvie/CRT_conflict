Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 19 del 14 gennaio 1981 - Resoconto
OGGETTO N. 19/81 - NUOVA PROPOSTA PER IL COLLEGAMENTO VIARIO TRA
IL TERMINALE DELL'AUTOSTRADA ED IL TRAFORO DEL MONTE BIANCO.
(Reiezione di mozione)
Presidente
- Do lettura della mozione presentata dai
Consiglieri Mafrica, Tonino e Bajocco.
MOZIONE
Sono trascorsi ormai otto mesi da quando il Consiglio
regionale ha dato il proprio assenso di massima al progetto di
nuovo collegamento viario tra il terminale dell'autostrada A-5 ed
il Traforo del Monte Bianco;
Poiché sino a questo momento non risulta siano stati inseriti
appositi finanziamenti relativi a tale progetto nel disegno di
legge del Governo che prevede il piano autostradale nazionale per
gli anni 1981-1985;
Il Consiglio regionale della Valle d'Aosta
DELIBERA
1) di impegnare la Giunta regionale a predisporre tutti gli
atti necessari perché la SPEA rediga un nuovo progetto di
collegamento, sullo stesso tracciato di quello già approvato dal
Consiglio, ma con caratteristiche di "camionabile" a due
corsie;
2) di dare mandato al Presidente del Consiglio perché
predisponga un incontro tra il Ministro dei Lavori Pubblici e una
delegazione unitaria del Consiglio regionale, al fine di ottenere,
già nel redigendo piano della grande viabilità, finanziamenti
relativi ai tratti Morgex-Traforo del Monte Bianco e tangenziale
Sud di Aosta.
Presidente
- Illustra la mozione il Consigliere Mafrica,
ne ha facoltà.
Mafrica (PCI)
- Nel marzo scorso c'è stato in questo
Consiglio un dibattito appassionato sul problema dell'autostrada;
erano emerse allora sostanzialmente tre posizioni: una favorevole a
risolvere il problema del traffico tra Aosta e il Traforo
attraverso la costruzione di un'autostrada a quattro corsie; una
contraria a questa soluzione e una, che si collocava in una
posizione intermedia, che tendeva a risolvere il problema
attraverso la costruzione di una camionabile. A nostro giudizio, il
voto che si è avuto al termine del dibattito non ha rispecchiato
effettivamente quella che era stata la discussione, non è stato
naturale. Sono prevalse, al momento del voto, delle ragioni
politiche generali, delle questioni di maggioranza, per cui la
maggioranza del Consiglio ha, dopo un dibattito molto articolato,
approvato in modo secco il progetto di costruzione di una nuova
autostrada a quattro corsie.
Noi crediamo che si sia agito allora in modo non
sufficientemente saggio, perché non si è avuto davanti agli occhi
il centro del problema, che per noi è questo: se il problema debba
essere risolto attraverso un'ottica che parta dalle esigenze
economiche, ecologiche, paesaggistiche della nostra Valle, oppure
si devono prevalere nella sua soluzione interessi più complessi che
possono anche venire dall'esterno, tipo gli interessi delle società
che contano su uno sviluppo incessante del trasporto su gomma, tipo
gli interessi, che pure esistono, della Società del Traforo.
Avevamo detto allora che eravamo contrari a trasformare la Valle
d'Aosta in un largo corridoio di transito attraverso un nastro di
asfalto che ogni dieci anni è necessario allargare, e crediamo che
questa impostazione sia ancora valida. Ma il fondo del ragionamento
era che non ritenevamo credibile la proposta della costruzione
urgente, in tempi brevi, di una nuova autostrada. Parlavamo allora
della necessità di almeno dieci anni per arrivare, se le cose
fossero andate bene, a questa soluzione, e noi ritenevamo che non
fosse credibile, innanzitutto per gli alti costi di una tale
soluzione, ma anche per la complessità dei lavori che questa
richiedeva. E avevamo proposto che si cominciasse subito con una
soluzione più articolata, risolvendo il problema con la tangenziale
Sud di Aosta, con una variante anche sul tratto tra Morgex e il
Traforo, con modifiche ai tratti più pericolosi, con una revisione
degli accessi alle vallate laterali.
Proponevamo che si intervenisse contestualmente sulla rete
ferroviaria, lavorando per il raddoppio della ferrovia
Chivasso-Aosta, per trasformare il tratto tra Aosta e
Pré-Saint-Didier in ferrovia veloce, e impegnandosi per vedere la
possibilità di costruire un collegamento ferroviario internazionale
tra Aosta e Martigny.
Per risolvere i problemi del finanziamento avevamo proposto che
intervenisse direttamente anche la Società del Traforo del Monte
Bianco, e che eventualmente la Regione anticipasse una parte delle
somme.
Inoltre si trattava, secondo noi, di fare una verifica nel tempo
dell'andamento dei flussi di traffico, anche in seguito
all'apertura di nuovi trafori; se da questa verifica si fosse visto
che con miglioramenti della sede viaria attuale non si risolveva il
problema, si sarebbe potuta fare una camionabile.
Proponevamo anche di prendere iniziative verso le altre Regioni
dell'arco alpino, verso il Governo e verso la Comunità Europea, per
concordare provvedimenti di tipi amministrativo per mettere ordine
nel traffico commerciale.
A che punto siamo? Credo che, essendo trascorsi ormai nove mesi,
si debba dire che passi sostanziali in avanti non se ne sono fatti.
Perché? Innanzitutto nel disegno di legge del Governo per il piano
autostradale dall'81 all'85 non ci risulta sia inserita alcuna
somma relativa a questa autostrada della Valle d'Aosta, il che
significa la perdita di almeno cinque anni. Il secondo problema
riguarda la perdita di notizie su questo disegno di legge, che non
sappiamo se si è perso per strada o se è stato ritirato.
Nel frattempo, continuano a lievitare i costi: nove mesi fa si
parlava di 300 miliardi, mentre io credo che, facendo i conti con
l'inflazione, ormai si siano superati i 400. C'è da tener presente
che, nelle scelte economiche del Governo e del Parlamento, influirà
in modo abbastanza decisivo la questione degli interventi
finanziari per l'aiuto alle zone terremotate, e alla rete viabile
di quelle zone, per cui vengono a cadere, a nostro giudizio gli
argomenti che avevano portato la maggioranza a votare il progetto
nel marzo scorso, fondati soprattutto sull'urgenza e sulla relativa
rapidità di una tale soluzione. C'è stata invece una cosa
interessante qui in Valle, che è la disponibilità da parte della
Società del Traforo a immettere, per risolvere questo problema,
suoi capitali da aggiungere a quelli pubblici. Teniamo presente che
la Società del Traforo ha detto di registrare utili per 15 miliardi
all'anno; quindi, facendo un conto su un certo numero di anni, si
tratta di cifre non indifferenti.
Per questi motivi noi proponiamo questa mozione, con cui si
possa intraprendere la via che, a nostro giudizio, è quella più
indicata per intervenire effettivamente, nelle condizioni attuali,
per la soluzione del problema del traffico sulla superstrada
Aosta-Courmayeur.
Chiediamo che la Giunta predisponga tutti gli atti necessari
affinché la SPEA rediga un progetto diverso, un progetto di
camionabile sullo stesso tracciato del precedente, con un'unica
carreggiata e a due corsie. Una soluzione di questo tipo, che
rispetti il tracciato previsto, avrebbe il vantaggio di evitarci di
ripetere la consultazione con i Comuni, ed il tempo necessario
potrebbe essere notevolmente ridotto. Con la soluzione di un'unica
carreggiata si verrebbero inoltre - credo che l'ordine di grandezza
potrebbe essere questo - a dimezzare i costi: si risparmierebbe per
esempio nella costruzione delle gallerie, con notevoli effetti per
la riduzione dei costi.
Se si accetta un'impostazione di questo tipo, io credo che si
possa trovare una posizione unitaria del C onsiglio, per cui non
solo una parte del Consiglio si adoperi per ottenere i
finanziamenti, ma l'intero Consiglio, attraverso una sua
delegazione unitaria, possa chiedere al Ministro dei Lavori
Pubblici di intervenire.
E noi proponiamo questa strada: che si chieda, tenuto conto
della generale situazione finanziaria del Paese, di intervenire
prioritariamente sui due tratti relativi alla tangenziale Sud ed al
tratto tra Morgex ed il Traforo, apportando nel frattempo quelle
modifiche necessarie al resto della rete viabile, che saranno
comunque utili anche se si dovesse costruire un'altra strada, in
quanto necessaria al traffico locale, andando contestualmente a
verificare l'andamento dei flussi di traffico. Se nel tempo vedremo
che, con le modifiche nel tratto compreso tra la tangenziale Sud e
Morgex, il problema si è risolto, avremo raggiunto l'obiettivo; se
invece dovesse risultare che è ancora necessario intervenire,
potremmo continuare richiedendo finanziamenti per il tratto
centrale.
Questa a noi pare una proposta che possa incontrare l'accordo di
tutto il Consiglio, proponendo una soluzione unitaria di una
situazione che è sempre drammatica.
Presidente
- È aperta la discussione sulla mozione testé
illustrata.
Ha chiesto di parlare il Presidente della Giunta Andrione, ne ha
facoltà.
Andrione (UV)
- Ho chiesto la parola subito perché non
vorrei che si riaprisse oggi un dibattito, certo interessante, su
una questione che, almeno per quanto riguarda la Giunta regionale,
è stata definita. E mi sembra che anche nella cronistoria del
Consigliere Mafrica vi siano delle inesattezze, perché non è
affatto vero che abbiamo sostenuto che l'autostrada, o il progetto,
doveva essere approvato perché urgente, perché ricordo molto bene
di aver dichiarato che quel progetto, per quanto ci riguardava, era
appeso nel vuoto, in quanto non c'era una lira di finanziamento. E
lo ripeto. Di conseguenza la proposta che la Giunta faceva era una
proposta di natura semplicemente politica.
Il Consigliere Mafrica sostiene che il voto che è stato dato a
maggio dell'anno scorso è stato dato in condizioni non chiare; noi
ribadiamo, respingendo questa mozione, che quel progetto è stato
approvato in tutta chiarezza, con l'intesa che sul terreno dovranno
essere apportate le necessarie modifiche per rispettare il
territorio, la natura, l'ecologia, in particolare per quanto
riguarda il Comune di Jovençan e il tratto che, grosso modo, va da
Dolonne a Entrèves.
Noi riteniamo dunque che si possa oggi respingere questa
mozione, ribadendo e ricordando tutta la discussione avvenuta
allora.
Presidente
- Vi sono altri che intendono prendere la
parola?
Ha chiesto di parlare il Vicepresidente Faval, ne ha
facoltà.
Faval (UV)
- Certamente non per riprendere il dibattito
di nove mesi fa, vorrei però ricordare che un impegno che ci
eravamo assunti era quello - poiché Mafrica ad un certo punto ha
affermato che non è stato fatto assolutamente niente - di
verificare quali siano, per esempio a livello europeo, gli
obiettivi circa i flussi di traffico e gli interventi previsti in
questo settore. Io personalmente sono stato a Strasburgo, al
Parlamento Europeo, per cercare dei contatti con i parlamentari
europei che avessero potuto darci delucidazioni in merito.
In quell'occasione non ho trovato nessuno che fosse disponibile
a venire con me; ho preso dei contatti, ho richiesto dei documenti,
che in parte mi sono stati inviati.
La parte più importante, relativa alle decisioni della
Commissione esecutiva europea che ha predisposto un progetto in
merito, non mi è ancora pervenuta, pur essendo stato a Strasburgo,
mi pare, nel mese di maggio dell'anno scorso.
La mia intenzione sarebbe di proporre comunque di procedere
ancora in questa direzione, andando a verificare se esiste la
volontà di intervenire come sembra; a Strasburgo, per esempio, mi è
stato detto che c'è il gruppo tedesco, che comprende anche la
rappresentanza austriaca, che avrebbe già il denaro pronto per
eseguire il traforo dello Stelvio.
Un'ulteriore verifica dovrà riguardare la fattibilità o no di
questi interventi, la volontà del Governo italiano per quanto
riguarda la strada del Fréjus, che di recente abbiamo percorso con
il Presidente. In quell'occasione abbiamo visto che non esiste una
strada, per lo meno dalla parte italiana; c'è l'opera del traforo,
bellissima tra l'altro, e modernissima, che è assolutamente
inutilizzata: non c'è traffico su quella strada perché ci sono dei
punti in cui i TIR non possono assolutamente transitare.
Quindi io proporrei una cosa, estremamente concreta, che è
questa: se c'è qualcuno che è disponibile, a questo punto non
andiamo più a Strasburgo, perché effettivamente il Parlamento
Europeo, come tutti ben sappiamo, non ha grosse possibilità di
intervento, ma andiamo a Bruxelles, alle Commissioni esecutive, che
hanno la possibilità di dare degli indirizzi e strumenti per fare
delle ricerche, per sentire se in questo settore, come pare, ci
sono già delle intenzioni manifeste o, comunque, dei progetti.
Inoltre vorrei dire al Consigliere Mafrica che l'anno scorso,
quando abbiamo votato quel progetto di massima, mi ricordo di aver
affermato che non c'era nessun pericolo, nonostante le affermazioni
che avevo fatto in precedenza, che questo andasse avanti proprio
perché, come diceva il Presidente della Giunta, i soldi non
c'erano, e non riuscivamo a trovarli. Perché? In un problema come
questo, che non interessa soltanto la Valle d'Aosta, ma è un
problema di carattere internazionale, il Governo dov'è? I soldi
dove sono? Se ne è parlato un po' da una parte e un po' dall'altra,
ma nessuno ci ascolta. A questo punto dobbiamo prendere atto di
queste cose.
Presidente
- Ha chiesto di parlare l'Assessore ai Lavori
pubblici Borbey, ne ha facoltà.
Borbey (DC)
- Anch'io cercherò di essere brevissimo, e, a
completamento di quanto ha detto il Presidente, dirò che la Giunta
ritiene di dover respingere questa mozione, in quanto non è vero
che il voto del Consiglio regionale sulla superstrada non ha
rispecchiato il dibattito; il voto è stato chiaro e preciso, cioè
abbiamo approvato un progetto di massima per una strada a quattro
corsie, perché il Consiglio regionale e tutti i Consiglieri che
hanno votato hanno riconosciuto che era conveniente mandare a Roma
un progetto per una strada a quattro corsie, e quindi un progetto
che è previsto nella casistica dell'ANAS. Sino ad oggi infatti non
esiste nella casistica ANAS una strada prettamente camionabile, e
se il Consigliere Mafrica mi farà il nome di una statale che è
prettamente camionabile, io lo ringrazierò; non esiste nella
casistica, quindi, se noi avessimo inviato un progetto di strada
camionabile, l'ANAS ce lo avrebbe cancellato, e questo avrebbe
voluto dire non poter iniziare nessun contatto a livello
governativo per un probabile finanziamento.
Questo è stato ribadito, e i Consiglieri regionali, almeno quei
Consiglieri che avevano dubbi sulla validità della strada o
superstrada a quattro corsie, o camionabile, hanno chiesto la
costituzione di una Commissione, che il Presidente della Giunta ha
nominato nelle persone di tre tecnici e cinque Consiglieri
regionali. Questa Commissione ha il compito di prendere contatti
con l'ANAS - e la prima riunione ci sarà il prossimo lunedì alle
ore 15 - e forse anche con il Ministro Nicolazzi o con la famosa
Commissione dei Lavori Pubblici, la Commissione speciale che è
preposta alla discussione del piano '81-'85 per autostrade e
superstrade. Questa Commissione si riunirà e verrà convocata a Roma
assieme con il Sindaco di Aosta e i Sindaci dell'Alta Valle, e il
Consigliere Mafrica sa benissimo che abbiamo fatto una riunione nel
Comune di Aosta e che il Sindaco Bich, a nome di tutti i Sindaci
dell'Alta Valle e dei rappresentanti dei vari partiti politici, ha
inviato al Presidente Sullo una richiesta affinché questa
Commissione venisse convocata per chiarire perché alla Valle
d'Aosta non è stata riconosciuta l'esecuzione di almeno un tratto
di questa superstrada.
Quindi, perché noi diciamo che questa mozione non ha valore?
Perché - primo punto - vorrebbe impegnare la Giunta a predisporre
un altro progetto; intanto non ritengo che il Consiglio regionale
debba pagare nessun nuovo progetto. Inoltre - ancora primo punto
del deliberato - vorrebbe incaricare di questo la SPEA, e mi sembra
strano che proprio il Consigliere Mafrica, che quando il progetto
di massima fatto dalla SPEA per la superstrada è stato pagato dalla
Società del Traforo del Monte Bianco ha fatto una polemica
sostenendo che era l'ANAS che doveva fare questi progetti, adesso
sia qui a chiedere al Consiglio regionale di incaricare la SPEA di
fare questo progetto. Non riesco a capire determinate impostazioni,
e alcune volte mi viene il dubbio che il Consigliere Mafrica, o il
partito comunista, vogliano rinviare alle calende greche la
soluzione di questo problema.
Il secondo punto del deliberato chiede di avere incontri a
livello governativo, quindi col Ministro e con la Commissione
preposta. Questi incontri avverranno; la Commissione non si è più
riunita dopo i fatti del terremoto, e il Coordinatore, che è l'On.
Fornasari, ha dato ampie garanzie al sottoscritto, in
quell'occasione - ed era presente anche l'Assessore Ramera - che la
delegazione della Valle d'Aosta verrà convocata almeno una
settimana o dieci giorni prima della riunione della
Commissione.
Per quanto il Consigliere Mafrica ha detto, che la Società
Traforo del Monte Bianco è disposta forse a mettere determinati
finanziamenti, nella riunione del 22 dicembre - e ha partecipato a
quella riunione l'Assessore Ramera, in rappresentanza del
Presidente della Giunta - il Consiglio di Amministrazione della
Società Traforo del Monte Bianco ha cambiato il proprio Statuto, e
vi ha inserito che parte degli utili del traforo del Monte Bianco
possono essere devoluti per l'adeguamento o la costruzione della
rete viabile nel territorio della Valle d'Aosta.
Io ho voluto mettere al corrente i Consiglieri di determinate
cose: i contatti vengono presi; ha ragione il Presidente quando
dice che siamo ancora nel vago, se non nel vuoto, per i
finanziamenti. Posso anche mettere al corrente il Consiglio
regionale che attualmente l'ANAS sta picchettando la tangenziale di
Aosta, perché ha ricevuto disposizioni precise dal Ministero dei
Lavori Pubblici e dal Direttore Generale dell'ANAS affinché il
Compartimento di Aosta dica se il progetto di massima della SPEA
per quanto concerne la tangenziale di Aosta è fattibile sul
terreno. Quindi lo stanno picchettando per dimostrare la
fattibilità o meno di un progetto esecutivo.
Questo è quanto ad oggi ho da dire, ma il tutto è dato in mano
alla Commissione che è stata nominata.
Presidente
- Ha chiesto di parlare il Consigliere
Lustrissy, ne ha facoltà.
Lustrissy (DP)
- Nessuno di noi credo voglia ripetere la
discussione già fatta in questo Consiglio, però dovremmo tener
conto, secondo me, di queste ulteriori discussioni, affinché quella
Commissione consiliare che è stata nominata e che si dovrà riunire
finalmente lunedì possa fare una discussione un pochino più
produttiva in sede tecnica, affinché si possano meglio considerare
e valutare tutte queste situazioni. Perché è vero che quando si è
approvato il progetto di massima qualcuno di noi - e io ero uno di
quelli - ha detto che all'interno di quel tracciato era possibile
anche prevedere delle soluzioni differenziate, quali le quattro
corsie per alcuni tratti e le due corsie camionabili per altri, ma
queste sono discussioni da farsi in sede tecnica, perché non è che
il Consiglio debba riproporsi il problema continuamente. Una prima
valutazione l'abbiamo già fatta in sede politica; abbiamo già
espresso delle nostre considerazioni sulla proposta di tracciato ma
credo che, prima che la soluzione venga presa in via definitiva,
sia possibile ancora, all'interno di questa Commissione, portare
avanti il dibattito affinché si possa trovare la soluzione non dico
ideale, ma più soddisfacente per questa viabilità.
Voglio dire inoltre che riapprovare oggi un atto consiliare
diverso da quello approvato in quel momento potrebbe comportare dei
ritardi anche nella soluzione definitiva. Non è che tutti i momenti
possiamo discutere e ridiscutere dei problemi; abbiamo, e teniamole
presenti, delle discussioni già fatte, e la possibilità,
all'interno di questo tracciato, di trovare delle soluzioni che
rispondano meglio e di più a quella che è l'esigenza del traffico
in questa località.
C'è poi il grosso problema finanziario, di cui si parla poco;
credo che oggi - a parte il discorso che abbiamo già fatto al
Comune di Aosta quando fummo convocati dal Sindaco, in cui si mise
in evidenza l'esigenza di intervenire a livello nazionale per far
sì che in quella legge poliennale di finanziamento per questi
lavori pubblici fosse inserita anche l'autostrada o la strada
Aosta-tunnel del Monte Bianco - credo che il compito della Giunta
debba essere quella di seguire sul piano e sull'iter legislativo
questo progetto di legge, affinché si riesca a predisporre lo
strumento finanziario per poter realizzare l'opera in
questione.
Prendiamo atto anche che la Società del Traforo è stata coerente
con l'impegno assunto in quella riunione avvenuta al Consiglio
comunale di Aosta; prendiamo atto che si era impegnata a modificare
lo Statuto e che questa modifica è avvenuta, per cui anche sul
piano finanziario la Società del Traforo del Monte Bianco potrà
intervenire per la soluzione del problema.
Ecco, teniamo presenti tutte le valutazioni e le argomentazioni
che abbiamo svolto in quel momento; cerchiamo solo di accelerare i
lavori e le procedure, affinché si arrivi nel termine più breve
possibile per lo meno ad avviarci ad una soluzione per un primo
tratto di questa viabilità, come già ha accennato l'Assessore
Borbey; tutti quanti infatti avevamo manifestato l'esigenza di dare
alcune priorità. L'ANAS sembra aver intenzione, ormai, di passare a
dei progetti esecutivi, per cui, se oggi noi rimettessimo in
discussione tutta quanta la soluzione, non faremmo altro che
ritornare sul problema, e ritardare anche sul piano tecnico la
soluzione definitiva.
Tutta questa discussione la rifaremo in modo più producente
attorno a un tavolino, con dei progetti, e faremo delle valutazioni
più approfondite.
Presidente
- È iscritto a parlare il Consigliere Nebbia,
ne ha facoltà.
Nebbia (PSI)
- Quando si è discusso di questo argomento,
noi abbiamo votato a favore del progetto che era stato presentato,
pur con qualche minima riserva, nel senso - e qui mi riferisco al
punto primo del deliberato - che avevamo ipotizzato di effettuare i
lavori frazionatamente, in quanto era possibile anche, per un certo
periodo di tempo, utilizzare in una parte del tracciato una sola
corsia. Quindi non mi pare che queste cose debbano essere
ridiscusse, in quanto - concordo con quanto ha detto Lustrissy -
era stato demandato alla Commissione di approfondire l'argomento e
di valutare meglio la attuabilità di questa, ed eventualmente anche
di altre ipotesi.
Per quanto riguarda il secondo punto del deliberato, concordo
con lo spirito del testo, ma praticamente la delegazione della
Regione esiste già; a quanto ha detto l'Assessore il contatto con
il Ministero c'è e sarà realizzato molto presto un incontro, quindi
direi che potremmo votare la seconda parte del deliberato se non ci
fosse già questa delegazione.
Per questi motivi non riteniamo di concordare col testo della
mozione, anche se, ripeto, il significato della stessa è già in
fase di attuazione e realizzazione.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Soltanto per ribadire qual era stata la
nostra posizione rispetto al problema dei trasporti nella nostra
regione, collegati al Traforo del Monte Bianco.
Noi eravamo contrari, e lo siamo tuttora, alla costruzione di
una strada, a due o a quattro corsie, che veda la luce in un
decennio, per dare soluzioni a problemi più volte evidenziati da
molti colleghi in questa sede. Noi eravamo per una soluzione
alternativa ed avevamo fatto una proposta che riguardava la
ferrovia; naturalmente il Consiglio ha preso una decisione
diversa.
Devo constatare però, con dispiacere, che a quasi dieci mesi
dall'approvazione di quel progetto, addirittura la Commissione
preposta per mandarlo avanti non si è ancora riunita, e con tutta
leggerezza e tranquillità dice che si riunirà lunedì prossimo.
Questa è un'ulteriore dimostrazione di come l'urgenza, che
nonostante le parole del Presidente della Giunta veniva sbandierata
in questo Consiglio da diversi colleghi del Presidente della
Giunta, appartenenti allo stesso movimento, non fosse così urgente
come essi volevano far credere. Ricordo che più volte il collega
Clusaz, in modo assai diligente, ci ha riportato quelli che erano e
restano i difetti dell'attuale tracciato della strada da Aosta a
Courmayeur. Non so se egli fa un atto di fiducia, ancora una volta,
nei confronti di questa Giunta; mi pare però che la soluzione, che
sembrava imminente, non sia arrivata; non solo, mi pare che il
referente romano di questa maggioranza non sia assolutamente
intenzionato a risolvere questo problema.
C'è qualcuno che ha dimostrato buona volontà, ed ancora una
volta è il Vice Presidente Faval, il quale si è recato a Strasburgo
appena dopo la discussione in Consiglio del progetto redatto dalla
SPEA e presentato dalla maggioranza; però neanche la sua buona
volontà ha sortito alcun effetto, e anzi penso che anch'egli non
sia molto soddisfatto di come stanno andando le cose.
È inutile nascondersi dietro dei bei giri di parole: questo
progetto è stato un braccio di ferro per dimostrare ancora una
volta come questa maggioranza interviene rispetto ai problemi; a
dieci mesi abbiamo la dimostrazione di qual è il metodo per
risolvere i problemi: ancora una volta si deve ricorrere all'amico
romano, sperando che, tramite l'ANAS, tramite il Ministro o l'amico
del Ministro, arrivino i finanziamenti. La questione è sempre
quella: non si è assolutamente cercato di fare un'analisi del
problema dei trasporti non solo nella nostra regione, ma su tutto
l'arco alpino; e qui ancora ricordo che il collega Faval, quando
c'è stata la discussione su questo, è stato quello che ha detto le
cose più chiare; mi stupisco che nel suo movimento non si faccia
niente per cercare di tenere in piedi questo discorso.
Io l'avevo detto a suo tempo e lo ribadisco adesso: può darsi
che noi ci sbagliamo quando diciamo che la soluzione è quella della
ferrovia, però queste cose si possono discutere soltanto quando si
sa, a livello europeo, quali sono gli indirizzi; quando si sa, a
livello nazionale, che possibilità ci sono di avere finanziamenti
per costruire le quattro corsie, le due corsie, o la ferrovia.
Quando queste cose non ci sono e ci si affida alla sorte oppure ai
buoni uffici di qualcuno, si finisce per non risolvere i problemi,
e mi dispiace che tutto il dibattito che c'è stato sia risultato
inutile.
Voglio dire ai compagni del Partito comunista che non posso
votare questa mozione; se chiederanno la votazione, mi asterrò. Non
posso perché nella prima parte si parla di camionabile, mentre la
nostra posizione resta quella di una soluzione di tipo ferroviario,
e non mi sento di tornare indietro dalle posizioni prese nel mese
di marzo. Una eventuale ridiscussione della cosa, con nuovi dati, e
soprattutto con la conoscenza dei dati a livello europeo, potrebbe
anche permetterci di modificare le nostre posizioni; attualmente
l'unica cosa che potrebbe andarmi bene nel deliberato è la seconda
parte, ovvero la proposta di una delegazione unitaria per avere la
soluzione nei punti più preoccupanti, cioè nel tratto da Morgex al
Traforo e nel tratto della tangenziale, che sono stati riconosciuti
più volte come i punti più caldi del problema dei trasporti sulla
statale.
Presidente
- Colleghi Consiglieri, c'è ancora qualcuno
che desidera intervenire in sede di discussione generale? Nessuno
più è iscritto a parlare in sede di discussione generale.
La parola al presentatore, Consigliere Mafrica.
Mafrica (PCI)
- A me sembra che, come purtroppo troppo
spesso accade, qui si continui a procedere nell'equivoco e
nell'ambiguità. Il Presidente della Giunta ha negato che una delle
ragioni che hanno forzato i Consiglieri a votare quel tipo di
progetto fosse l'urgenza; io ricordo come fosse oggi alcuni
interventi da cui sembrava quasi che il sangue dei morti
sull'autostrada colasse in questo Consiglio. Comunque, non è questa
l'argomentazione principale. Secondo me esiste confusione,
ambiguità, equivoco, perché si continua a nascondere che cosa si è
effettivamente votato in quella seduta del Consiglio regionale. In
quella seduta del Consiglio regionale si è votato un assenso di
massima al progetto di costruzione di un'autostrada a quattro
corsie, quindi tutti i contatti con l'ANAS, con il Governo, con i
Ministeri, possono portare solo a soluzioni di questo tipo; non può
essere una Commissione tipo quella che abbiamo costituito che
modifica la natura della soluzione prevista.
Se noi amiamo raccontarci delle frottole, e poi anche fare finta
di crederci, è una cosa; se invece vogliamo dire le cose come
stanno, sono queste: è stato approvato un progetto di quel tipo; o
va avanti quello, o non va avanti niente altro.
Per cambiare direzione è necessario approvare un ordine del
giorno, una mozione come questa; è necessario prendere atto che non
bisogna più andare in quella direzione, ma bisogna cambiare
strada.
Io credo che sia opportuno essere chiari su questo punto, perché
se no c'è da chiedersi che cosa può pensarne la popolazione
valdostana, a cui, dopo la discussione in Consiglio, poteva
sembrare che ci fosse fatto qualche passo in avanti. Invece, dalle
dichiarazioni del Presidente della Giunta risulta che la
maggioranza è cosciente di aver approvato un progetto sospeso nel
vuoto, di avere quindi, con quell'approvazione, fatto in sostanza
una petizione di principio; avere non votato un progetto, ma quasi
un ordine del giorno, una dichiarazione di intenti, per poi premere
sul Governo per ottenere finanziamenti.
Io penso che non sia sufficiente ciò che è stato fatto fino ad
oggi per risolvere questo problema; mi fa piacere che il
Consigliere Faval sia andato a Bruxelles, è coerente con le cose
che aveva detto; mi chiedo se a Bruxelles c'è andato qualche
rappresentante della Giunta regionale; perché una cosa è l'attività
di un Consigliere, una cosa è l'indirizzo e l'attività della Giunta
regionale.
L'Assessore Borbey dice: "Non esistono attualmente camionabili
nella casistica dell'ANAS, quindi sarebbe una cosa nuova"; beh, se
per una volta la Regione Valle d'Aosta si mettesse a trattare con
l'ANAS, col Governo, per ottenere anche una soluzione viaria nuova,
non credo che ci sarebbe nulla di strano, e credo anzi che sia più
facile convincere l'ANAS, il Governo, sulle modalità del traffico
su una strada, che non sulla opportunità di concedere
finanziamenti, che non so a quanto potranno ammontare. Ci si
risponde che comunque la Commissione verrà riunita e che quindi non
si è stati fermi; va bene, si sono aspettati nove mesi - guarda
caso proprio dopo che noi abbiamo presentato la mozione - per
riunire per la prima volta la Commissione, che adesso sarà riunita
fra cinque giorni. Si potrebbe osservare che le mozioni a qualcosa
comunque servono, però i nove mesi di ritardo sono da denunciare.
Non si può dire che la Giunta regionale è impegnata per risolvere
questo problema, e poi aspettare nove mesi prima di riunire la
Commissione competente che, dal mio punto di vista, può soltanto
dare piccoli e limitati suggerimenti, non può modificare la natura
del progetto e, a meno che non ci raccontiamo frottole, non può
fare nulla di granché rilevante perché le trattative con il Governo
sono competenza della Giunta. Q uesto deve essere molto chiaro.
Quanto alla polemica su chi assegna alla SPEA l'incarico per la
progettazione, noi avevamo eccepito allora che fosse stata la
Società del Traforo a prendere l'iniziativa, e non il Consiglio né
la Giunta; adesso proponiamo che siano il Consiglio e la Giunta a
dare questo incarico, perché tocca a questi organi dare indirizzi,
orientamenti, indicazioni, per la soluzione dei problemi della
Valle, e non a società che possono avere anche altri fini.
Per quanto riguarda l'affermazione che la nostra mozione può
rinviare il problema, secondo noi la nostra mozione può servire a
prendere oggi un orientamento che faccia risparmiare del tempo,
perché siamo convinti che sulla strada che si fa finta di
continuare a seguire passi in avanti non se ne faranno né fra tre
mesi, né fra un anno, e forse neanche fra due. A quel punto saremo
costretti a ritornare sulle scelte fatte, avendo perso del tempo
che invece, votando oggi questa mozione, prendendo un orientamento
diverso, potremmo risparmiare.
Comunque, io credo che se qualcuno ritiene opportuno votare la
mozione, questa possa essere votata per punti; noi prenderemo atto
delle posizioni di ciascuna forza politica, e continueremo a
batterci per questa che ci sembra oggi la soluzione più efficace
mentre ci sembra che altri atteggiamenti o siano ambigui, oppure
possano portare a gravissimi ritardi.
Presidente
- Ha chiesto di parlare il Presidente della
Giunta Andrione, ne ha facoltà.
Andrione (UV)
- Due brevissime precisazioni. Pregherei il
Consigliere Mafrica di non prendere nessuno per scemo, perché io
non ho detto che risolvere il problema del collegamento dall'Eglise
a Courmayeur non sia urgente; lo si può risolvere con muli, con
palloni aerostatici, con ferrovia, con quello che si vuole, rimane
un problema urgente; ho detto che il progetto approvato da questo
Consiglio era appeso nel vuoto, e che di conseguenza non era
un'accelerazione, perché non è finanziato: è un dato di fatto.
Seconda considerazione, riferita a quello che pensa Bruxelles e
quello che pensa il Governo di Parigi. Io ci sono stato, so quello
che pensano, ma non sono le affermazioni del Presidente della
Giunta o di nessuno altro membro della Giunta che contano, ma sono
i fatti; prego il Consigliere Mafrica di andare fino a Le
Fayet.
Presidente
- Altri intendono parlare per dichiarazione di
voto? C'è qualcuno che richiede la votazione per punti?
Ha chiesto di parlare il Consigliere Viberti, ne ha facoltà.
Viberti (DPROL)
- Se fosse possibile vorrei che si
votasse per punti; e pregherei il Presidente della Giunta, quando
dà delle spiegazioni, che dia delle spiegazioni e non faccia delle
sceneggiate, perché io personalmente non ho capito quello che
intendeva dire.
Presidente
- Allora, è stata richiesta la votazione per
punti. Siccome questa è prevista, metto in approvazione la mozione
iscritta all'oggetto n. 19, il cui dispositivo è costituito da due
punti, con due votazioni separate.
Presidente
- Metto in approvazione il punto primo.
Esito della votazione:
Presenti: 29
Votanti: 28
Favorevoli: 7
Contrari: 21
Astenuti: 1 (Consigliere Viberti)
Il Consiglio non approva.
Presidente
- Metto in approvazione il punto secondo del
dispositivo.
Esito della votazione:
Presenti: 29
Votanti: 27
Favorevoli: 8
Contrari: 19
Astenuti: 2 (Consiglieri Nebbia e Tripodi)
Il Consiglio non approva.
