Classificazione
CONSIGLIO REGIONALE
INFORMAZIONE



Oggetto del Consiglio n. 1188 del 26 gennaio 2022 - Resoconto
OGGETTO N. 1188/XVI - Interrogazione a risposta immediata:
"Richiesta di chiarimenti in merito ad alcune dichiarazioni apparse
sui social media".
Bertin (Presidente) -
Riprendiamo i lavori dopo la pausa.
Siamo al punto n. 4.02 dell'ordine del giorno. Per l'illustrazione
della question time si è prenotato il consigliere Manfrin, ne ha
facoltà.
Manfrin (LEGA VDA) -
"Portare in Consiglio regionale un
episodio ridicolo, una gaffe quasi surreale nella sua assurdità,
potrebbe ottenere il risultato di dare importanza a qualcuno che
non la merita, qualcuno che cerca la notorietà a tutti i costi,
anche a costo di apparire grottesco. Un po' come quei tizi che si
piazzano dietro le telecamere dei TG con taccuino e penna biro per
avere il loro momento di gloria".
Inizia così l'intervento che lei, assessore Guichardaz, mi
dedicò nel lontano 2017 e credo che si adatti in maniera
particolarmente efficace alla situazione. Ci sarebbero molte cose
da dire, ma credo che la lettura di un brano su tutti possa
spiegare quello che lei ha creato, assurgendo agli onori della
cronaca locale e nazionale.
Un Assessore che dichiara, rispetto a chi effettua una scelta
legittima, che "Mi si presentino davanti che gli do io un buon
motivo per frequentare gli ospedali, la mia già scarsa tolleranza
verso chi non si vaccina per scelta lasciando che lo facciano gli
altri al posto loro è già oltre i limiti di guardia, questi li
manderei in un lebbrosario ad assistersi tra loro", viola, fra le
tante cose, anche quell'invito rivolto anche dal Presidente del
Consiglio in una nota ufficiale a tenere comportamenti e toni
all'interno e al di fuori dall'aula consiliare che favoriscano una
dialettica politica e istituzionale adeguata al ruolo che siamo
chiamati a ricoprire.
Queste dichiarazioni non sono adeguate al suo ruolo, Assessore,
al punto da costringere il Questore di Aosta a dover dichiarare
pubblicamente che i No-vax non sono delinquenti, sono persone che
hanno fatto una scelta, l'importante è che non si superano certi
toni.
Certo, gli organi di informazione non aiutano, è chiaro.
Solo ieri leggevo un servizio dove si diceva che i No-vax
costano, fra le altre cose, 40 euro l'ora dell'onorario
riconosciuto ai medici, come se questi non venissero pagati nel
caso i No-vax non ci fossero.
È proprio questa disinformazione, questo odio, questa frattura
nella società che chi ricopre incarichi come il suo dovrebbe
combattere e non contribuire ad alimentare.
La storia ci insegna sempre, basta mettersi nella disposizione
di volere imparare, mettere subito la parola "Stop" a questi
atteggiamenti, a questi comportamenti deprecabili e discutibili. É
segno di maturità politica e anche di coraggio politico. Capisco
che a volte possano intervenire ragionamenti di altro tipo:
elettoralistico, di alleanze che magari inducono alla prudenza
nelle prese di distanza ufficiali, ma un atteggiamento franco,
corretto sui principi, sui confini etici, oltre ai quali non è
concesso andare, è segno di autorevolezza politica, è segno che vi
sono dei limiti etici che non si possono superare, pena la
frantumazione dell'idea a beneficio delle ideologie becere e
pericolose.
Per inciso anche questo finale lei me l'ha dedicato nel
2017.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Come è noto, sul mio profilo
personale scrivo i contenuti più vari: storie, racconti,
opinioni.
Quelli oggetto dell'interrogazione sono stati pubblicati su
quest'ultimo e alcuni dei commenti citati nella premessa
dell'interrogazione si riferiscono a un post in cui chiedevo se
fosse vero che esistono dei soggetti che volutamente si fanno
infettare e che infettano terzi per evitare il vaccino.
La domanda, del tutto generica, era stata sollecitata da notizie
stampa sui cosiddetti Covid Party in cui scientemente i
partecipanti fanno circolare il virus, così da poter avere il Green
Pass senza doversi inoculare.
Il post riferito al trattamento speciale, che ha scatenato le
ire degli internauti, con anche minacce fisiche, non solo a me, e
fin lì qualcuno potrà dire che me le sono cercate, ma anche alle
persone a me vicine, come ho spiegato nel corso del dibattito, sia
con post e interviste successive, aveva come unico scopo di
raccontare il mio punto di vista personale sul tema dei no-vax
ricoverati causa Covid, cioè che se dipendesse da me - ma non
dipende da me trattandosi di misure che solo il livello nazionale
può prendere - applicherei il modello immaginato dal Quebec, cioè
stabilirei una tassazione supplementare, valutata anche tenendo
conto del costo evitabile.
Faccio notare - come spiega bene l'interessante dossier di ieri
della Stampa che lei ha citato - che un'occupazione in rianimazione
costa circa 3 mila euro al giorno e in reparto Covid più o meno la
metà.
I dati ci dicono che i non vaccinati sono enormemente più
esposti a sintomi gravi che possono sfociare in ricoveri in
appositi reparti per il trattamento del Covid e in terapia
intensiva, con ciò causando occupazione di posti letto e uso di
risorse umane ed economiche diversamente impiegabili, oltre che
un'inevitabile ricaduta sulle liste d'attesa per visite e
interventi operatori.
In Valle non vaccinati in rianimazione con Covid sono stati fino
al 100% dei ricoverati.
Può essere, rileggendole, che io abbia usato parole travisabili
e particolarmente dure. Ricordo che commentavo la notizia del
passaggio della Regione in zona arancione e della non remota
possibilità di un successivo passaggio in zona rossa.
Approfitto di questa occasione pubblica per scusarmi se possa
aver dato la sensazione di suggerire altre tipologie di trattamenti
speciali.
Ribadisco che non era mia intenzione trasmettere quel messaggio
e credo di aver chiarito il significato di quella frase in periodi
non sospetti, cioè ben prima che la polemica scoppiasse a causa del
famoso video.
Resto tuttavia dell'opinione che il comportamento di chi
s'infetta e infetta volontariamente qualcuno cagionando di fatto
un'epidemia, oltre che perseguibile penalmente, è particolarmente
esecrabile.
Presidente -
Per la replica, consigliere Manfrin.
Manfrin (LEGA VDA) -
Sono felice, partiamo dalla
conclusione, dal fatto che lei riconosca - anche se in realtà lo
riconosce solo in parte - di aver sbagliato. In realtà lei non è
che si scusa perché queste sue frasi potrebbero essere state
equivocate. Lei ha ribadito, peraltro, che il trattamento speciale,
per esempio far pagare le cure a chi fa una scelta legittima,
peraltro, se dipendesse da lei lo applicherebbe, credo che lei
abbia aperto un ulteriore fronte, ma questo l'opinione pubblica
potrà eventualmente giudicarlo.
Lei però - come le ho riportato in questa interrogazione - non
ha detto soltanto della questione del trattamento speciale, ma ha
anche dichiarato che se si presentassero davanti a lei delle
persone avrebbe dato loro un buon motivo per frequentare gli
ospedali.
Assessore, io mi sarei immaginato un atteggiamento diverso. Un
atteggiamento diverso che lei, dando un colpo al cerchio e uno alla
botte, non ha inteso adottare e soprattutto mi stupisce
particolarmente il mancato intervento del Presidente del Consiglio
che - mentre nel passato aveva profusamente diffuso l'invito ad
abbassare i toni e quant'altro - in questa occasione invece è
particolarmente silente.
Assessore, io credo che lei abbia soltanto parzialmente riparato
al torto creato e non ha risposto nel merito delle terapie
intensive e delle aree mediche non critiche ad aumentare, che forse
sono le vere responsabili della collocazione nella zona arancione
ed eventualmente zona rossa della nostra regione.
Credo che questa "Tirata di orecchie" probabilmente avrà un
seguito, ma lo vedremo più avanti.
Presidente -
Consigliere, la invito a concludere anche
perché ha sforato di 45 secondi.
Manfrin (LEGA VDA) -
Allora mi corre l'obbligo
d'indicarle che l'articolo 96bis comma 4 che indica i tempi
d'intervento però, secondo la nota 118, in realtà, è stato
modificato e non prevede tempistiche per la risposta immediata.
Lei sa che io avrei potuto continuare all'infinito, lo immagino,
come immagino che sa che sono attento cultore del regolamento e che
nelle modifiche che avete fatto avete creato un buco che prevede
che non vi siano tempistiche né per la presentazione né per la
risposta alle domande immediate. Quindi il rispetto dei tempi è
assolutamente rispettato.
