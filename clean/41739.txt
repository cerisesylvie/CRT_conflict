Classificazione
TRASPORTI E VIABILITÀ



Oggetto del Consiglio n. 752 del 3 luglio 2019 - Resoconto
OGGETTO N. 752/XV - Interrogazione: "Presentazione di
osservazioni alla bozza di Piano regionale dei trasporti".
Distort (Presidente) -
Punto n. 26 all'ordine del giorno,
la parola all'assessore Bertschy.
Bertschy (AV) -
Intanto ho comunicato al collega Vesan
che gli farò avere la risposta scritta, che era doppia, risposta
congiunta, perché il tema era insieme al collega Chatrian, e
gliel'ho già fornita, grazie.
Per quanto riguarda la richiesta, rispetto alle osservazioni
presentate sul Piano regionale trasporti sono pervenute 17
osservazioni, presentate dal dipartimento Industria, Vita S.p.A.,
Struttura Risparmio Energetico, Sviluppo Fonti Rinnovabili,
Mobilità Sostenibile, Nucleo di Valutazione Programmi e Finalità
Strutturale, la RAV, il dipartimento ambiente, il comitato "VDA
riparte", le organizzazioni sindacali FILT-CGIL FIT-CISL e
Uiltrasporti, SAVT Trasporti, le associazioni dei Consumatori
Adiconsum, Adoc e Federconsumatori, Rete civica, Savda, CPL,
Società Autostrade Valdostane, Sistrab, Orsa Ferrovie, comune di
Courmayeur, Greenway, comune di Gressan, comune di Cogne, comune di
Aosta e Avif. "Se tali osservazioni sono state valutate
all'assessorato e se è possibile programmare a breve una riunione
informativa con la IV° commissione": sono stati calendarizzati e si
sono già effettuati ulteriori incontri con i suoi consulenti
incaricati, al fine di elaborare le integrazioni e modificazioni al
documento. Considerato che il Prt è soggetto a VAS, che viene
sviluppata sulla base delle scelte ipotizzate, sarà verosimilmente
necessario sottoporre al Consiglio regionale i temi principali del
piano, in modo da individuare le strategie portanti e passare
quindi alla VAS e alle valutazioni economiche. Non appena la bozza
sarà rivista, sarà possibile programmare l'audizione richiesta.
Quello che noi vorremmo proporre, anche per evitare di portare in
VAS un documento che non ha avuto una discussione politica, è - una
volta integrate le osservazioni nel piano regionale trasporti - di
fare un passaggio preventivo in commissione, in Consiglio
regionale, di modo da poter comunque definire delle strategie e poi
portare il documento in VAS. Sarebbe mi sembra più corretto nei
confronti appunto del consiglio regionale, poter fare una prima
analisi del documento così da potersi esprimere e poi poterlo
validare in seguito alla VAS definitivamente a fine anno.
Presidente
- Per la replica la parola alla collega
Minelli.
Minelli (RC-AC)
- 17 osservazioni alla bozza regionale
del piano di trasporti mi sembrano un buon numero, segno che c'è
un'attenzione nei confronti di questo piano che, lo ricordo, arriva
all'attenzione del Consiglio regionale dopo 22 anni. Per quanto
riguarda la seconda richiesta che avevo avanzato, cioè programmare
un incontro in commissione: concordo con l'Assessore, è opportuno
che prima di mandare il piano alla VAS il Consiglio regionale abbia
la possibilità di fare delle ulteriori valutazioni. Penso però che
per un lavoro, se vogliamo, più di analisi approfondita, prima
ancora del Consiglio, se c'è un passaggio in commissione questo
dovrebbe poter velocizzare i lavori. Non conosco ovviamente il
tenore delle osservazioni che sono state fatte mi sembra di aver
capito che la maggioranza di queste osservazioni venga da
associazioni di categoria e dalle associazioni sindacali;
interessante credo che sarà anche vedere le osservazioni pervenute
da parte dei comuni. Ho sentito citare il comune di Aosta, il
comune di Gressan e il comune di Cogne, quindi credo che ci sia un
interesse - anche pensando a Cogne - di ragionare sui collegamenti
con i centri più distanti dal capoluogo regionale. Il fatto di
passarla in Consiglio prima di arrivare alla VAS mi sembra una
scelta corretta.
