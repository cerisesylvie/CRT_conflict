Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 972 del 17 novembre 1999 - Resoconto
OGGETTO N. 972/XI Disegno di legge: "Affidamento della
realizzazione di opere pubbliche a soggetti pubblici o privati
concessionari di servizi pubblici".
Articolo 1 (Affidamento mediante convenzione)
1. L'Amministrazione regionale e gli enti locali di cui alla
legge regionale 7 dicembre 1998, n. 54 (Sistema delle autonomie in
Valle d'Aosta), sono autorizzati ad affidare, mediante convenzione,
a soggetti pubblici o privati concessionari di servizi pubblici, la
realizzazione di un'opera pubblica quando questa interferisce:
a) con altra opera di proprietà, o in gestione, dei sopracitati
soggetti, determinando limitazioni nell'assolvimento delle funzioni
proprie dell'infrastruttura preesistente;
b) con altra opera in contestuale costruzione da parte dei
sopracitati soggetti.
2. Nei casi di cui al comma 1, le amministrazioni concedenti
provvedono alla redazione del progetto dell'opera di competenza, al
conseguimento della disponibilità delle aree necessarie, nonché al
finanziamento della spesa.
Articolo 2 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
La parole au rapporteur, Conseiller Cottino.
Cottino (UV)
Prima ancora di entrare nel merito delle
finalità di questo disegno di legge ritengo necessario sottolineare
che lo stesso si è reso necessario al fine di normare una
situazione che di fatto è già vigente. Parecchie sono state
infatti, nel passato, le iniziative che hanno visto
l'Amministrazione regionale convenzionarsi per fare eseguire lavori
che interagivano con altri soggetti sia pubblici che privati.
Le motivazioni principali erano e continuano ad essere quelle di
evitare problemi tra interessi ed organizzazioni diversi oltre a
quella di accelerare per quanto possibile i tempi di esecuzione
sempre difficilmente quantificabili quando ci sono diversi soggetti
ad appaltare opere che interferiscono tra di loro.
Questo disegno di legge è dunque allo stesso tempo molto
semplice, si compone solo di due articoli di cui uno è l'urgenza, e
allo stesso tempo molto importante agli effetti dell'efficienza e
della trasparenza.
Per quanto riguarda il primo aspetto, cioè l'efficienza, le
ragioni sono già state evidenziate in quanto già palesi fra l'altro
anche nelle azioni svolte in passato.
Per quanto riguarda invece il secondo aspetto, cioè la
trasparenza, va detto che anche gli uffici preposti hanno
caldeggiato la necessità di quest'iniziativa legislativa.
Va ricordato a questo proposito, soprattutto per i colleghi che
non fanno parte della commissione competente, che in un primo
momento questo disegno di legge aveva generato qualche dubbio a
causa d'interpretazioni contrastanti dovute forse anche ad una
lettura un po' troppo frettolosa.
Era dunque compito del legislatore fugare, o cercare di farlo,
ogni dubbio.
È per questo che si è ritenuto opportuno fare delle audizioni,
anche di categorie che non le avevano richieste, mi riferisco in
particolar modo agli imprenditori edili sia a livello industriale
che artigianale, per poter da una parte recepire eventuali istanze
e dall'altra illustrare e chiarire quanto predisposto da questo
disegno di legge.
A seguito di tutti i chiarimenti necessari, onde evitare che per
il futuro potessero sorgere ancora dei dubbi, si è concordato un
emendamento, che andrà a formare il comma 2 bis dell'articolo 1, in
cui si fa esplicito riferimento sia alla legislazione regionale sia
a quella nazionale per tutti quei lavori che superano i 200 mila
ECU, vale a dire 400 milioni.
Mi pare di poter affermare anche che vi sia stata un'effettiva
concertazione e soddisfazione da parte di tutti i soggetti
interessati. Risultato questo, è bene sottolinearlo, che è stato
raggiunto grazie alla disponibilità al confronto e alla buona
volontà collaborativa di tutti i soggetti interessati, in modo
particolare dall'Assessore Vallet.
Nel merito dell'articolato, vista la chiarezza e brevità dello
stesso, credo vi sia ben poco da aggiungere.
L'articolo 1 al primo comma determina quali sono gli enti che
possono usufruire di questa legge e soprattutto in quale modo
possono applicarla.
Il comma 2 chiarisce i compiti delle amministrazioni
concedenti.
Il comma 2 bis, che ho già citato, emendamento presentato
dall'Assessore e concordato in commissione, chiarisce le procedure
da adottarsi qualora i lavori in oggetto di convenzione superino i
200 mila ECU.
L'articolo 2 non è altro che la dichiarazione di urgenza che
credo possa essere da tutti capita e valutata positivamente.
Con la convinzione che sia stato fatto da tutte le parti
interessate un buon lavoro vi do il consiglio a sostenere questo
disegno di legge votandolo favorevolmente.
Président
La discussion est ouverte.
La parole au Vice-président Viérin Marco.
Viérin M. (Aut)
Per avere qualche delucidazione
dall'Assessore in merito all'articolo 1, comma 2, perché se è vero
che alcuni dubbi sorti in precedenza sono stati fugati con
l'emendamento approvato in commissione, cioè il comma 2 bis sempre
all'articolo 1, rimangono alcuni dubbi sul comma 2 dell'articolo
1.
A questo riguardo volevo chiedere all'Assessore se può essere
più preciso su cosa intende con:
"Nei casi di cui al comma 1, le
amministrazioni concedenti provvedono alla redazione del progetto
dell'opera di competenza, al conseguimento della disponibilità
delle aree necessarie, nonché al finanziamento della spesa"
,
cioè le amministrazioni pubbliche comunque dovranno far fronte a
tutto.
Il dubbio ci viene soprattutto per alcune opere, tipo gli
svincoli che dovranno essere fatti anche dalla SAV e così via,
anche richiamando il decreto legislativo n. 320/94 che all'articolo
3, comma 3, dice che d'intesa fra lo Stato e la Regione saranno
determinati i modi e la misura del concorso statale al
finanziamento delle opere necessarie per realizzare gli svincoli
per strade trasferite ai sensi dell'articolo 12, comma 6, della
legge 24 dicembre 1993, n. 537 e la strada statale n. 26.
Queste sono le norme di attuazione dello Statuto quando sono
state passate alcune strade statali alla Regione.
Volevamo avere dei chiarimenti a questo riguardo perché non
vorremmo che nel prossimo futuro la Regione debba avere degli oneri
superiori rispetto alla situazione precedente all'approvazione di
questo disegno di legge.
È anche vero che al comma 1 si dice:
"sono autorizzati ad
affidare"
, quindi non è detto che debbano a tutti i costi
affidare, cioè gli enti pubblici, Regione ed enti locali, possono
affidare, però preferiremmo avere più garanzie a questo
riguardo.
Président
Si personne ne demande la parole, je ferme la
discussion générale.
La parole à l'Assesseur au territoire, à l'environnement et aux
ouvrages publics, Vallet.
Vallet (UV)
Comincio col ringraziare intanto il relatore
per la chiarezza della relazione che mi evita di tediare il
Consiglio con ulteriori considerazioni.
Il problema svincoli e quindi parziale finanziamento o totale
finanziamento a carico dello Stato è di fatto un falso problema ed
è il falso problema che è sorto dalla lettura troppo frettolosa che
qualche imprenditore ha fatto del disegno di legge.
Si tratta di definire con molta precisione cosa significa
interferenza e cosa significa interferire. Quest'opportunità,
perché questa legge prevede non un obbligo da parte delle
amministrazioni ma, come giustamente è stato sottolineato,
un'opportunità e quindi dall'opportunità offerta deriva una scelta
politica precisa dell'organo o dell'ente che è responsabile della
realizzazione dell'opera, ripeto quest'opportunità è offerta solo
quando l'opera interferisce. Leggo la definizione del verbo
interferire riportata nel Devoto-Oli:
"sovrapporsi in un punto
dando luogo ad interferenza"
. Quindi il problema degli svincoli
non si pone, questa legge non è fatta per far fare gli svincoli a
qualche società concessionaria.
Questa legge è un'opportunità che viene data per semplificare le
procedure nel caso in cui l'opera interferisca e si tratti, ad
esempio, di sottopassare un'opera autostradale; mi pare che
corrisponda a una regola di buon senso e di chiarezza capire che se
è il titolare dell'opera stessa che esegue l'opera, le cose possono
essere svolte in maniera più semplice, più veloce e più funzionale,
quindi il campo di applicazione di quest'opportunità è limitato
alle opere che interferiscono.
Ripeto, la volontà o meno di utilizzare questo strumento
discende dalla volontà politica delle amministrazioni, quindi
eventualmente se problema c'è, si tratterà di discutere nel momento
in cui le volontà vengono espresse.
Président
La parole à la Conseillère Squarzino Secondina
pour déclaration d'intention.
Squarzino (PVA-cU)
Ci asteniamo su questo disegno di legge
perché non abbiamo capito bene la sua finalità nonostante la
chiarezza del relatore.
Il disegno di legge che arriva in Consiglio è molto diverso da
quello che è venuto in commissione e che la Giunta ha licenziato. È
un disegno di legge che è stato modificato perché è intervenuto un
emendamento che toglie, a nostro avviso, la motivazione principale
per cui è stato fatto questo disegno di legge. La motivazione
principale era questa: a fronte di costruzione di svincoli
autostradali, è possibile affidare in convenzione alla società su
cui l'opera pubblica interferisce il compito di eseguire l'opera.
Se la legge non fosse cambiata, come ha indicato prima Viérin
Marco, la SAV avrebbe fatto eseguire dalle proprie ditte quei
lavori sottraendo in questo modo appalti per miliardi alle nostre
ditte locali. Questo era l'obiettivo principale della legge.
L'emendamento che i sindacati di categoria e gli imprenditori
hanno chiesto di fare ha limitato la portata di questa legge. Io ad
essere sincera, sarà perché non sono così ferrata in materia, non
sono riuscita a capire, nonostante le spiegazioni del relatore
Cottino, il senso di questa legge. Mi sembra proprio che sia una
legge nata con uno scopo, e che, una volta modificata, ha perso
significato. Per questo motivo ci asteniamo.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Per dichiarare evidentemente il voto
favorevole della Giunta e della maggioranza e per dire che non c'è
niente di più tremendo che parlare a chi non ascolta o peggio fa
finta di non capire. Questo è il caso costante e puntuale della
Consigliera Squarzino.
Mi pare di aver affrontato in commissione la questione
dell'evidenza pubblica nella maniera più esaustiva possibile.
Ho detto in commissione che il problema, per quanto ci
riguardava, era ampiamente risolto dall'articolo 3, comma 3,
lettera b) della legge n. 12/96, la nostra legge in materia di
lavori pubblici, ed ampiamente risolto dall'articolo 2, comma 2,
lettera c) della legge n. 109/94, la "legge Merloni", dove si dice
che i soggetti, enti e società private, relativamente ai lavori,
opere e impianti di cui all'allegato A della presente legge,
limitatamente all'affidamento a terzi di lavori singolarmente di
valore superiore a 500 mila ECU, qualora questi siano finanziati a
più del 50 percento con fondi pubblici, sono tenuti a svolgere per
l'affidamento dei lavori procedure ad evidenza pubblica.
L'emendamento che è stato proposto in commissione non ha
stravolto il significato della legge e non ha detto assolutamente
niente di nuovo; abbiamo voluto solo tranquillizzare rispetto a una
questione che per noi era chiara, assodata, limpida; abbiamo voluto
tranquillizzare i sindacati, gli imprenditori che, come ho detto
prima, a seguito di una lettura forse frettolosa, avevano
intravisto in questo disegno di legge chissà quale strana
possibilità. Quindi, non è assolutamente vero che l'emendamento
abbia migliorato o cambiato completamente il senso di una legge che
era già chiara e che aveva la sua significazione precisa prima
anche dell'emendamento.
Président
La parole au Vice-président Viérin Marco.
Viérin M. (Aut)
Per dichiarazione di voto. Volevo
ribadire, come l'Assessore Vallet, che l'emendamento approvato in
commissione ha migliorato secondo noi, collega Squarzino, perché ha
fugato alcuni dubbi e alcune perplessità.
Per quanto riguarda la risposta invece dell'Assessore Vallet in
merito al discorso d'interferire - che sappiamo perfettamente cosa
vuol dire - ci sono alcuni casi in cui questo discorso può nascere,
basti pensare ad alcune situazioni che abbiamo di strade che
collegano ad esempio Cervinia, la statale che è stata trasferita
alla Regione, come quella che va da Verrès verso Ayas e così via,
che vanno poi a confluire sulla statale 26 e sono dei problemi che
abbiamo già affrontato e che devono essere affrontati
dall'Amministrazione proprio nel realizzare gli svincoli.
Noi abbiamo, Assessore, delle perplessità, anche se lei può dire
che non ne ha. Non è che vogliamo dire che non va per niente bene,
ma diciamo che abbiamo ancora dei dubbi anche se la legge è stata
migliorata con l'emendamento in commissione, quindi gli Autonomisti
si asterranno sul disegno di legge.
Président
Nous procédons à l'examen article par article du
projet de loi en question.
A l'article 1
er
un amendement a été présenté par la
III
ème
Commission, dont je donne la lecture:
Emendamento Dopo il comma 2 dell'articolo 1 è inserito il
seguente:
"2bis. Per l'affidamento dei lavori pubblici di cui al comma 1,
di importo superiore a 200.000 ECU, i soggetti convenzionati sono
tenuti all'osservanza delle procedure di cui all'articolo 24 della
legge regionale 20 giugno 1996, n. 12 (Legge regionale in materia
di lavori pubblici), come modificato dalla legge regionale 9
settembre 1999, n. 29, nonché della procedura di cui alla legge 11
febbraio 1994, n. 109 (Legge quadro in materia di lavori pubblici)
come modificata dalla legge 18 novembre 1998, n. 415.".
Si personne n'y voit d'inconvénients, je soumets au vote le
texte de l'article 1
er
avec l'amendement:
Articolo 1 (Affidamento mediante convenzione)
1. L'Amministrazione regionale e gli enti locali di cui alla
legge regionale 7 dicembre 1998, n. 54 (Sistema delle autonomie in
Valle d'Aosta), sono autorizzati ad affidare, mediante convenzione,
a soggetti pubblici o privati concessionari di servizi pubblici, la
realizzazione di un'opera pubblica quando questa interferisce:
a) con altra opera di proprietà, o in gestione, dei sopracitati
soggetti, determinando limitazioni nell'assolvimento delle funzioni
proprie dell'infrastruttura preesistente;
b) con altra opera in contestuale costruzione da parte dei
sopracitati soggetti.
2. Nei casi di cui al comma 1, le amministrazioni concedenti
provvedono alla redazione del progetto dell'opera di competenza, al
conseguimento della disponibilità delle aree necessarie, nonché al
finanziamento della spesa.
3. Per l'affidamento dei lavori pubblici di cui al comma 1, di
importo superiore a 200.000 ECU, i soggetti convenzionati sono
tenuti all'osservanza delle procedure di cui all'articolo 24 della
legge regionale 20 giugno 1996, n. 12 (Legge regionale in materia
di lavori pubblici), come modificato dalla legge regionale 9
settembre 1999, n. 29, nonché della procedura di cui alla legge 11
febbraio 1994, n. 109 (Legge quadro in materia di lavori pubblici)
come modificata dalla legge 18 novembre 1998, n. 415.
Conseillers présents: 32
Votants: 22
Pour: 22
Abstentions: 10 (Beneforti, Collé, Comé, Curtaz, Frassy,
Lattanzi, Marguerettaz, Squarzino Secondina, Tibaldi, Viérin
M.)
Le Conseil approuve.
Je soumets au vote l'article 2:
Conseillers présents: 32
Votants: 22
Pour: 22
Abstentions: 10 (Beneforti, Collé, Comé, Curtaz, Frassy,
Lattanzi, Marguerettaz, Squarzino Secondina, Tibaldi, Viérin
M.)
Le Conseil approuve.
Je soumets au vote le projet de loi dans son ensemble:
Conseillers présents: 32
Votants: 22
Pour: 22
Abstentions: 10 (Beneforti, Collé, Comé, Curtaz, Frassy,
Lattanzi, Marguerettaz, Squarzino Secondina, Tibaldi, Viérin
M.)
Le Conseil approuve.
