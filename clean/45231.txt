Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2019 del 16 novembre 2022 - Resoconto
OGGETTO N. 2019/XVI - Interrogazione: "Stato dei lavori di
riqualificazione della sede di via Chanoux della Biblioteca
comprensoriale di Châtillon".
Bertin (Presidente) -
Ritorniamo al punto n. 7
dell'ordine del giorno. Si è prenotato l'assessore Marzi, a cui
passo la parola.
Marzi (SA) -
Mi scuso con l'Aula per il ritardo di
poc'anzi.
In merito alla domanda n. 1: l'opera è stata consegnata,
rimangono interventi di completamento di piccola entità che
verranno ultimati entro la fine dell'anno in corso.
L'allungamento dei tempi di consegna dei lavori è dovuto alle
difficoltà riscontrate con gli operatori sul cantiere che avevamo
già evidenziato nella risposta alla precedente iniziativa dello
scorso mese di marzo; questo tempo è comunque stato impiegato per
valorizzare l'intervento sulla biblioteca, infatti è stata
effettuata la completa sostituzione dei serramenti dell'intero
fabbricato, quest'iniziativa, non prevista inizialmente
nell'intervento originale, che era finalizzato al solo rilascio del
CPI - questi sono dati importanti per cogliere lo spirito della
domanda e anche quello della risposta - consente però di rendere
l'opera completa ed efficiente anche da un punto di vista
energetico.
Per procedere con la riapertura della biblioteca, occorre ora
posizionare il collegamento informatico delle postazioni per le
quali è necessario un'attività d'individuazione dei punti da
ripristinare e installare in coerenza con le attuali esigenze
logistiche della biblioteca. È necessario prevedere, oltre alle
classiche postazioni informatiche, le collocazioni legate al
sistema antisaccheggio ed eventuale sistema per la restituzione
automatica, in fase di rifacimento del cablaggio anche per i punti
propedeutici all'installazione della videosorveglianza e del
WiFi.
Nel corso di un sopralluogo, effettuato lo scorso 17 ottobre, la
struttura regionale competente ha concordato di definire con i
referenti della biblioteca gli interventi di dettaglio più consoni
alle esigenze lavorative. A conclusione di tale attività saranno
conseguentemente avviate le procedure legate alle convenzioni
Consip per le forniture, a cui seguirà la fase di connettività
della sede e del trasloco delle linee telefoniche. Stiamo lavorando
anche in tal senso. La riapertura non sarà pertanto imminente,
richiederà ancora alcuni mesi.
Il risultato finale dell'intervento renderà la struttura non
solo rispondente ai requisiti di sicurezza - richiamati poc'anzi
per il CPI, che era il vero motivo per il quale si è iniziato a
intervenire sulla struttura - ma maggiormente funzionali anche
all'attività e alla gestione e maggiormente efficienti quindi da un
punto di vista energetico.
Rispetto alla domanda 2, "Se si stia procedendo alla
progettazione definitiva ed esecutiva per l'accessibilità del
Salone delle manifestazioni", il Salone delle manifestazioni non ha
interesse regionale: le attività svolte attengono infatti solo
marginalmente alla biblioteca comprensoriale e, di fatto, si
concretizzano iniziative a carattere locale, organizzate dall'Unité
Mont-Cervin e dal Comune di Châtillon.
Lo stato attuale vede agli atti un progetto di fattibilità
risalente ai primi anni 2000, quindi circa vent'anni fa, non più
utilizzabile, perché quel progetto di fatto è stato stralciato, a
seguito del quale quindi non sono stati progettati ed eseguiti i
lavori di adeguamento della biblioteca.
A oggi non è stata avviata nessuna iniziativa in tal senso,
visto che non esiste più una progettazione rispetto al Salone delle
manifestazioni.
Nel caso si ipotizzasse un adeguamento del Salone
manifestazioni, si renderebbe quindi necessario innanzitutto
individuare le priorità dell'intervento stesso, reperire i fondi
necessari che sembrano essere assolutamente corposi, più o meno un
milione di euro, inserire l'intervento negli strumenti di
programmazione, per poi poter procedere con il riavvio completo
delle fasi di progettazione.
Presidente -
Per la replica, la parola alla consigliera
Minelli.
Minelli (PCP) -
Avevamo presentato, come lei ha
ricordato, a questo proposito un'interrogazione già a marzo, quindi
circa otto mesi fa, e in quell'occasione ci era stato detto che la
riconsegna e la riapertura della biblioteca sarebbe avvenuta per
l'autunno, ci sarebbe stata per l'autunno.
La motivazione per cui abbiamo presentato l'interrogazione era
proprio per avere delle delucidazioni, considerato che siamo ad
autunno inoltrato e a oggi la biblioteca non è tornata nella sua
sede.
Lei ci ha detto che però l'opera è stata consegnata e che entro
fine anno dovrebbero essere fatte ulteriori modifiche, poi ha fatto
accenno alla sostituzione dei serramenti - cosa di cui ci aveva già
edotti la scorsa volta - che non rientravano nei lavori iniziali e
ora, se ho capito bene, bisogna procedere alla parte dei
collegamenti informatici, telematici, eccetera, per poi
riaprire.
Ha parlato di alcuni mesi, che sono un tempo che può essere
visto in modo positivo. Bisogna sempre capire che cosa si intende
per alcuni mesi.
Io spero che per questi lavori non succeda come per altri di cui
abbiamo già parlato più volte in quest'aula e che lei non debba
fare come l'assessore Guichardaz, il quale ogni due mesi ci
annuncia delle riaperture per l'area megalitica per cui poi però,
abbiamo visto sui giornali, dovremo aspettare invece fino alla fine
del prossimo semestre del 2023. Io mi auguro che la scadenza dei
prossimi mesi che lei abbia dato sia almeno per la primavera, e
speriamo che sia così.
Sull'altra questione lei dice che il Salone non ha interesse
regionale. Penso che sia un'affermazione legata a una questione
tecnica finanziaria, perché dire che il Salone non ha interesse
regionale ... qualsiasi struttura che è a servizio della comunità,
pur dislocata in periferia, ha interesse per tutta la regione.
Lei dice: se si ipotizzasse una riqualificazione, bisognerebbe
fare un nuovo progetto, trovare i finanziamenti, eccetera. Io credo
che il Comune di Châtillon quest'intenzione ce l'abbia, è ovvio che
un Comune non dispone di mezzi finanziari di quella portata e
quindi in qualche modo l'interesse regionale, anche da un punto di
vista economico, ci sarà e dovrà essere tenuto in considerazione in
tutta una programmazione a medio o a lungo termine.
Noi riteniamo che sia indispensabile procedere alla
progettazione dei nuovi interventi, considerato che quel Salone,
che non ha gli accessi per le persone con disabilità, non può
essere utilizzato, e tutti sappiamo come pesi sull'intera comunità
e sull'utenza la carenza di spazi adeguati e privi di barriere
architettoniche.
Per cui, consapevoli che questa è una richiesta ben presente sul
territorio e sentita anche come esigenza dal Comune stesso,
auspichiamo che, nel momento in cui verranno avviate delle
richieste, ci sia da parte dell'Amministrazione regionale
un'attenzione e una presa in carico anche di questa realtà.
