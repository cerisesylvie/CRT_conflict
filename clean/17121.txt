Classificazione
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 474 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 474/XI Ripartizione dei benefici economici previsti
dalla legge regionale n. 3/1998 in materia di interventi a favore
dello sport. (Interrogazione)
Interrogazione Premesso che la legge regionale 20 gennaio 1998,
n. 3, disciplina gli interventi a favore dello sport;
i sottoscritti Consiglieri regionali
Interrogano
la Giunta regionale per conoscere:
1) quale attività ha svolto la Consulta prevista dagli articoli
15 e seguenti della Legge sopracitata, con particolare riferimento
alle proposte formulate in materia di politica dello sport e alla
fissazione dei parametri di accesso ai benefici economici;
2) qual è l'entità dei contributi, a vario titolo, erogati nel
corso dell'esercizio precedente ai diversi soggetti sportivi e
quali sono gli impegni di spesa nell'esercizio in corso, sulla base
dei piani di riparto adottati;
3) nella determinazione dei contributi di cui all'articolo 25,
quali squadre possiedono attualmente i requisiti indicati per
l'accesso ai benefici, secondo quali criteri viene definita la
presenza di atleti valdostani nell'organico della squadra
partecipante al campionato e come si procede alla valutazione dei
risultati sportivi conseguiti nella precedente stagione
agonistica.
F.to: Tibaldi - Frassy
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In merito all'interrogazione in oggetto si
specifica quanto segue. La Consulta regionale per lo sport
dall'entrata in vigore della legge regionale 20 gennaio 1998 n. 3,
si è riunita due volte, precisamente il 4 marzo e il 17
novembre.
La prima riunione è stata dedicata all'insediamento e
all'elezione dei componenti del Comitato ristretto di competenza
della consulta stessa; la seconda riunione invece è stata dedicata:
all'esame e all'approvazione delle modalità di applicazione dei
criteri di ripartizione dei contributi a sostegno dell'attività
sportiva ordinaria e di alto livello e all'individuazione delle
relative percentuali; all'approvazione della proposta di
assegnazione dei contributi ordinari e di alto livello per
l'attività di squadre e per le borse al merito sportivo a favore
degli organismi sportivi operanti nell'ambito delle federazioni
sportive nazionali e degli enti di promozione sportiva, relativi
all'anno 1998.
Quanto detto è il riassunto di un lavoro fatto finalizzato
all'approvazione di un regolamento dettagliato che stava alla base
dell'applicazione per arrivare ai conteggi.
Mi limiterò, rispondendo alla seconda domanda degli
interroganti, ad elencare le cifre riassuntive per sommi capi
impegnandomi a consegnare agli interroganti tutte le tabelle
dettagliate, il regolamento e tutto quanto è stato approvato dalla
consulta, quindi l'entità raggruppata dei finanziamenti concessi e
liquidati nel corso dell'esercizio 1998 è la seguente: lire 870
milioni a favore delle associazioni sportive e dei comitati
regionali delle federazioni sportive a titolo di contributo per il
finanziamento dell'attività ordinaria per l'anno 1998 ai sensi del
capo I della legge 20 gennaio n. 3; lire 200,5 milioni a favore
delle associazioni sportive a titolo di contributo di alto livello;
lire 39,5 milioni a titolo di borse di merito sportivo ai sensi del
capo II della legge sopracitata.
Dei contributi per l'attività di alto livello la somma di lire
102 milioni è stata impegnata a carico del bilancio 1998, ma sarà
ripartita a titolo di saldo a conclusione dell'attività sportiva
relativa alla stagione agonistica 1998-1999 e previa presentazione
della documentazione prevista dalla legge; lire 21,4 milioni a
favore delle associazioni sportive regionali a titolo di contributi
speciali ai sensi del capo terzo; lire 150 milioni a favore dei
comitati regionali e degli enti di promozione sportiva a titolo di
contributi ordinari per il finanziamento della loro attività
sportiva per il 1998 ai sensi del capo IV della legge sopracitata;
lire 600 milioni a favore dell'ASIVA ai sensi del capo VI; lire 220
milioni a favore degli sport tradizionali valdostani ai sensi del
capo VII; lire 660 milioni a favore degli organismi sportivi
regionali a titolo di contributo per attività di squadre di livello
nazionale per la stagione 1998-1999 ai sensi del capo VIII.
Di tale contributo la somma di lire 462 milioni è già stata
liquidata, la rimanente somma di lire 198 milioni sarà liquidata ad
attività concluse previa presentazione della documentazione
prevista dall'articolo 27 della legge regionale in questione.
Si precisa inoltre che l'ammontare del contributo in parola è
stato imputato per lire 300 milioni sull'esercizio finanziario 1998
e per lire 360 milioni sull'esercizio 1999.
In merito al quesito n. 3 si informa che le squadre beneficiarie
dei contributi per attività di alto livello nazionale, ai sensi del
capo VIII, articolo 23, sono le seguenti: Hockey Club Courmaosta,
squadra partecipante al massimo campionato di serie A di hockey su
ghiaccio; US Valle d'Aosta, squadra partecipante al campionato di
calcio serie D che rappresenta il massimo campionato nazionale
dilettanti; Bocciofila Nitri Auto, squadra partecipante al massimo
campionato nazionale di serie A di bocce; Think phink Cervino Valle
d'Aosta, squadra partecipante al massimo campionato nazionale di
serie A di tennis tavolo femminile.
Per quanto concerne la presenza di atleti valdostani
nell'organico delle squadre beneficiarie del contributo, la legge
regionale n. 3 prevede all'articolo 25 l'eventuale riduzione del 30
percento dell'importo del contributo massimo concedibile nel caso
in cui l'organico della squadra non sia costituito per almeno un
terzo da atleti provenienti da vivai giovanili di società
valdostane. La verifica del raggiungimento di tale requisito è
riscontrata dall'esame dell'elenco dell'organico delle squadre
presentato a corredo della documentazione richiesta.
Si precisa infine che, sulla base delle disposizioni contenute
alla lettera b) dell'articolo 27, la liquidazione del saldo del
contributo viene effettuata a stagione agonistica conclusa e previa
presentazione di una relazione illustrante l'attività svolta, del
bilancio consuntivo regolarmente approvato dai competenti organi
societari nonché di una dichiarazione della Federazione nazionale
di appartenenza attestante l'avvenuto completamento del campionato
a cui la società ha preso parte. Nel caso in cui la società non
svolga almeno la metà del campionato, è tenuta a rimborsare la
somma ottenuta a titolo di acconto.
Per quanto attiene ai risultati sportivi dell'annata precedente,
la legge non fissa dei requisiti di valutazione predeterminati;
essi concorrono comunque, assieme all'importanza del campionato, ai
costi organizzativi dell'attività svolta a determinare l'ammontare
del singolo contributo come elemento di valutazione e tenuto conto
anche e soprattutto delle disponibilità di bilancio che di per sé
già riducono di molto l'importo massimo concedibile.
Mi pare di avere risposto a tutto; mi impegno poi a consegnare
all'interrogante, per completare quanto detto, tutti i tabulati
relativi ai dati analitici, le tabelle, le modalità di calcolo
fatte dagli uffici e approvate dalla consulta che sono alla base
della predeterminazione delle cifre.
Président La parole au Conseiller Tibaldi.
Tibaldi (FI) Ringrazio l'Assessore per la risposta che ha
fornito. In particolare, i primi due quesiti avevano una funzione
statistica per comprendere, a distanza di un anno dall'entrata in
vigore della legge, qual era il livello di applicazione della
medesima per quanto concerne i contributi che sono stati erogati
alle diverse società sportive o ai singoli atleti e qual è stato il
ruolo svolto dalla Consulta regionale dello sport prevista
dall'articolo 15 che ha una funzione nodale nell'applicazione della
stessa legge.
Mi soffermerei su quello che era invece un quesito meno tecnico
che si riferisce al punto 3, dove si fa riferimento all'articolo 25
della legge, tale articolo suscitò già in occasione dell'esame
della medesima alcune perplessità da parte di consiglieri di
diversi gruppi e la cui applicazione deve essere oggetto di attento
monitoraggio.
In particolare l'articolo 25 si riferisce alla determinazione
dei contributi alle società di alto livello - e l'Assessore ci ha
fatto un elenco delle società che oggi percepiscono questa
tipologia di contributi - nonché dei criteri secondo i quali gli
stessi devono essere erogati.
I criteri sono sostanzialmente due: il primo è il rilievo
nazionale del campionato in cui è iscritta la società richiedente,
e questo penso sia facilmente individuabile da parte del soggetto
erogante, invece il secondo lo è un po' di meno, cioè i risultati
sportivi conseguiti nella precedente stagione agonistica. Perché lo
è un po' di meno? Perché sappiamo che ci sono campionati che
prescindono in parte dalla valutazione del risultato sportivo
conseguito, mi riferisco nella fattispecie all'hockey, dove
l'iscrizione al massimo campionato non è solo in funzione dei
risultati conseguiti nelle singole partite e nelle singole
competizioni, ma anche delle disponibilità finanziarie a
reiscriversi nel medesimo campionato.
Allora questa valutazione non può essere solamente demandata
alla squadra che deve presentare una relazione, ma deve essere
fatta in maniera più approfondita dalla stessa consulta che eroga
questi notevoli contributi che ha anche una funzione a consuntivo
di verificare i risultati conseguiti.
Altrimenti si potrebbe arrivare al paradosso che una squadra - e
ne abbiamo la testimonianza in questa stagione agonistica - che non
consegue risultati agonistici di un certo prestigio, avendo la
possibilità di accedere al contributo regionale e ottenendolo, può
reiscriversi nel campionato di massimo livello; si crea così un
circolo vizioso.
Penso che l'esempio che stiamo verificando quest'anno a livello
di hockey possa essere costruttivo nell'applicazione più puntuale e
migliorativa dell'articolo 25.
Mi pare che l'Assessore sia a conoscenza di questo problema,
comunque grazie per la risposta.
