Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 1568 del 26 maggio 2022 - Resoconto
OGGETTO N. 1568/XVI - Ritiro di mozione: "Impegno ad avviare
le necessarie interlocuzioni con la Corte dei conti per la
delocalizzazione di alcuni uffici al fine dello spostamento
dell'ufficio del Giudice di pace in via Ollietti ad Aosta".
Bertin (Presidente) -
Riprendiamo. Siamo al punto n. 49.
Adesso affronteremo le mozioni. Per l'illustrazione della mozione,
la parola al vicepresidente Sammaritani.
Sammaritani (LEGA VDA) -
Questa mozione parla ha come
tema la giustizia e fa seguito a una precedente mozione poi
ritirata che avevamo presentato mi pare nel febbraio di quest'anno,
quindi circa tre mesi fa e così come in altri ambiti, quando si
parla di giustizia... ma, per esempio, appunto di scuola, se di
scuola, per esempio, parliamo di precariato, di insegnanti, di
didattica, eccetera, ma anche di edilizia scolastica, quindi dei
luoghi in cui si fa scuola, si insegna, allo stesso modo,
nell'ambito della giustizia si parla di Magistrati, si parla di
Consiglio superiore della Magistratura, di problemi della
giustizia, di Codici penali, di ordinamento giudiziario, di tante
questioni che, peraltro, sono abbastanza all'ordine del giorno in
questo periodo, anche se noi vorremmo - penso che molti di voi lo
sapranno - che se ne parlasse di più, ma bene o male se ne parla, e
insieme ai problemi, tanti purtroppo e atavici della giustizia, c'è
anche quello dei locali in cui si esercita la giustizia anche in
questo caso, quindi temi alquanto importanti.
Per quanto riguarda la situazione valdostana, lo dicevamo già
nella mozione che ha preceduto questa e che è intimamente connessa
a questa, noi abbiamo un problema relativo al fatto che il Palazzo
del Tribunale, quindi dove si svolgono i processi di competenza del
Tribunale e della Corte d'Assise, nell'ipotesi in cui ci fosse e in
effetti in questi giorni purtroppo c'è stata, il Palazzo del
Tribunale è in via Ollietti ma gli uffici del Giudice di pace,
quindi l'altro pezzo di giurisdizione importante perché ha
competenze amministrative, in parte sanzioni amministrative in
certi casi, ha competenze penali e ha competenze civili anche il
Giudice di pace, questa purtroppo è esercitata in Regione
Borgnalle, quindi decentrata rispetto al Palazzo del Tribunale, con
tutte le difficoltà che ne derivano, problemi appunto sia per chi
ci si deve recare, sia agli utenti ma anche molto soprattutto
direi, visto che per loro è una frequentazione quasi quotidiana,
gli operatori della giustizia, primi fra tutti gli avvocati e i
coadiutori degli uffici degli avvocati, le segretarie, eccetera.
Non ultimi però anche i giudici, perché anche i giudici molto
spesso esercitano funzioni, soprattutto negli ultimi anni, non più
soltanto deputate alla funzione del Giudice di pace ma sono giudici
"prestati" dal Tribunale al Giudice di pace e quindi anche questi
vanno avanti e indietro con tutte le difficoltà logistiche del
caso, al di là dei parcheggi, del traffico, dell'inquinamento in
fin dei conti anche, insomma tanti problemi che si potrebbero
evitare utilizzando, come già avevamo suggerito in quell'altra
mozione ma è cosa di cui si parla già da anni, di spostare gli
uffici del Giudice di pace nel Palazzo accanto al Tribunale di
Aosta: quello che una volta era sede del Consiglio regionale.
Il Presidente in febbraio ci aveva comunicato che gli uffici
avevano già lavorato alacremente a quest'idea, a questo progetto e
che si era già abbastanza avanti con le interlocuzioni con il
Ministero. Ci è venuto però il dubbio che, siccome in quel Palazzo,
oltre alle sale dell'ex TAR vuote in questo momento, che potrebbero
essere utilizzate dal Giudice di pace, c'è anche una parte della
Corte dei conti, della Sezione di controllo, e degli archivi sempre
regionali, forse è bene preoccuparsi del fatto che... adesso noi
non abbiamo una pianta dell'immobile che credo abbastanza spazioso,
però non sappiamo quanto esattamente... forse per evitare che poi
magari quando tutto l'iter burocratico anche con il Ministero, e le
interlocuzioni con il Ministero della giustizia fossero
terminate... magari che non sorga qualche questione, ci
preoccupavamo con la Corte dei conti appunto. Già è difficile in
genere dialogare con una Pubblica Amministrazione, figuriamoci con
due, quindi non vorremmo che, una volta terminate le
interlocuzioni, o comunque giunte a buon punto quelle con il
Ministero, non ci fosse quel problema della Corte dei conti. Anche
un po' per capire quindi se la Corte dei conti se ne deve andare da
lì o se invece è compatibile la presenza contemporanea della Corte
dei conti, Sezione di controllo, assieme agli eventuali uffici del
Giudice di pace. Si potrebbe pensare però magari anche un po' più
in là anche oltre, nel senso che sarebbe bello, e quello sarebbe il
sogno di tutti gli avvocati e di chi esercita la professione in
Aosta, di avere magari anche l'ufficio dell'UNEP sempre in quel
Palazzo, cioè gli Ufficiali giudiziari, che sono appunto quelli che
si occupano, per chi non è magari addetto del settore, alle
notifiche, alle esecuzioni mobiliari e immobiliari, alle esecuzioni
in generale, quindi tutta l'attività che è connessa a quella degli
Ufficiali giudiziari, che è intimamente connessa alla funzione
giudiziaria. In quest'ottica la mozione tenderebbe a impegnare il
Governo ad avviare le necessarie interlocuzioni con la Corte dei
conti per prevedere lo spostamento magari della Corte dei conti e
creare spazio per accorpare il più possibile gli uffici giudiziari
in quella sede e far sì che, dal punto di vista logistico,
finalmente si abbia anche noi la nostra Cittadella della giustizia
senza, nei limiti delle possibilità e per le nostre dimensioni,
sparpagliare questi uffici un po' per la città e addirittura quasi
fuori dalla città e rendere tutto più semplice agli operatori del
diritto e naturalmente non ultimi, anzi, per primi, agli utenti del
diritto.
Presidente -
La mozione è stata illustrata, apriamo la
discussione generale. La discussione generale è aperta. Se qualcuno
vuole intervenire, è invitato a prenotarsi. Ha chiesto la parola il
consigliere Distort, ne ha facoltà.
Distort (LEGA VDA) -
Come cofirmatario convinto della
mozione presentata dal collega Sammaritani, vorrei rafforzare
ulteriormente, non che ce ne sia bisogno dopo l'esposizione molto
chiara del collega e primo firmatario Sammaritani, ma vorrei
aggiungere un altro aspetto, un altro punto di vista, che rafforza
ulteriormente la bontà di questa mozione e soprattutto che la
colloca in una sorta di banco di prova di buon governo, perché il
collega Sammaritani ha detto: " ha come tema la giustizia",
giustamente, e in questo voglio riconoscere una particolare bontà
del mio vicino di banco, questa bontà che colloca in questa cornice
il tema. In realtà, in modo un po' più spietato mi permetto di dire
che ha come tema la capacità di gestire la città. Dare una logica
logistica di una Cittadella della giustizia è esattamente entrare
nell'ambito della capacità di organizzare la città. A questo
proposito ieri abbiamo avuto modo di occupare, grazie a un mio
intervento, l'attenzione dell'Aula sul concetto di rigenerazione
urbana, che, a quanto pare, non è particolarmente digerito.
C'è un altro concetto che aleggia nel mondo della gestione della
città a tutti i livelli, a partire dal livello politico ed è il
concetto di
smart city
. Vi leggo semplicemente la
definizione che l'Unione europea ha dato del concetto di smart
city: una smart city è un luogo in cui le reti e i servizi
tradizionali sono resi più efficienti con l'uso di soluzioni
digitali a beneficio dei suoi abitanti e delle imprese". Una città
intelligente, bello questo termine, il fatto che noi Italiani,
eredi del mondo latino, abbiamo insegnato la cultura al mondo, poi
andiamo a elemosinare i termini dal mondo anglosassone che ha
imparato la cultura da noi: quindi smart city non è altro che città
intelligente. La città intelligente va oltre l'uso delle tecnologie
digitali per un migliore utilizzo delle risorse e minori emissioni,
significa reti di trasporto urbano più intelligenti, così come
impianti di approvvigionamento idrico, di smaltimento dei rifiuti
migliorati, modi più efficienti per illuminare e riscaldare gli
edifici, significa anche un'amministrazione cittadina più
interattiva e reattiva, spazi pubblici più sicuri e un miglior
soddisfacimento delle esigenze di una popolazione. La smart city è,
in definitiva, una città che gestisce le risorse in modo
intelligente, mira a diventare economicamente sostenibile ed
energeticamente autosufficiente ed è attenta alla qualità della
vita e ai bisogni dei propri cittadini. È insomma uno spazio
territoriale che sa stare al passo con l'innovazione e con la
rivoluzione digitale ma anche sostenibile e attrattiva. Le smart
city sono più competitive della media delle altre città e
rappresentano un volano importante per l'economia di un paese.
Grazie per l'attenzione, queste sono considerazioni che ritengo
di fondamentale importanza e sono esattamente queste condizioni, in
aggiunta semplicemente a corollario di quanto sostanziale ed
espresso dal collega Sammaritani, che, ribadisco, fanno sì che
questa mozione diventi un banco di prova di sensibilità
politica.
Presidente -
Siamo in discussione generale della mozione.
Se qualcun altro vuole intervenire... se nessun altro si prenota,
chiudo la discussione generale. La discussione generale è chiusa.
Per il Governo replica il presidente della Regione Lavevaz.
Lavevaz (UV) -
Ringrazio anche i firmatari della mozione,
che, com'è stato detto, è una sostanziale riproposizione di una
mozione di febbraio, come è stato ricordato, con un'aggiunta che
riguarda gli uffici della Sezione di controllo e della Corte dei
conti. Ribadendo quanto è stato già da me sottolineato a febbraio,
ossia il fatto che effettivamente si stia lavorando e si siano
fatti passi molto importanti nella direzione condivisa di portare
gli uffici dei Giudici di pace all'interno dei palazzi di Via
Ollietti, quindi, da quel punto di vista, non sto a ripetere quanto
ho già detto relativamente a preventivi di spesa, impegni di
lavoro, di cui abbiamo già parlato, tutte spese e preventivi che
abbiamo inviato al Ministero della giustizia e siamo in attesa di
avere una risposta per avere parere favorevole per i lavori che
sono a loro carico per poi fare lo spostamento.
Siccome è stata inserita una novità: quella della Corte dei
conti, ho chiesto agli uffici di predispormi un breve riassunto dei
passaggi, perché è interessante, per capire gli sviluppi di questi
ultimi anni relativamente ai rapporti tra la Regione e l'Agenzia
del demanio relativamente all'utilizzo dei locali in generale, in
particolare per quelli degli uffici periferici dello Stato. Questo
ci permette di avere un quadro più complessivo di quello che è
stato negli ultimi periodi e per fare anche qualche ragionamento
invece di prospettiva. C'è un protocollo d'intesa, che è il primo
passaggio formale degli ultimi tempi, perché è una storia che ha
inizi ben più lontani perché gli uffici periferici dello Stato sono
nella nostra regione da molto tempo, questo protocollo d'intesa è
del 23 febbraio 2010 ed era proprio finalizzato alla riallocazione
degli uffici statali siti all'interno del comune di Aosta cercando
di mettere ordine in questa collaborazione che c'è e che c'era tra
la Regione e l'Agenzia del demanio, in particolare la volontà era
quella di ricollocare gli uffici statali in immobili di proprietà
dello Stato, laddove questo era possibile. Proprio in quest'ambito
la Regione aveva ceduto a titolo gratuito all'Agenzia del demanio,
quindi allo Stato, le porzioni di proprietà regionale dell'immobile
chiamato ex Palazzo del Governo in Piazza Manzetti, al fine della
collocazione in quella sede degli uffici del Ministero
dell'economia delle finanze e quelli della Presidenza del Consiglio
dei ministri, nonché degli uffici delle Agenzie delle entrate. Da
parte sua lo Stato avrebbe provveduto a ristrutturare, da parte
dell'Agenzia del demanio, l'ex Caserma Mottino, dismessa dall'Arma
dei Carabinieri, al fine di collocarci gli uffici del TAR, gli
uffici dell'Agenzia del territorio, e gli uffici del Comando
Carabinieri per la tutela della salute, i cosiddetti "NAS". Proprio
in conseguenza di queste ricollocazioni, era stato previsto il
rilascio alla Regione da parte dell'Agenzia del demanio degli
immobili di proprietà regionale, questo va sottolineato, utilizzati
dagli uffici statali ricollocati, ovvero le porzioni di immobili
occupati dal TAR in Palazzo Ollietti, gli uffici occupati
dall'Agenzia del territorio in Piazza della Repubblica e gli uffici
occupati dall'Agenzia delle entrate in Via Trottechien. Qua si vede
che c'è stata una collaborazione fattiva in questi anni con
l'Agenzia del demanio proprio con la finalità di dare maggiore
possibilità di collocazione degli uffici statali all'interno dei
palazzi, dando anche una logica di utilizzo il più possibile
razionale anche rispetto agli spazi. Va anche detto, ad esempio,
che l'ex Palazzo del Governo in Piazza Manzetti era censito al
Catasto fabbricati all'epoca con un valore di 3 milioni e mezzo di
euro, quindi è stata una cessione piuttosto importante.
Un altro aspetto che segnalerei per fare il quadro è che già nel
2011 il Segretario generale della Corte dei conti aveva in qualche
modo rappresentato di uniformare, anche qui nella logica di
razionalizzare usi e spazi, la possibilità di unificare in un unico
immobile la sede della Corte dei conti a carico dello Stato, (che
sono quelli della Procura e della Sezione giurisdizionale), con
quella della Sezione di controllo, che, ad oggi, è invece a carico
della Regione. A tal fine erano stati indicati dalla Regione i
locali che sarebbero stati liberati dall'Agenzia delle entrate in
via Trottechien, costituiti da tre piani fuori terra, oltre che da
alcuni locali interrati, per una superficie complessiva dei piani
fuori terra pari a circa 1.400 metri quadri, quindi una superficie
molto estesa. Quest'intenzione poi non ha trovato concretizzazione,
siamo all'incirca nel 2011, a circa una decina di anni fa, per la
mancata conferma di interesse da parte dello Stato e la cosa si è
fermata lì.
L'Agenzia delle entrate invece ha trovato collocazione anche
nell'ex Caserma Mottino e l'Agenzia del demanio avrebbe ipotizzato
lo scorso anno di collocare nell'ex Palazzo del Governo di Piazza
Ollietti anche la Procura regionale e il servizio giurisdizionale
della Corte dei conti, per una superficie complessiva di circa 700
metri quadri. Per quanto riguarda invece il palazzo Ollietti, a
seguito del trasferimento del TAR nell'ex Caserma Mottino
l'immobile, interamente di proprietà regionale, è attualmente
utilizzato dagli uffici dell'Amministrazione regionale e, in
particolare, l'Archivio storico regionale, che occupa circa 500-600
metri quadri e la struttura Sanzioni amministrative, che ne occupa
circa 300. Inoltre, nell'immobile è stata collocata poi la Sezione
di controllo della Corte dei conti che occupa circa 318 metri
quadri. Questa ha un senso, anche rispetto alle norme di
attuazione, che prevede che la sezione di controllo sia a totale
carico, almeno ad oggi, dell'Amministrazione regionale.
Infine, per completare il quadro, sempre nell'immobile sono
collocati, in locazione onerosa, quindi con un pagamento a favore
della Regione, anche gli uffici della Polizia giudiziaria della
Procura della Repubblica. Come avevo già avuto modo di dire a
febbraio, il trasferimento dei locali del TAR ha reso possibile
utilizzare degli spazi piuttosto importanti in Palazzo Ollietti e,
come avevo già avuto modo di dire a febbraio, sostanzialmente
questo passaggio dei Giudici di pace all'interno di questi locali
si colloca senza ulteriori spostamenti delle altre strutture
attualmente inserite, compresa la Corte dei conti, può benissimo
stare lì, peraltro anche secondo me, poi il collega Sammaritani è
del mestiere, ma credo che anche il fatto che il Giudice di pace
abbia vicino anche l'Ufficio delle sanzioni amministrative sono
cose che possono avere comunque una logica e un interesse anche dal
punto di vista operativo. Ad oggi questo passaggio può andare
avanti senza ulteriori spostamenti, siamo in attesa di avere una
risposta da parte del Ministero della giustizia per concretizzare
le operazioni di spostamento, ho avuto l'impegno formale, la parola
della ministra Cartabia che si interessava alla questione quando
l'ho incontrata a Roma, quindi io spero che nelle prossime
settimane questo si possa sbloccare e arrivi un il nulla osta a
fare i lavori preparatori a questo spostamento. Io quindi
chiederei, come ho chiesto a febbraio, il ritiro della mozione, in
alternativa ci asterremo visto che i passaggi sono ampiamente
iniziati.
Presidente -
Ha chiesto la parola il consigliere
Sammaritani.
Sammaritani (LEGA VDA) -
Grazie presidente Lavevaz, è
rassicurante quest'aspetto, ci eravamo fatti scrupolo della
possibilità di convivenza fa la Sezione di controllo della Corte
dei conti ed eventualmente il trasferimento degli uffici del
Giudice di pace. Abbiamo capito che comunque non c'è ancora nulla
di definito in senso di organizzazione generale, questo lo dico
anche per il collega Distort per tranquillizzarlo, nel senso che
siamo sulla buona strada, ci sarà probabilmente possibilità di fare
ancora delle riallocazioni e delle sistemazioni, mi sembrava che
l'idea passata fosse, adesso non più così attuale, di unificare
tutta la Corte dei conti altrove, poteva essere una cosa
intelligente, quindi sicuramente un discorso su cui magari si
tratterà di lavorare ulteriormente.
Io ho fatto parte anche della Commissione Palatina, cioè quella
che gestisce veramente gli edifici del Tribunale e ne ho parlato
anche nel recente passato con il Presidente del Tribunale, il fatto
che anche lì ci sia stato un accentramento di nuovo da parte dello
Stato della gestione anche economica dei lavori purtroppo non ha
fatto bene, è inutile dirlo qui dove siamo tutti favorevoli
piuttosto a un decentramento invece amministrativo, piuttosto che
il contrario. Chi lo sa se si tornerà all'antico, quindi a gestire
in casa propria anche queste questioni di giustizia, che, come
abbiamo detto, sono giustizia magari con la "G" un po' meno grande,
però altrettanto importanti perché poi anche dove si lavora... e
gli ambienti di lavoro sono alquanto importanti, soprattutto per
l'esercizio di una funzione così delicata come quella della
giustizia, a questo punto direi che possiamo ritirare la
mozione.
Il Consiglio prende atto.
