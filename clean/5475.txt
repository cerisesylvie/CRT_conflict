Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 470 del 5 aprile 1984 - Resoconto
OGGETTO N. 470/VIII - INTERVENTI REGIONALI A FAVORE DEL
CONSORZIO GARANZIA FIDI FRA GLI ARTIGIANI DELLA VALLE D'AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
CONSIDERATA l'ormai esigua partecipazione della Regione nel
Consorzio garanzia fidi fra gli artigiani della Valle d'Aosta;
CONSTATATO come questo Consorzio gestito dagli artigiani abbia
dato notevole impulso in materia di credito agevolato senza
insolvenza da parte dei soci;
il sottoscritto Consigliere regionale
INTERPELLA
l'Assessore all'Industria, Commercio, Artigianato e Trasporti
per sapere se non ritiene opportuno rifinanziare la legge n. 23 del
16.6.1978 ed elevare la concessione delle affidabilità alle ditte
consorziate fino a 30 milioni. Questo aggiornamento si renderebbe
necessario stante la continua fluttuazione
del denaro dal 1978 ad oggi.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Farò una breve
illustrazione, perché questa è una materia di cui penso l'Assessore
sia già a conoscenza, in quanto ho visto che ha partecipato a
questi consorzi del settore terziario, dando un certo contributo,
un indirizzo ed anche delle speranze (o forse delle illusioni, non
lo so).
Ho voluto presentare un'interpellanza in tal senso, anche
perché, essendo all'inizio del 1984, l'Assessore abbia il tempo
materiale di valutare e di vagliare questo tipo di intervento.
Vorrei fare una puntualizzazione in questa materia, in
particolare per quanto riguarda il credito del settore artigianale,
dal momento che abbiamo quelle due famose leggi, nazionale e
regionale, che purtroppo vengono gestite dalle banche: la Finaosta,
con la gestione ordinaria, non si discosta di un millimetro dai
criteri con cui assegnano e concedono i soldi gli Istituti di
Credito, perché è chiaro che essendo rappresentati gli Istituti di
Credito nelle banche, danno una valutazione identica per coloro che
vanno a fare una richiesta direttamente all'Istituto di Credito per
attingere ai fondi dell'Artigiancassa.
E' vero anche quello che l'Assessore suggerisce, cioè, di
indirizzare i richiedenti all'Artigiancassa, e questo può anche
essere un fatto valido per poter attingere ai fondi statali e
cercare di salvaguardare il nostro bilancio regionale.
E' altresì vero che sia in uno che nell'altro degli Istituti,
Artigiancassa e Finaosta, i soldi li danno limitatamente e
solamente a chi ha un rapporto di copertura a titolo di garanzia
talmente elevato da stravolgere lo spirito con cui erano stati
istituiti i fondi di rotazione per l'Artigianato.
In Consiglio regionale, quando abbiamo approvato i fondi di
rotazione, all'unanimità abbiamo deciso non di dare finanziamenti
all'ultimo arrivato che si presenta senza neppure le garanzie
morali per avere 5-10 milioni, ma di incentivare e premiare coloro
che davano, come finalità, una certa garanzia sia dal punto di
vista occupazionale, che da quello qualificante della
produttività.
Purtroppo, dopo il primo periodo e cioè fino all'erogazione dei
primi 3 miliardi, c'è stata una inversione di tendenza voluta dalla
Regione, in particolare dall'Assessore all'Industria, Commercio ed
Artigianato; non so se sia stata una tendenza contraria vista la
quantità di domande che venivano presentate, per cui in poco tempo
sono stati esauriti i fondi.
L'Artigiancassa, su 3500 aziende operanti in Valle, nonostante
ci sia stato anche un calo di 70-80 aziende rispetto all'anno
precedente, dovuto in parte a fattori di crisi e di trascuratezza
del settore che non si sente appoggiato e sostenuto in maniera
adeguata da parte dell'organo pubblico, e visti gli aspetti
negativi dei due interventi, ha trovato un risvolto attraverso
un'altra forma di intervento che è quella del Consorzio, gestito
dalle banche che hanno voluto aderire e convenzionarsi, ma gestito
praticamente dagli artigiani e dai privati, nonostante ci sia un
intervento annuo dell'Amministrazione regionale.
Il criterio di erogazione è a mio avviso - e penso che i dati mi
diano ragione, come ha potuto verificare domenica all'Assemblea
l'Assessore Pollicini - uno dei dati abbastanza rilevanti in cui
c'è stato un aumento sensibile e di soci e di erogazioni. Questo
perché tale strumento è più valido degli altri due interventi a cui
accennavo poc'anzi.
Con questo intervento si dà la possibilità di accedere, nel
limite massimo di tempo di 30 giorni, al credito e di avere una
maggiore elasticità per ottenere i soldi. Quindi il rapporto
copertura fideiussione e avallo è meno limitato di quello che è il
credito normale attraverso gli Istituti di Credito.
Questo perché nel Consiglio di Amministrazione di questi
Consorzi, oltre ai direttori di banca, ci sono 5 o 6 artigiani che
conoscono più a fondo la materia in quanto sono degli artigiani
dislocati nei vari territori regionali, per cui l'uno o l'altro
conosce la parte del richiedente, quale garanzia può dare dal punto
di vista e morale e professionale e di produzione del lavoro.
Se mi è consentito di dirlo ai Colleghi di Consiglio, non è che
questo abbia avuto dei buchi o delle falle oche ci siano state
delle perdite, perché in cinque anni di questa Amministrazione si
sono verificate perdite zero. Quindi dobbiamo anche tenere presente
questo fattore rischi, che non è mai stato attinto dal fondo e che
il fondo ha già assunto una certa consistenza; c'è un fondo di 259
milioni in deposito, oltre alla parte delle fideiussioni prestate
dai vari soci, che sono 665.
Il problema è se l'Assessore vuol prendere in esame seriamente
la situazione, portando, con un modesto contributo, questo plafond
a 30 milioni, perché oggi come oggi il plafond massimo è di 15
milioni.
Non è che i 30 milioni verranno dati a tutti coloro che ne fanno
richiesta: ci sarà un'attenta valutazione per stabilire chi
necessita e chi rientra, come prescrive lo statuto di questo
Consorzio.
Quindi si tratterebbe di portare 400450 milioni in questo
Consorzio per poter permettere e mantenere l'abbattimento dei 6
punti, che è il massimo per il quale l'Ente pubblico può
intervenire, e di arrivare a quel plafond di 30 milioni. Mi pare
che non ci siano grossi problemi se c'è la volontà politica di
arrivare a questo.
Ho voluto fare una premessa del perché c'è questa richiesta e
del perché c'è una espansione attraverso questo tipo di credito
rispetto agli altri due, che sono un po' più legati rispetto a
questo che è più snello.
I fondi di rotazione dell'artigianato, dal momento che uno ne fa
richiesta a quello che li ha in mano, passano dei tempi troppo
lunghi, che vanno dai 5 ai 6 mesi se tutto va bene, che non succeda
come ad esempio dieci anni fa, di uno che ha avuto un protesto, un
dubbio, ed abbiamo visto richieste di 5 milioni che chiedevano un
avallo a colui che aveva già proprietà di 70-80 milioni.
Questo lo posso anche confermare portando dei dati
all'Assessore, per cui succede che colui che ha già una proprietà
di 70-80 milioni, che ha una piccola attività con un paio di
dipendenti, si vede negare 5 milioni di finanziamento su acquisti
ed attrezzatura.
Mi pare che a questo punto e la Finaosta e le banche stiano
esagerando, ma penso che ci sia anche la mano (dell'Assessore che
abbia dato indicazioni più drastiche nell'erogazione del
credito.
Mi auguro di sbagliare, vorrei che l'Assessore mi rispondesse in
merito.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Mi pare che come al solito vi
siano alcuni elementi di imprecisione nell'intervento fatto per gli
esterni da parte del Consigliere Berti.
Da quanto affermato in coda al suo intervento, nel Consigliere
Berti si vede il rappresentante degli Artigiani come lista politica
e non come raggruppamento di associazione di categoria,
specialmente quando dice forse è stato l'Assessore a dare
indicazioni più drastiche alle banche perché non diano il denaro
agli artigiani.
Prima di tutto ritengo che vi siano degli organismi molto
definiti, vuoi alla Confidi, vuoi quando si esaminano le domande
per la Finaosta a fronte della legge 101, dove sono rappresentati
gli artigiani, e se il Consigliere Berti è in buona fede, deve dire
che non vi è stata mai nessuna pressione in questo senso, anzi la
discussione delle singole domande è fatta tenendo presente che gli
interlocutori più validi ed ascoltati sono proprio i rappresentanti
della categoria artigianale. Questo mi pare sia sufficiente per
chiudere qualunque polemica.
Se poi andiamo al contenuto dell'interpellanza, devo proprio
dire che se la Giunta non ha ancora presentato al Consiglio la
legge di rifinanziamento delle Confidi, è dovuto proprio al fatto
che la Confidi Artigiani solo la settimana scorsa ha presentato il
consuntivo ed a causa di ciò le altre Confidi hanno dovuto
attendere la presentazione della legge di rifinanziamento. Non mi
pare che sia serio e tantomeno responsabile portare qui in
Consiglio una proposta di rifinanziamento delle Confidi, se non si
sa quale è stato l'andamento dell'anno precedente, se i soci, se
gli affidamenti, sono aumentati o diminuiti.
Ci pare serio attendere questi dati di riferimento, almeno noi
usiamo agire così.
Posso dire che adesso è arrivata finalmente l'ora di varare in
Consiglio la legge di rifinanziamento delle Confidi.
Per quanto riguarda la possibilità di aumentare il limite di
affidabilità da 15 a 30 milioni, quello che posso dire è che in
base al consuntivo che ci ha mandato la Confidi Artigiani, in base
agli elementi che sono emersi dal documento contabile ed
amministrativo, valuteremo la situazione, tenendo presente che i
soci sono passati da 530 a 565, che gli affidamenti sono passati da
5,5 miliardi a 7,8 e di tutta una serie di dati di riferimento,
nonché della situazione complessiva della categoria.
Quello che è certo è che noi valuteremo con grosso senso di
responsabilità i dati emersi da questi elementi, dopo di che la
Giunta assumerà le sue determinazioni e le proporrà al
Consiglio.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Prendo atto delle risposte
non troppo precise dell'Assessore; mi aspettavo una certa
puntualizzazione su quello che era un maggior contributo per
permettere di aumentare quel plafond.
Se l'Assessore si riserverà di esaminare questo problema in sede
di Giunta, lo faccia con celerità, che si possa poi arrivare a
questa determinazione,
perché, come giustamente ha ricordato, ha visto i vari aumenti
di soci, di plafond e del contributo che non è stato sufficiente
per l'abbattimento dei 6 punti come gli anni precedenti, per cui è
andato a scapito del fondo rischi per mantenere quel 4% di
abbattimento del costo del denaro ai richiedenti.
Ripeto, costo del denaro che è del 16-16,5%, il che rappresenta
già una certa cifra. Non dimentichiamo che all'Artigiancassa, con i
fondi di rotazione, è del 12%. Purtroppo il 16% viene ancora ad
incidere su quello che è l'utile dell'imprenditore.
Mi auguro che l'Assessore dia una prova di sensibilità verso
questa categoria, anche verso il raggruppamento delle aree delle
altre Confidi del settore terziario, perché anche loro sono alla
stessa stregua degli Artigiani.
