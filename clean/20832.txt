Classificazione
CASA DA GIOCO



Oggetto del Consiglio n. 865 del 7 ottobre 2004 - Resoconto
OGGETTO N. 865/XII - Razionalizzazione delle risorse umane e
professionali impiegate presso il Casinò de la Vallée. (Reiezione
di risoluzione)
Risoluzione
Il Consiglio regionale della Valle d'Aosta
Premesso:
- che presso la Casa da gioco di Saint-Vincent trovano lavoro
849 persone dipendenti dalla Casinò s.p.a. (dicembre 2003), alle
quali si sommano i lavoratori di altre ditte o società esterne che
forniscono servizi o prestazioni d'opera con proprio
personale;
- che le nuove assunzioni di personale dovrebbero essere
effettuate ai sensi di uno specifico regolamento approvato dal
Consiglio regionale (DCR n. 913/XI del 20 ottobre 1999);
- che, malgrado la situazione economica in cui si trova la
Casa da gioco sia alquanto critica e da più parti si rilevi un
esubero di personale, sono state effettuate nuove assunzioni presso
il Casinò de la Vallée;
- che tale condotta, ingiustificata e ingiustificabile in
assenza di un piano di sviluppo, è altresì in grave contraddizione
con la linea gestionale a suo tempo annunciata dal nuovo Consiglio
d'amministrazione;
Impegna
il Presidente della Giunta, in qualità di rappresentante
della quota azionaria regionale nel
capitale sociale della
Casinò s.p.a., a invitare il Consiglio d'amministrazione e gli
organi dirigenti a sospendere qualsiasi tipo di assunzione presso
la Casa da gioco:
a) fino a quando non sia approvato dal Consiglio regionale il
piano di sviluppo aziendale;
b) non prima di avere effettuato un'attenta e opportuna
razionalizzazione delle risorse umane e professionali impiegate
nelle diverse aree aziendali.
F.to: Tibaldi - Lattanzi - Frassy
Presidente - Pongo in votazione la risoluzione di cui al punto
29:
Consiglieri presenti: 32
Votanti e favorevoli: 7
Astenuti: 25 (Borre, Caveri, Cerise, Cesal, Charles Teresa,
Comé, Ferraris, Fey, Fosson, Isabellon, Lanièce, Maquignaz,
Marguerettaz, Nicco, Pastoret, Perrin, Perron, Praduroux, Rini,
Sandri, Stacchetti, Vicquéry, Viérin Adriana, Viérin Laurent,
Viérin Marco)
Il Consiglio non approva.
