Classificazione
ASSISTENZA SOCIALE
Assistenza socio-sanitaria



Oggetto del Consiglio n. 310 del 10 gennaio 2019 - Resoconto
OGGETTO N. 310/XV - Interpellanza: "Verifica del rispetto dei
requisiti previsti dalla normativa vigente in materia di appalti
pubblici in occasione dell'affidamento del servizio di pulizia
ambientale da parte della Casa di riposo "J.B. Festaz"".
Rini (Presidente)
-Punto n. 40 all'ordine del giorno. Per
l'illustrazione la parola al collega Cognetta.
Cognetta (MOUV')
- Con questa interpellanza chiedo un po'
di chiarezza al Governo regionale rispetto a quanto accade
all'interno del J.B. Festaz: in particolare mi riferisco alla
procedura di affidamento fatta qualche tempo fa per i servizi di
pulizia alla casa di riposo. Visto che la società che ha vinto
l'appalto era associata con una società locale e che questa società
locale ha poi una parentela molto stretta con chi all'interno della
casa di riposo dovrebbe occuparsi altresì di verificare la pulizia
dei locali, mi chiedo, ai fini della normativa attuale e anche per
una correttezza nei termini di gestione complessiva dell'appalto,
se sia possibile verificare se non ci sia un'incompatibilità e,
qualora eventualmente questa ci fosse, di trovare il modo di
eliminarla, in quanto non è corretto che chi controlla i lavori sia
un parente stretto - questo non lo dico solo io, lo dice anche la
giurisprudenza - di chi effettua i lavori.
Présidente
- La parole à l'Assesseur Baccega pour la
réponse.
Baccega (UV)
- Abbiamo approfondito la tematica, collega.
L'appalto, essendo sopra soglia, è stato gestito dalla Centrale
Unica di Committenza (la CUC) presso IN.VA. e, in sede di
aggiudicazione, ha condotto alla stipula del contratto di pulizie
con validità primo dicembre 2016. La gara stabiliva un prezzo base
di 271 mila euro per trentasei mesi di contratto ed è stata
aggiudicata con il criterio dell'offerta economicamente più
vantaggiosa; il raggruppamento lo conosciamo.
Per quanto attiene alla parte delle premesse dell'interpellanza
in cui si citano i legami di parentela tra i soci di una società
che fa parte dell'ATI e il coordinatore infermieristico, segnalo
che l'azienda pubblica di servizi nella persona del J.B. Festaz mi
ha comunicato che al coordinatore infermieristico non è attribuita
alcuna responsabilità nella supervisione delle pulizie effettuate
nei locali dal raggruppamento delle società che hanno vinto
l'appalto, e non le cito. Le responsabilità attribuite al
coordinatore infermieristico sono formalizzate nella lettera di
incarico e non comprendono alcun ruolo nell'ambito delle pulizie.
L'unico intervento del coordinatore infermieristico in merito alle
attività di pulizia è svolto al fine di evitare che le operazioni
interferiscano con i servizi assistenziali e sanitari erogati dalla
struttura, ma questo non comporta né la determinazione delle
prestazioni da esigere, stabilite dal capitolato speciale
d'appalto, né il controllo delle stesse.
Pertanto, secondo l'azienda, non si rileva alcun conflitto di
interesse ai sensi degli articoli 6 e 7 del decreto del Presidente
della Repubblica, trattandosi di Ente al quale si applicano le
disposizioni di legge valide per il personale del comparto unico ai
sensi degli articoli 6 e 7 del Codice di comportamento approvato
con la delibera di Giunta n. 2089 del 13 dicembre 2013. Qualora
avessero anche solo lontanamente supposto - e il mio contributo è
semplicemente questo - il mancato rispetto di quella normativa in
termini di appalti, sarebbe stato semplice nominare quale direttore
di esecuzione del contratto una persona differente dal coordinatore
infermieristico incaricato, cosa che eventualmente ho suggerito di
fare.
Présidente
- La parole au collègue Cognetta.
Cognetta (MOUV')
- Assessore, mi posso permettere di
darle altri due suggerimenti su questo. Il primo suggerimento
dovrebbe essere quindi che, se non c'è alcun conflitto di
interesse, le OSS non devono fare le pulizie; non è previsto che lo
facciano nel capitolato e quindi nessuno può dire alle OSS che
lavorano in quella struttura di fare le pulizie al posto di qualcun
altro. Magari è un suggerimento che può dare alla direzione perché,
se anche non c'è un conflitto di interesse palesato dalla legge
però io dico a qualcun altro di fare le pulizie che, invece, sono
date in appalto, in qualche modo faccio sì che questa procedura,
che sulla carta è meravigliosa, nella pratica subisca profonde
variazioni. Verifichi innanzitutto questo aspetto.
Rispetto alla persona presa e che è stata messa negli uffici, mi
giunge notizia che le sia stato dato anche un premio di 2 mila euro
all'anno. Anche questo, come gestione del J.B. Festaz, non è il
massimo.
Le do quindi due suggerimenti. Il primo è relativo all'appalto:
le OSS lì non devono fare le pulizie, c'è chi le fa, e quindi che
rispettassero l'appalto. Secondo suggerimento: se prendiamo uno dal
lavoro sui pazienti, lo mettiamo negli uffici e gli diamo pure un
premio, anche senza dargli la qualifica è come se gliela avessimo
data, visto che il premio glielo abbiamo dato. Non so è chiaro, ma
verifichi anche questo, così dà un bel suggerimento complessivo,
altrimenti mi tocca stare qui tutti i Consigli a raccontare che
cosa succede al J.B. Festaz, e diventa un po' noioso da parte mia,
fermo restando che sono qui apposta per fare questo.
