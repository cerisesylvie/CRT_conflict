Classificazione
CASA DA GIOCO



Oggetto del Consiglio n. 2270 del 15 luglio 2016 - Resoconto
OGGETTO N. 2270/XIV - Relazione annuale al Consiglio
regionale sull'andamento della gestione della "Casino de la Vallée
S.p.A.", ai sensi dell'articolo 8 della legge regionale 30 novembre
2001, n. 36, recante "Costituzione di una società per azioni per la
gestione della Casa da gioco di Saint-Vincent". (Reiezione di una
risoluzione)
(Rosset) Presidente -
Punto n. 34 all'ordine del giorno.
Ha chiesto la parola l'Assessore Perron, ne ha facoltà.
Perron (UV) -
Per permettere a tutti i Consiglieri un più
approfondito esame della documentazione, abbiamo anticipato i tempi
con cui il bilancio è stato messo a disposizione dei colleghi.
Inoltre questa presentazione è stata preceduta, martedì scorso, da
un confronto molto approfondito in Commissione, con
l'amministratore unico e il direttore generale, al quale era
presente anche il consulente fiscale. Pertanto ripercorrerò per
sommi capi, tenendo conto che un significativo lavoro di analisi e
di presentazione è già stato fatto.
Il bilancio che presentiamo al 31 dicembre 2015 chiude con una
perdita di 18 milioni 566 mila euro. Il risultato prima delle
imposte scende da 25 milioni 700 mila a 20 milioni: c'è un
miglioramento. È una magra consolazione, ma comunque si riscontra
un miglioramento di 4 milioni 762 mila euro. Questo miglioramento
lo si deve a una maggiore entrata dei ricavi complessivi, a un
contenimento dei costi e a una importante riduzione degli oneri
finanziari, dovuta principalmente all'intervento che
l'Amministrazione regionale ha fatto con la capitalizzazione, la
quale ha permesso un abbattimento dei costi nei rapporti con le
banche - su questo tornerò in dettaglio - e soprattutto
l'abbassamento dei tassi di interesse nei rapporti tra Casinò e
Finaosta, ottenendo notevoli risparmi. C'è un impatto residuale e
anche limitato degli oneri per gli incentivi all'esodo, c'è
l'assenza tra le imposte concorrenti della componente Irap, che ha
consentito un risparmio al casinò, e c'è un annullamento di una
parte significativa delle imposte anticipate per un cambio di
aliquota Ires. Anche su questo punto, perché l'argomento delle
imposte anticipate va chiarito, tornerò in seguito.
Due considerazioni sul valore della produzione, che
complessivamente è aumentato di 2 milioni 348 mila euro. Non è
molto, ma è un segnale positivo, perché segna un'inversione di
tendenza dopo lunghi periodi passati a registrare sempre segni
decrescenti. Un aumento del 4 percento della casa da gioco, che
passa da 62 milioni a 63 milioni 425 mila e un aumento dell'unità
produttiva (l'albergo) che passa da 3,9 milioni a 4,3 milioni. I
ricavi dell'attività di gioco sono aumentati dopo anni di
trend
al ribasso e i proventi dell'attività alberghiera -
parliamo dei dati con esclusione dell'ospitalità interna - registra
in questa fase una crescita dell'11 percento.
Su questa fotografia voglio fare una precisazione, nel senso che
l'anno che presentiamo è come spaccato in due: segna la fine di una
gestione e l'avvio di una nuova epoca segnata dal duo Sommo e
Scordato. Pertanto, mentre nel primo semestre per vari motivi
assistiamo a un calo del 7 percento rispetto allo stesso periodo
dell'anno precedente, nel secondo semestre il trend inverte la sua
tendenza e i ricavi nel complesso registrano un aumento del 13
percento. Sarà una casualità, sarà la fortuna, ma comunque credo
che questo sia un dato positivo da mettere in evidenza, perché
seppure con segnali molto timidi si registra una netta inversione
di tendenza. Peraltro - lo abbiamo evidenziato in Commissione -
questo trend positivo lo si registra anche nel primo semestre 2016,
in cui c'è una crescita complessiva rispetto allo stesso periodo
dell'anno precedente di circa il 12 percento. Si poteva sperare di
ottenere di più, ma è comunque un'inversione di tendenza che, a mio
modo di vedere, merita di essere sottolineata.
Alcune considerazioni su costi e ricavi. In generale, continua
la politica della casa da gioco di contenere i costi: diminuiscono
gli oneri per l'acquisto dei beni, dei servizi e per l'utilizzo dei
beni di terzi. C'è una voce che non diminuisce, ma aumenta di
molto: è il costo del personale. Questo lo si deve sostanzialmente
al fatto che al 1 gennaio 2015 è cessato l'accordo che era stato
siglato in precedenza, il 19 marzo 2014, da azienda e
organizzazioni sindacali, e anche approvato tramite un referendum
dei lavoratori. Questo accordo aveva consentito nell'anno
precedente un notevole risparmio, ma per vari motivi non è stato
ripresentato, è stato riproposto poi nel 2015 ed è tuttora in
corso. Nell'annualità che presentiamo non c'era tale accordo e
questo ovviamente grava di molto sul costo del personale.
Vorrei fare due considerazioni, perché anche in Commissione mi è
stato chiesto di dettagliare alcune cose che credo valga la pena di
precisare. La prima è sui i debiti di tipo finanziario verso le
banche, l'altro è un ragionamento un po' tecnico sul tema
dell'imposta anticipata (annoierò un po' il Consiglio, ma credo che
vada fatto). I debiti verso le banche sono nel bilancio una
componente importante, nel senso che l'indebitamento finanziario,
al netto dell'esercizio, è aumentato del 41 percento. Questo va
spiegato, perché altrimenti non si capiscono le ragioni di tale
crescita. Ci sono sostanzialmente due componenti: i debiti verso le
banche e i debiti verso gli altri finanziatori. I debiti verso le
banche esprimono i saldi relativi ai rapporti che ci sono con gli
istituti di credito a titolo di aperture di credito per
l'elasticità di cassa in conto corrente, e i finanziamenti che a
suo tempo erano stati contratti per sostenere gli investimenti che
il
resort
ha fatto, previsti dal piano di sviluppo.
L'esposizione bancaria è costituita sostanzialmente da
anticipazioni in conto corrente e questa è frutto di affidamenti
concessi alla società per un importo complessivo di 26 milioni di
euro nell'anno in corso, a un tasso medio circa del 4,29 percento.
Al termine dell'esercizio che analizziamo, questi affidamenti
risultano utilizzati per un importo complessivo di 23 milioni di
euro. L'esposizione bancaria a titolo di finanziamenti risulta
costituita da un finanziamento a lungo termine (sono tredici anni,
senza possibilità di rinnovo alla scadenza) che scadrà nel 2026 e
che è stato contratto nel corso dell'esercizio 2014 per 4 milioni,
senza variazioni a fine esercizio al tasso nominale del 5
percento.
Gli altri sono debiti verso i finanziatori, che sostanzialmente
riflettono i rapporti relativi a Finaosta, anche qui per il
finanziamento delle opere che erano state immaginate nel piano di
sviluppo e che hanno portato alla creazione e al rinnovamento del
resort. La posizione debitoria che abbiamo nei confronti di
Finaosta si riassume nell'erogazione di tre mutui: un primo mutuo
di 20 milioni con scadenza 1 luglio 2031, attualmente al tasso
dell'1 percento, applicando le rinegoziazioni che abbiamo fatto per
tutti i settori; il secondo stipulato per un importo di 10 milioni
di euro con scadenza nel 2036, anche qui al tasso dell'1 percento;
il terzo - ne abbiamo discusso recentemente anche in Consiglio -
stipulato nel corso dell'esercizio 2015 per un importo di 20
milioni di euro, scadenza a dicembre 2017, anche questo al tasso
dell'1 percento. In sintesi, i debiti verso il sistema bancario
sono incrementati di 12 milioni di euro. Tale incremento è
attribuibile sostanzialmente ai flussi generati dalla gestione per
circa 6 milioni 700 mila di euro, ai pagamenti residui che
esistevano nei confronti dei fornitori dei lavori previsti dal
piano di sviluppo e a 2 milioni 300 mila euro nell'anno in corso,
relativi al pagamento di oneri previsti dai piani per l'incentivo
all'esodo da parte del personale.
Trovate nel bilancio anche alcuni oneri diversi di gestione che
aumentano. Questi sono dovuti sostanzialmente a imposte comunali
per una controversia che il casinò ha avuto con il Comune di
Saint-Vincent, per cui c'è stato un aumento della componente Imu,
un aumento della componente Tasi e della raccolta dei rifiuti. Ci
sono delle ritenute sui premi di gara, che passano da 238 mila a
213 mila euro, per cui conseguentemente c'è un'imposta sostitutiva
su delle operazioni a premio che è collegata e che quindi anche qui
prevede un aumento. Questo per spiegare le grandi voci di costo,
che trovate nel bilancio.
L'altro ragionamento sul quale mi sembra corretto dare
spiegazioni dettagliate e approfondite, riguarda il concetto delle
imposte anticipate. La perdita che trovate riportata nel bilancio
dell'esercizio 2015, assorbe lo scarico di imposte anticipate di 3
milioni 900 mila euro. Questo lo si deve al fatto che c'è stato un
cambio dell'aliquota Irpef, che è passata dal 27 al 24 percento,
che avrà effetto a partire dal bilancio 2017. Voglio citarlo perché
è una componente che non era presente negli esercizi scorsi e che
ha condizionato fortemente il risultato: parliamo di 4 milioni di
euro, perché in sua assenza il bilancio sarebbe stato non a meno
18, ma a meno 14 milioni. Ci tengo a dirlo, anche se è una magra
consolazione, però credo vada correttamente inquadrata anche la
parte di normativa fiscale.
La rilevazione in bilancio delle imposte anticipate rappresenta
un obbligo di legge e non dipende dalla discrezionalità di chi
redige il bilancio. Nello specifico le imposte anticipate sono
state iscritte, in quanto esiste una ragionevole certezza di poter
ottenere in futuro dei redditi imponibili che possano assorbire, in
un periodo di tempo ragionevolmente lungo, le perdite fiscalmente
riportabili. Questo è stato verificato nei piani che la società ha
fatto, immaginando che possa esserci un ragionevole periodo di
tempo nel quale ottenere redditi per poter utilizzare le perdite
fiscali. Il ragionevole periodo di tempo da prendere in
considerazione, ai fini di poter dimostrare che in futuro ci potrà
essere un recupero delle perdite, viene conteggiato tenendo conto
dell'orizzonte temporale che ha la concessione, per la quale
mancano ancora diciotto anni alla scadenza. Se si assume come trend
quello della redditività che emerge dalla proiezione economica e
finanziaria del piano, si può dire - con prudenza, ma credo si
possa dire - che le perdite fiscali generate al 31 dicembre 2015
troveranno assorbimento in un periodo ampiamente antecedente
rispetto a quello della scadenza della concessione.
In aggiunta a questo, il piano aziendale, che consiste di due
interventi, fa presumere che la società sarà nella condizione di
poter in futuro recuperare le perdite. Da una parte c'è un piano di
riorganizzazione interna, che va nella direzione di contenere il
costo del personale, con una maggiore flessibilità nella gestione
degli orari e dei servizi e ottenendo una robusta riduzione
dell'organico, avviando delle procedure di mobilità volte alla
riduzione del personale, con l'applicazione degli istituti di
pensionamento volontario anticipato. Accanto a questo, c'è un piano
di
marketing
per ottenere più ricavi e individuare - è la
linea sulla quale si sta lavorando - nuove proposte di gioco e
nuovi mercati. Si vuole migliorare l'esistente, cercando di
soddisfare le rinnovate esigenze della clientela che proviene dai
bacini di utenza tradizionale, ma provando a individuare nuovi
segmenti di clientela, lavorando e intercettandola anche su bacini
internazionali.
L'azienda immagina, facendo questi interventi, di poter ottenere
nel lungo periodo un trend di crescita intorno al 3 percento. Non è
molto e credo che nessuno di noi potesse immaginare di poter
ottenere delle crescite a doppio zero, ma ritengo che sia una
proiezione ragionevole che descrive anche una dose di fiducia, come
deve essere, che l'azienda vuole avere su sé stessa dopo gli
investimenti fatti. Questa tendenza, che si immagina di poter
mantenere in futuro dando certezza alle proiezioni economiche,
permetterà di migliorare i futuri imponibili fiscali e quindi ci ha
permesso di stanziare le imposte anticipate in bilancio, potendo
immaginare di assorbirle in tempi ragionevoli. Questo è un discorso
molto tecnico, ma credo che andasse spiegato, perché c'è il dovere
di presentare - se ne è discusso anche in Commissione - le ragioni
del perché queste imposte anticipate continuano, in linea con
quello che è stato fatto finora, a essere iscritte anche in questo
bilancio.
Due considerazioni sulle azioni. Credo che il nuovo
management
abbia prestato particolare attenzione alla
comunicazione, in questa fase del 2015. La comunicazione del resort
è migliorata di molto, indirizzandosi in modo significativo a
migliorare il rapporto con il cliente interno, ma al tempo stesso
cercando anche di catturare nuovi clienti all'esterno. È stata
attuata una campagna molto forte sulle regioni vicine, in modo
particolare Piemonte, Liguria e Lombardia, e questo sta dando dei
risultati. Non sono gli effetti che ci si aspettava, perché
purtroppo in questi mesi il trend delle entrate è leggermente in
calo, però c'è stato un notevole recupero di clientela che era
affezionata al nostro resort e che lentamente sta tornando. C'è
stata una forte azione sul recupero della clientela inattiva.
Quindi da una parte si è cercato di lavorare in questa direzione,
dall'altra c'è la ricerca di nuovi giocatori.
C'è stata una massiccia attività di revisione dei clienti
vip
, considerando la loro classificazione e guardando quindi
il potenziale che costoro hanno rispetto anche alle promozioni,
all'ospitalità e alla loro capacità di gioco. Questo permette,
essendoci intorno ai clienti vip anche un'attività di ospitalità,
di razionalizzare i costi, avendo una valutazione molto attenta dei
benefici che questo genere di clientela produce all'interno del
resort.
C'è stata un'attenta revisione dei segnalatori sia sul mercato
nazionale, andando a selezionare e a evidenziare là dove c'erano
dei malfunzionamenti, sia avviando una robusta campagna di contatti
per trovare dei collaboratori stranieri, per cercare anche a
livello internazionale nuova clientela soprattutto di prestigio. Ci
sono considerazioni sulla clientela asiatica che fa molto
discutere, soprattutto quella su Milano e su Torino. Qui si è
cercato di controllare e di regolare meglio il rapporto con il
collaboratore, ma al tempo stesso, per le principali città del
Nord, si è avviata la ricerca di nuovi collaboratori per cercare di
individuare nuova clientela.
Si è lavorato e si sta lavorando - è un
input
molto forte
che anche la proprietà ha dato in questo senso - a un recupero del
rapporto con il territorio. Recentemente abbiamo avuto una riunione
con l'ADAVA e ne abbiamo parlato in occasione di diverse iniziative
presentate in Consiglio regionale. Credo che il rapporto del resort
con il territorio circostante vada ripreso in chiave positiva e
presentando questo resort come un'entità che non fa concorrenza, ma
che costituisce un punto di riferimento con il quale collaborare.
Abbiamo immaginato un gruppo di lavoro costituito dagli operatori
locali, in sinergia con il Comune e con il resort, per poter
lavorare in questa direzione.
È proseguita e prosegue la collaborazione con l'associazione
Insaintvincent. Certamente è un'associazione che, rispetto al
passato, dispone di una quantità di risorse infinitamente
inferiore, quindi i margini di azione che questo organismo si trova
a poter sviluppare sono certamente limitati. Si sta ragionando su
quali iniziative comunque mettere in atto, per dare anche un minimo
di risposta sul tessuto cittadino di Saint-Vincent e per
coinvolgere gli operatori che sono
in loco
. In generale, c'è
stata una politica di risparmio mirato dei costi: non c'è stato un
taglio
tout court
a trecentosessanta gradi, ma si è fatto un
intervento ragionato. Soprattutto laddove c'è un servizio di una
certa qualità - ad esempio, per l'hotel parliamo di un cinque
stelle - non è stata pregiudicata l'offerta e la qualità del
prodotto casinò, ma si è lavorato e si sta lavorando per contenere
i costi.
I ricavi aumentano, dopo anni di trend al ribasso: parliamo di
un 11 percento del Grand Hotel Billia e di quasi un 3 percento del
casinò. Nel complesso, parliamo di un resort che ha visto
ridimensionare di molto le sue unità produttive: pensate che nel
2010 erano 778 i dipendenti del casinò e 178 quelli del Grand Hotel
Billia, mentre al 31 dicembre 2015 parliamo nel complesso di
settecento persone. Detto questo, credo resti comunque e sempre
un'azienda assolutamente importante nel tessuto della Valle d'Aosta
dal punto di vista occupazionale. È un'azienda che, nonostante le
difficoltà, produce 70 milioni di euro di fatturato e tutto
l'indotto che si genera sul territorio. Da una proiezione fatta,
ottenere 70 milioni di euro di incassi sul mercato del gioco, vuol
dire movimentare nelle sale gioco più di 400 milioni di euro. È un
dato comunque importante, che fa segnare ancora l'utilità di
un'azienda di questo genere per la Valle d'Aosta.
Il 2015 fa segnare un timido miglioramento del trend. Certamente
non è sufficiente a dare al casinò una ripresa e una stabilità
continua e costante. L'input che la proprietà, quindi per quel che
ci riguarda la Giunta regionale, ha dato al
management
durante l'approvazione del bilancio è molto forte: non si può
pensare di risanare in modo definitivo il casinò tagliando i costi
all'infinito, perché dopo un po' si pregiudica anche la qualità
dell'offerta. Esistono certamente ancora dei margini di recupero
dei costi che una politica coraggiosa può attuare. È necessario -
ecco dov'è l'input - fare tutto il possibile per aumentare gli
incassi, aumentare i ricavi, far crescere la clientela e gli
ingressi sia al casinò che all'Hotel Billia.
Cosa fare per andare in questa direzione? Io credo che, seppure
a piccoli passi, si sia imboccata la strada della ripresa. Per
onestà intellettuale, credo che nessuno di noi si aspettasse cifre
di recupero a doppio zero. Si lavora in un contesto dove perdura la
crisi economica, che si riconferma in tutti i settori, anche in
questo 2016. Il mercato dei giochi pubblici in generale è in
crescita e quindi, anche con i giochi dello Stato, continua a fare
concorrenza al casinò, il quale certamente non si chiama fuori da
questo contesto.
Voglio dire che la Giunta regionale è aperta a ogni valutazione
o riflessione. Ne abbiamo parlato anche in Commissione: noi su
questo argomento abbiamo aggiornato il programma di legislatura,
ribadendo che per noi deve essere mantenuta la proprietà pubblica
su questa materia, ma non precludendoci la possibilità di
immaginare di guardare anche ad altre strade. Voglio dirlo, perché
questa finora era stata una possibilità che la politica in qualche
modo aveva sempre precluso e per anni non era mai stata presa in
considerazione. Io stesso voglio ammettere che, pur riconoscendo a
questa dirigenza un cambio di marcia e un'inversione di tendenza
timida, ma comunque importante - e riaffermo il buon operato di
questa dirigenza - certamente non basta, certamente non è pensabile
di risanare in modo definitivo la casa da gioco con questi numeri e
con questa linea di tendenza. Siamo tutti convinti che non si può
agire all'infinito sul contenimento dei costi, ma bisogna trovare
delle soluzioni radicali forti, direi strutturali, che invertano la
rotta sui ricavi e che facciano fruttare per Saint-Vincent, per il
resort, ma anche per tutta la regione e in modo definitivo gli
investimenti coraggiosi che in questi anni sono stati fatti. La
dirigenza ha avuto un mandato molto forte: esplorare tutte le
possibilità, tutte le soluzioni, tutte le idee che possono essere
fornite anche alla proprietà per poter operare delle scelte.
Il ragionamento che si è fatto in Commissione sulla
privatizzazione non è un tabù, ma è una scelta molto serena della
politica, perché è la politica che deve farla e deve discuterla.
Non è certamente una scelta che la Giunta fa da un venerdì
all'altro. Bisogna, se si farà questo ragionamento, creare anche
dei presupposti e capire a quali condizioni mettere sul mercato un
nostro bene, perché dovrebbe essere una scelta redditizia per la
Regione, valutando tutte le situazioni e tutti i paletti. Quindi,
molto serenamente, credo che possiamo continuare un confronto sulle
prospettive e sui ragionamenti da fare, con il Presidente
Isabellon, che è sempre molto disponibile, e i membri della
Commissione. Ci sono delle valutazioni in corso, però questa è una
scelta delicata e importante. Va fatto tesoro, qualora si volesse
procedere in questa direzione, anche del passaggio negativo
sperimentato nell'ultima scelta che abbiamo fatto di procedere con
un bando, perché ci trasciniamo dietro un contenzioso che ancora
oggi purtroppo dura. "Gestione straordinaria" è una società che
rimane in piedi oggi purtroppo unicamente per gestire un
contenzioso nato all'epoca di questa scelta. Detto questo, dopo
questa fotografia, noi siamo aperti ad ogni valutazione.
Vorrei dire, concludendo, che l'attenzione della Giunta
regionale su questo argomento è continua e costante. Non dormiamo
su questo argomento sonni tranquilli, ma cerchiamo insieme alla
dirigenza di far funzionare questo resort giorno per giorno sotto
tutti i profili. Cerchiamo di avere anche uno sguardo di
prospettiva, tentando di far uscire la casa da gioco da questa
situazione di emergenza, di fare tutti gli sforzi possibili per
riportarla in linea con quelli che erano i numeri del passato e per
cercare di far rendere al meglio, nell'interesse di tutta la Valle
d'Aosta e non soltanto del resort, i coraggiosi investimenti che
nel passato sono stati fatti sul casinò e sull'Hotel Billia.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Qualche elemento sulla relazione in
questione, che ci è stata inviata qualche settimana fa. Abbiamo
ascoltato attentamente le parole del collega Perron che, se posso
permettermi, oggi in Consiglio è stato molto più prudente rispetto
alle ultime settimane. Non so se ve ne siete accorti, ma le
informazioni che sono state veicolate dalla casa da gioco erano
molto più trionfalistiche. Io penso che in questo momento come
Consiglio, al di là della maggioranza e dell'opposizione, dobbiamo
tutti insieme in maniera molto laica cercare di inquadrare e di
fare una fotografia la più corretta possibile, perché noi di ALPE
pensiamo che i valdostani devono conoscere nel merito la
situazione: quella del 2015, che ormai è storia, cosa è avvenuto
nei primi sei mesi del 2016 e qual è il
trend
di questi mesi
e dei prossimi anni.
Il collega Perron, come dicevo, oggi è stato molto più
guardingo, molto più prudente e ha utilizzato più volte le parole:
qualcosa si è fatto, si è cercato di fare qualcosa. Ma la
situazione è ancora molto lontana dalle discussioni fatte in
quest'aula pochi anni fa, a seguito di un grosso investimento di
più di 100 milioni di euro di soldi pubblici, che doveva rilanciare
completamente tutto. Era un po' la
ronfla
[traduzione del
patois: il russare] del 2012/13: sono stati messi in campo 100
milioni di euro e tutto doveva ripartire. I soliti catastrofisti
dell'opposizione continuavano a dire che le cose non andavano bene,
che non era sufficiente e che si faceva poco, ma la domanda che
c'eravamo posti e che ci poniamo ancora è: di chi sono queste
responsabilità? Chi risponde dei 100 milioni di euro messi in
campo, che a oggi non danno assolutamente i benefici sperati o
quantomeno quelli che erano stati dichiarati in quest'aula?
Al di là di quelle che sono cose vecchie e passate, ci sembra
che l'agonia continui. Non citerò grandi cifre, grandi numeri,
perché l'Assessore li ha elencati e dettagliati molto bene. La
preoccupazione molto alta è legata al fatto che questo nuovo
management
, questa nuova
governance,
ha provato a
fare qualcosa negli ultimi dodici mesi, perché solo una parte del
bilancio 2015 ricade sotto la loro responsabilità, essendo stati
nominati praticamente a fine luglio, per cui preferisco fare
qualche considerazione sul 2016. Ormai il crinale è stato
sorpassato ampiamente, siamo nella seconda fase dell'anno in corso
e abbiamo i primi risultati, sui quali faccio due
considerazioni.
Il signor Scordato in Commissione ci ha illustrato la
situazione, ci ha detto che dal punto di vista del margine
operativo lordo all'interno della casa da gioco c'è un cambio di
rotta, dovuta principalmente alla riduzione del costo del
personale. Perché poi dobbiamo dirci le cose come stanno: l'80
percento della riduzione dei costi nei primi sei mesi è legata al
contratto che è stato fatto con il personale. Praticamente la
novità sul 2016 è legata alla riduzione del costo del personale.
Oltre a quello - vi assicuro - studiando, cercando di capire e di
entrare nel merito delle informazioni che abbiamo avuto, sono poche
le cose significative che abbiamo potuto rilevare. Potrei
riassumere dicendo che mi sembra un management, una governance, uno
stato dell'arte 2016 - non parlo più del 2015, perché ormai i 19
milioni di euro sono stati persi - tutto in difesa o tanto in
difesa. Poca roba, poca cosa ma non nella direzione del rilancio,
dell'aggredire l'investimento che è stato fatto, dell'invertire la
rotta degli introiti lordi: tutto mi sembra fatto molto in
difesa.
Faccio un ragionamento su questo, collega Perron. Lei dice che
probabilmente la perdita di esercizio sarà un po' inferiore per il
2016, visto il trend e vista la riduzione dei costi soprattutto per
il personale, ma noi ci facciamo questa domanda abbastanza
semplice, da uomo della strada: se si chiuderà il 2016 con 13,5 o
14 milioni di perdita di esercizio, avendo all'incirca 10 milioni
di euro di ammortamenti, sarà un risultato ottimo, buono,
sufficiente? Io penso che fra pochi mesi, se questo è il trend, ci
sarà un campanello d'allarme, per cui gli amministratori saranno
obbligati a scrivere due righe e a chiedere di fare il punto della
situazione a livello di assemblea. Non voglio entrare nel tecnico,
ma i campanelli d'allarme ci sono già, nel momento in cui comunque
il trend del 2016 si sta già scrivendo, visto che mancano cinque e
mezzo alla fine dell'anno e, dai conteggi che abbiamo avuto modo di
avere, l'ordine di grandezza è che ci sarà di nuovo una perdita
d'esercizio superiore ai 12 milioni di euro. La questione è: 20
milioni di euro nel 2012, 21 nel 2013, 19 nel 2014, 18 nel 2015,
13,5 o 14 o 12 nel 2016. Capite che sicuramente il campanello
d'allarme lo suoneranno gli amministratori, i quali diranno al
Presidente Rollandin e al Sindaco di Saint-Vincent di come questa
azienda sia in grossa difficoltà. Tanto è vero che all'interno
della relazione che ci avete fornito si dice che per adesso, per
quanto riguarda la capitalizzazione, la società è ancora robusta
perché il valore è alto, ma bisogna fare attenzione, perché
comunque non abbiamo nessuna certezza che nel prosieguo si vada in
una certa direzione.
Non voglio oggi entrare nel tecnico e nei numeri che l'Assessore
ha ben delineato e declinato, ma il dato finale ci sembra che in
questo anno l'unico sforzo che va riconosciuto, l'unico sforzo per
non chiudere un bilancio in
super
perdita, sia quello della
riduzione del costo del personale. Nella discussione di oggi
praticamente potremmo fermarci, vista la situazione, alla
fotografia che ci avete presentato sulla riduzione del costo del
personale: invece di perdere 19 milioni di euro come nel 2015, nel
2016, vista la situazione, probabilmente la perdita di esercizio
sarà di 13/14 milioni di euro. Questi sono i conti alla mano, che
il signor Scordato oltretutto ci ha ufficializzato due giorni fa in
Commissione. Quando ci dice che nei primi sei mesi la riduzione dei
costi è di quasi 6 milioni di euro, 4,7 milioni arrivano dalla
riduzione del costo del personale. Potrei chiudere qui la
discussione e dire che tutte le parole che ho sentito dal collega
Perron, il quale dice che si sta facendo
marketing
per
essere più aggressivi sui mercati, non corrispondono a verità, o
meglio, non hanno riscontro nei risultati. Qui nessuno ha la verità
in tasca, men che meno noi e il sottoscritto, ma qui si parla di
risultati attesi e soprattutto preventivati nel prosieguo.
Il collega è stato molto chiaro: c'è una novità in essere dal
punto di vista politico e sembra che ci sia la volontà di cercare
nuove strade, perché la gestione pubblica non sta dando degli
ottimi risultati, visto che in cinque anni perdiamo quasi 100
milioni di euro. Il collega Perron giustamente dice che stiamo
esplorando, magari politicamente, anche altre strade. Se vado fuori
dal seminato, chiedo al collega di correggermi, ma siamo abbastanza
certi che se la politica, al di là del nostro essere d'accordo o
meno, decide di fare un bando per far gestire la casa da gioco a
dei privati, innanzitutto io mi chiedo chi in questo momento si
prenderebbe una cosa del genere. Abbiamo degli esempi molto simili:
il collega Perron conosce molto bene l'esempio del Casinò di
Venezia, per il quale è stata messa in campo una concessione, ma
che è stato un bagno di sangue totale! E i tempi: se come Consiglio
regionale si decidesse nei prossimi mesi - io penso sia una
decisione che quest'aula debba assumere - ne parleremo dopo il
2018, perché questi sono i tempi.
È un'agonia che continua, ma c'è di mezzo anche qualcos'altro, e
lo sapete perfettamente. Io vorrei essere molto diretto e molto
franco: mi sembra una mela avvelenata...
ma aprè batissèn lo
"casino", si qué fonchòn
[traduzione dal patois: ma poi
costruiamo il casinò, quello che funziona], solo che le elezioni
regionali sono fra un anno e mezzo. Se ne parlerà dopo le elezioni,
collega Perron: lo dico io e non metto in bocca a lei queste
considerazioni. Io in questo momento, oltre ad aver ridotto il
costo del personale, sarei più per provare a mettere in campo altre
azioni per invertire tutto quello che è stato fatto, soprattutto i
100 milioni di euro investiti pochi anni fa. Giusti o sbagliati,
ormai anche quelli sono cosa fatta, ma io penso che il dato
politico sia di sfruttare bene, molto meglio, un investimento
pubblico che è stato fatto solo tre anni fa.
La situazione non è assolutamente bella. Oggi apprezziamo un po'
di più le parole del collega, che è stato molto più guardingo. I
valdostani non stanno capendo e noi non abbiamo la verità in tasca,
ma ci piacerebbe solo che si conoscesse all'esterno di quest'aula
qual è la situazione: è una situazione brutta, è una situazione
drammatica. È una situazione per cui, se non ci saranno delle
azioni potentissime nei prossimi mesi, il prossimo anno in questo
periodo saremo di nuovo a discutere con il collega Perron di una
perdita di esercizio - io dico - intorno ai 13/14 milioni di euro,
perché a oggi gli introiti lordi sono identici al 2015. Non mi
sembra che sia stato un anno brillantissimo, dopo aver investito
tutti questi soldi. Al 10 luglio 2016 parliamo di una differenza
dello 0,2 percento rispetto all'anno scorso: siamo praticamente
sullo stesso livello del 10 luglio 2015. Questi sono i dati
ufficiali che la casa da gioco ci ha trasmesso, non sono quelli di
Chatrian o di ALPE. È un altro campanello d'allarme di quello che è
ormai un trend, che deve farci riflettere.
Vi ricordate quando negli altri anni sovente parlavamo di
proiezioni del signor Frigerio? Adesso quelle non ci sono più, ma
c'è la proiezione che l'Assessore definisce prudenziale del 3
percento annuo, che vorrebbe dire che nei prossimi cinque mesi e
mezzo dovremmo fare almeno un 7 percento, per raggiungere un 3
percento annuo finale. Questi sono i normalissimi conti della
serva, come si dice, ma che ci dimostrano che quelle proiezioni
così minimali non sono neanche attendibili e che continua l'agonia
di una macchina che sta mangiando soldi pubblici anno dopo anno:
con questo trend, vuol dire 100 milioni di euro di perdita di
esercizio in cinque anni. Io sono quasi certo che fra qualche mese
arriverà un campanellino d'allarme al Presidente Rollandin, perché
gli amministratori saranno obbligati a scrivere nero su bianco,
perché così è stabilito dal codice civile: dal momento che si sta
mangiando un terzo del capitale sociale, ci sarà l'obbligo di
avvisare l'assemblea per dire di fare attenzione, perché si sta
praticamente drenando tutto il capitale di una società così
importante.
Ultima considerazione, colleghi. In Commissione noi abbiamo
fatto al signor Scordato due domande puntuali. La prima, quale sarà
il futuro dei
poker boys
, dei
dealer
? Tecnicamente
quale sarà il loro futuro: un futuro certo, un futuro incerto? La
risposta del signor Scordato, il quale ha messo molto le mani
avanti, è che a oggi il loro futuro è molto incerto, vista la
situazione. Quindi noi non andiamo assolutamente a millantare
assunzioni o certezze, perché la situazione non è per nulla bella e
a noi dispiace che una società di questa portata non possa dare
delle certezze. La seconda domanda che abbiamo posto: per quali
motivi avete nuovamente assunto o incaricato un ennesimo direttore
giochi? Si tratta di una questione gestionale e non è il Consiglio
regionale che deve fare queste scelte, ma un anno fa, quando c'è
stato il cambiamento della governance, in quest'aula si era
discusso della volontà di snellire la società, con un
amministratore unico che tenesse i rapporti con la proprietà e un
direttore generale che facesse anche le funzioni di direttore
giochi. Il signor Scordato si è trovato un po' in difficoltà e non
ho capito se questa scelta è stata fatta da lui o da altri, ma la
risposta è stata - almeno secondo la mia impressione - un po'
evasiva, probabilmente perché c'erano delle cose che noi non
sappiamo. Noi volevamo solo capire se c'era bisogno di un ulteriore
direttore giochi e se all'interno della casa da gioco non c'erano
altre figure che potevano ricoprire più che dignitosamente questo
ruolo. Da una parte si fanno sacrifici, si riduce il costo del
personale, si trovano soluzioni per accompagnare alla pensione
decine di persone, ma poi si assume un nuovo direttore marketing,
si assume un nuovo direttore giochi, si creano nuove caselle per
mantenere praticamente ai vertici le stesse indennità,
probabilmente con poche cose da fare: la casella della direzione
giochi si era liberata e bisognava riempirla. Alla fine però al 31
dicembre, come in tutte le aziende, bisogna fare i conti e noi non
abbiamo capito se c'era l'esigenza di un nuovo direttore giochi, o
se all'interno dei settecento dipendenti non ci fossero le
professionalità adeguate per ricoprire questo ruolo importante, per
poter invertire la rotta in tutte le direzioni.
Queste sono un po' le considerazioni di natura generale.
Sicuramente altri del Governo interverranno e noi ascolteremo
attentamente, ma la situazione realistica in questo momento è
piuttosto brutta e, dal nostro punto di vista, bisogna trovare al
più presto delle soluzioni per uscirne. Però bisogna averne voglia,
avere fame di aggredire il mercato per far stare in piedi questa
società, che altrimenti continuerà a essere un pozzo di San
Patrizio con i soldi di tutti i valdostani.
Dalle ore 9:54 assume la presidenza il Vicepresidente Viérin
Marco.
Viérin M. (Presidente) -
Ha chiesto la parola il
Consigliere Marquis, ne ha facoltà.
Marquis (SA) -
Innanzitutto vorrei ringraziare
l'Assessore per la disponibilità che ha dato, mettendo a
disposizione la documentazione con largo anticipo, cosa che ha
consentito a tutti noi Consiglieri di poter esaminare con
attenzione questo dossier. Così come credo che sia stato di grande
utilità il contributo offerto dall'amministratore unico e dal
direttore generale, nell'ambito degli incontri in Commissione, per
poter fare il punto su questo difficile argomento.
Il 2015 è stato sicuramente - come ha rappresentato l'Assessore
in modo chiaro e corretto, senza mistificare la realtà - un anno
difficile, ma durante il quale ci sono stati alcuni segnali di
miglioramento legati alla produzione. Un anno in cui c'è stato un
cambio della
governance
e di un'amministrazione che è salita
sostanzialmente su un treno in corsa, a partire dal mese di agosto,
e che ha dovuto recuperare sul piano della produzione una
situazione di passivo che si era accumulata rispetto ai primi sei
mesi dell'anno precedente, per chiudere poi l'anno con un risultato
leggermente positivo, sia nell'ambito dei proventi del gioco sia
dell'offerta alberghiera. È stato presentato un piano di rilancio e
di sviluppo, che chiaramente contempla una riduzione delle spese
significativa, ma anche un piano di sviluppo dei ricavi.
Sotto il profilo delle spese abbiamo potuto vedere e ascoltare
dalla conduzione aziendale che è stato fatto un grosso sforzo e
credo che di questo se ne debba dare atto. Un grosso sforzo che ha
portato a razionalizzare le spese di gestione, a intervenire sulle
spese del personale che - così come è stato detto da chi mi ha
preceduto - rappresenta circa l'80 percento dei costi della
produzione, quindi la componente più significativa. Questo è un
elemento che porta all'attenzione quanto sia rigida la parte dei
costi, ovvero che ci sia poca facilità di ottenere dei risultati
senza delle azioni che siano incisive sulla voce del personale.
Inoltre è stata fatta attenzione ai servizi e alle forniture, anche
per i piccoli importi.
Credo, però, che la parte meno rassicurante per il futuro sia
quella dei proventi e degli incassi. C'è da dire che l'inversione
che c'è stata l'anno scorso non è tranquillizzante e non lascia
presagire un futuro migliore, in quanto i dati quest'anno - così
come è già stato anticipato - sono allineati a quelli dello scorso
anno al mese di luglio. Una grande criticità che credo vada
registrata è quella della continua emorragia delle presenze: il
2015 ha visto nuovamente un calo e anche quest'anno, al mese di
luglio, risultano ventimila presenze in meno rispetto al 2015.
Ritengo che questo sia un dato che debba far riflettere.
Credo che maggiore attenzione - mi sia consentito di
sottolinearlo - vada data alle azioni tendenti al
marketing
,
per attrarre nuova clientela non solo pendolare, ma anche quella di
tipo stanziale che frequenta la Valle d'Aosta per ragioni di tipo
turistico. Sotto questo profilo, in questi anni sono stati fatti
dei tagli considerevoli sulla spesa e soprattutto in questo
settore. Credo che bisognerà anche porre più attenzione al
marketing territoriale, che sicuramente è meno selettivo di quello
della ricerca e del mantenimento della clientela
vip
, ma che
non può essere trascurato, perché può aumentare il numero degli
ingressi e conseguentemente portare delle gratificazioni in termini
di ricavi.
Io credo che bisogna guardare con un occhio nuovo al futuro,
perché la situazione non è sicuramente facile. Abbiamo una
struttura del tutto particolare, perché da una parte mette a
disposizione un'offerta di tipo alberghiera e dall'altra parte è
legata al mercato del gioco. Il momento non è sicuramente facile,
perché quello del gioco è un mercato in continua evoluzione, che
cambia di giorno in giorno, in un momento in cui perdura la crisi
sotto il profilo socioeconomico generale. Il modello del gioco è
cambiato e bisogna adeguare anche il modello dell'offerta.
Sicuramente occorre uno sforzo nuovo, così come ha detto
l'Assessore. Io credo che vadano esplorate tutte le possibilità, ma
bisogna farlo con urgenza, perché diversamente sarà difficile
pensare alla sostenibilità economico-finanziaria di questa azienda.
L'utile non solo deve coprire le spese ordinarie di gestione, ma
anche le poste dovute agli ammortamenti, alla svalutazione e agli
oneri finanziari, perché quand'anche si raggiunga il pareggio tra
valore e costi alla produzione, abbiamo 13/14 milioni di euro di
spese derivate dagli ammortamenti degli onerosi interventi di
riqualificazione della struttura e dei conseguenti oneri
finanziari.
Credo che se da una parte possiamo dire che ci sono dei segnali
di contrazione delle spese, dall'altra parte non siamo ancora
riusciti a intravvedere un margine di crescita sufficiente a dare
una speranza per un futuro più tranquillo, che possa garantire
sviluppo alla casa da gioco e benessere alla comunità valdostana.
Per questo sarà importante fare tutte le valutazioni necessarie nel
più breve tempo possibile, per verificare quali possibilità
gestionali possano garantire il raggiungimento di questi obiettivi
nel tempo, per poter far tornare la casa da gioco a dare il suo
contributo all'economia valdostana, così come ha sempre fatto negli
anni passati.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Sul casinò si è detto davvero tanto e
adesso prendiamo atto che sostanzialmente abbiamo un altro anno di
perdite. Assessore, lei in Commissione ha fatto un passaggio
interessante, quando ha detto che bisogna dare ancora una
chance
alla politica prima di prendere dei provvedimenti. Io
mi sono detto che di chance la politica sul casinò ne ha avute
talmente tante, ma le ha fallite tutte: è riuscita a perdere su
qualunque punto; è interessante questa cosa.
Quello che ha detto il nuovo direttore è stato illuminante,
quando ha parlato per esempio del fatto che, qualora venissero dei
clienti importanti e ci fossero delle grosse vincite da parte loro,
noi potremmo anche chiudere. Ha detto questo e se vuole glielo
leggo: "Noi sappiamo benissimo che, dovessimo trovarci a 20
milioni, significherebbe già chiudere definitivamente baracca, per
cui trovo difficile quel tipo di accordo - si riferiva all'accordo
con i cinesi - per cui esiste ed è stato sterilizzato", nel senso
che l'abbiamo mollato lì. Scusate, questo verbale non si potrebbe
leggere, ma l'ho fatto solo perché lei metteva in dubbio ciò che
stavo dicendo.
Le uniche operazioni che avete fatto sono state di tagliare i
costi del personale, ma non si è fatta nessuna azione per far
venire gente. I risultati sono chiari e l'ha detto anche il collega
Marquis che ci sono sempre meno presenze: vuol dire che qualunque
azione di
marketing
venga messa in atto, di fatto non dà i
risultati sperati.
Quando arriverà di nuovo in quest'aula il dibattito su come
ripianare l'ennesima perdita, perché prima o poi arriverà questa
discussione, non lo so dove prenderanno i soldi: è questa la
domanda delle domande. Quando arriverà di nuovo in quest'aula la
discussione su come ripianare la perdita, io spero che non
rientrerà ancora CVA o andremo dalle banche! A quel punto dovrete
prendere una decisione! Una delle possibilità potrebbe essere il
concordato preventivo di continuità, che lei conosce benissimo
cos'è, con il quale si potrebbe dare una profonda sistemata a tutte
quelle sperequazioni che ci sono anche sui dipendenti e sul
personale. Perché se da un lato abbiamo tagliato, dall'altro
abbiamo promosso e portato avanti; dall'altro ancora dirigenti sono
stati spostati, ma hanno mantenuto lo stesso stipendio, e così
via.
Se la politica volesse fare qualcosa di veramente importante e
definitivo, dovrebbe prendere delle decisioni, ma non aspettare
ottobre 2018. Tutto questo mi fa capire che alla fine noi dobbiamo
prendere atto del fallimento della gestione politica degli ultimi
dieci anni del casinò: avete fatto degli investimenti immobiliari
che non erano adeguati e adesso ne paghiamo le conseguenze. Abbiamo
costruito un mostro enorme che di fatto non sta in piedi.
La colpa mi sembra di capire che non sia del precedente
amministratore, come qualcuno ha pensato in quest'aula, perché alla
fine nulla è cambiato: abbiamo sostituito l'amministratore e adesso
abbiamo scelto di avere il direttore generale, però i risultati
sono praticamente gli stessi. Forse non era lì il problema. Forse
il problema sta nel fatto che se chi gestisce non ha le mani
libere, perché continuano a esserci veti incrociati provenienti
dalla politica, non si potrà mai sistemare nulla. Potreste mettere
lì il miglior
manager
della storia d'Italia, ma non potrebbe
fare nulla, se poi ha le mani legate. È la cosa che vi ho già detto
tante altre volte: se il casinò non è libero di essere gestito, non
si va da nessuna parte. Anche se sceglieste un socio privato, ma
che poi fosse amico di qualcuno che continua a fare questi
giochini, non andrebbe da nessuna parte neanche lui. Fermo restando
che, come giustamente ha detto il collega Chatrian, chi se la
prende una cosa del genere? E perché, poi, alle condizioni che ci
sono oggi?
Questo atto non si vota, essendo solo una presa d'atto, perché
altrimenti cosa vuoi votare una roba del genere?!
Mi fa piacere che il collega Marquis abbia dato qualche segnale
di risveglio come Stella alpina e abbia detto che forse ci sono
delle cose da vedere e da valutare in maniera approfondita.
Collega, diamo però anche delle soluzioni, diciamo che cosa
vogliamo fare e non soltanto qual è lo stato dell'arte. Lei,
essendo in maggioranza, dovrebbe dire: vorremmo fare questo e non
quello, prendiamo quella strada e non quell'altra; sarebbe
corretto! Il problema è che non si vuole risolvere questa cosa
adesso, ma bisogna aspettare le prossime elezioni.
Presidente -
Ha chiesto la parola il Consigliere
Gerandin, ne ha facoltà.
Gerandin (UVP) -
Diamo atto all'Assessore di avere
cercato di giustificare o comunque di spiegare una situazione non
facile, nel senso che immagino non sia semplice nel suo ruolo
cercare di trovare delle giustificazioni. Forse più che di
giustificazioni si tratta di prospettive, perché è su queste che si
gioca la vera partita, per questa casa da gioco che è stata per
anni un fiore all'occhiello e anche una fonte importante di risorse
per il bilancio regionale, ma che ultimamente è diventata una sorta
di cassa integrazione, in cui ormai con regolarità si deve
intervenire per ripianare le perdite.
Una situazione difficile che comunque deve avere una visione di
prospettiva, perché indubbiamente non possiamo pensare di buttare a
mare tutto e non dare prospettive a questa che, tra l'altro, è una
realtà occupazionale non indifferente. Dico questo, perché
probabilmente nella partita che si aprirà nel futuro bisognerà fare
scelte coraggiose e trasparenti, ma soprattutto bisognerà
recuperare quel tempo perso, di cui a tutt'oggi dobbiamo rendere
conto ai cittadini.
Il Casino de la Vallée è una società, come lei Assessore ha
evidenziato, che ha ricevuto 50 milioni di euro di finanziamenti da
parte della Finaosta e che poco tempo fa è stata oggetto di 60
milioni di euro di ricapitalizzazione. È una società che deve
rendere conto del suo operato e del suo futuro a tutti i cittadini
valdostani, non solo a questo Consiglio, perché è difficile
spiegare al di fuori come mai le risorse si trovano per questo tipo
di società, mentre ai cittadini comuni magari dobbiamo chiedere dei
sacrifici. Come ho detto in altri miei interventi, io ho visto
anche di buon occhio l'inizio dell'attività amministrativa del
nuovo
management
e non mi è dispiaciuto il modo in cui si
sono posti: mi sono sembrate persone che avevano intenzione di dare
il loro apporto per cambiare un andamento senza prospettive. Non mi
erano dispiaciuti, salvo poi accorgermi, dopo l'ultima audizione in
Commissione, che non erano stati rispettati tutta una serie di
impegni di trasparenza, concordati anche con lei, Assessore: si
ricorda quando le venne chiesto di portare in Commissione quella
documentazione relativa a come sono state spese queste risorse, a
come sono stati gestiti gli appalti? Si fece una riunione -
Assessore, glielo dissi in maniera del tutto personale - che non mi
aveva soddisfatto per nulla, nel senso che ci portarono i conti
delle spese, ma noi volevamo conoscere come erano stati predisposti
i bandi: non si è fatto nulla di tutto questo.
Torniamo all'ultima audizione. Noi leggiamo nella relazione sul
bilancio d'esercizio della società di revisione che
"l'amministratore unico ha predisposto una proiezione
dell'imponibile fiscale che prevede un recupero di tali imposte
anticipate in un arco temporale di nove anni". Le è stato chiesto
in Commissione di avere copia di questo documento fondamentale,
perché - come lei ha ricordato, Assessore - in questo momento
abbiamo oltre 28 milioni di euro di imposte anticipate iscritte a
bilancio, ed è basilare capire come si pensa di riportare in attivo
una società che potrà recuperare questi 28 milioni solo quando avrà
un bilancio in attivo. Per cui, io non lo so perché non ci sia la
volontà di fare chiarezza, di fare trasparenza. In Commissione le è
stato chiesto anche di avere un quadro chiaro delle prospettive
legate alla situazione finanziaria di questa società rispetto alle
banche e ai debiti. Ci è stato risposto che abbiamo mensilmente la
proiezione degli indebitamenti, ma noi non abbiamo ricevuto nulla
di questa documentazione. Noi sappiamo che in questo momento, come
giustamente e onestamente lei ha illustrato, l'indebitamento verso
banche e altri istituti era a fine 2014 di 62 milioni e a fine 2015
di 94 milioni di euro. Ma quello che era soprattutto interessante
capire è come si pensa di andare incontro alla situazione di
liquidità di questa società, perché nel bilancio avete scritto che
la prossima sofferenza sarà legata a questo.
Io penso che nessuno, che fosse messo in questo momento in
questa società, abbia la bacchetta magica e possa pensare di
risolvere tutte le problematiche. Il collega Cognetta ha detto
molto correttamente che c'è stato un peccato originale: si è deciso
di spendere milionate di euro per un albergo di cartongesso e per
ristrutturare un complesso. Abbiamo speso decine di milioni di
euro, senza tenere conto che nel bilancio di una società c'è anche
la quota di ammortamento, che è quella che penalizzerà ancora per
anni il bilancio di questa società. A fronte di miracoli che
obiettivamente è difficile aspettarsi, io penso che chiedere che ci
sia trasparenza sia il minimo, Assessore, e lei dovrebbe essere
garante di questa trasparenza, capire qual è effettivamente la
situazione reale.
Lei ha provato a giustificare il fatto che si continuano a
iscrivere imposte anticipate, dicendo che è un obbligo di legge
predisporre in bilancio il recupero delle imposte anticipate, ma è
un obbligo di legge quando c'è la ragionevole certezza di avere un
utile. La ragionevole certezza, Assessore, non può essere ciò che è
stato scritto nel verbale dell'assemblea ordinaria totalitaria del
22 settembre 2014, con cui avete predisposto il bilancio: "in
quanto esiste la ragionevole certezza di ottenere nei successivi
esercizi imponibili sufficienti a consentire il riassorbimento
delle perdite prodotte e a tal fine il piano fiscale quadriennale
predisposto dall'azienda". Questo lo scrivevate un anno fa, ma cosa
succede adesso? "A tal fine l'amministratore unico ha predisposto
una proiezione dell'imponibile fiscale che prevede un recupero di
tali imposte in un arco temporale di nove anni". Noi in due bilanci
di esercizio abbiamo scritto che pensiamo di arrivare a un attivo e
recuperare le imposte anticipate, ma nel primo parliamo di quattro
anni, mentre dopo un anno diciamo di farlo in nove. È vero che c'è
l'obbligo di legge di prevedere queste cose quando c'è una
ragionevole certezza, ma qui dov'è questa ragionevole certezza, se
in un anno posticipate di cinque anni la possibilità di tornare
eventualmente a recuperare queste imposte e ad avere un attivo?
Quando si chiede trasparenza e correttezza, è di questo che si
tratta, Assessore! Se ci sono difficoltà oggettive, si dicano: si
dica ai cittadini valdostani qual è la reale situazione!
Lei sa meglio di me, Assessore, che iscrivendo a bilancio
imposte anticipate, c'è un grande vantaggio e un grande svantaggio.
Il vantaggio è di ridurre di 28 milioni di euro le perdite di
esercizio, perché altrimenti, malgrado la ricapitalizzazione di 60
milioni di euro fatta poco tempo fa, si sarebbe stato l'obbligo di
intervenire come prevede la legge, perché quando le perdite
superano un terzo del capitale sociale bisogna procedere con la
ricapitalizzazione e con la convocazione immediata dell'assemblea.
Ma in tutta questa operazione, Assessore, c'è un lato negativo:
iscrivendo tutte queste imposte anticipate a bilancio, è vero che
si diminuisce il disavanzo di bilancio, ma si entra in difficoltà
di cassa. Quando all'interno della relazione si scrive che le
prossime difficoltà saranno quelle di cassa, è perché si è cercato
in qualche maniera di mascherare la reale situazione economica di
questa società.
C'è ancora un dato, Assessore: se nel 2016 ci sarà una perdita
superiore a 16 milioni, scenderete comunque sotto un terzo del
capitale sociale e ci sarà l'obbligo di ripristinarlo, perché non
penso che, a fronte di una prospettiva come quella che è nel
programma di Governo, vale a dire di una eventuale gestione
esternalizzata, si possa pensare di mettere sul mercato una società
che avesse avuto una riduzione di capitale sociale. Sarebbe un
messaggio devastante. Io immagino che non sarebbe così semplice,
dopo i 50 milioni di euro di mutui dati da Finaosta, riproporre in
quest'aula una ricapitalizzazione magari già l'anno prossimo. Però
se qualcosa va fatto, Assessore, quello che io continuo a sostenere
è che deve essere fatto nell'assoluta trasparenza.
C'è ancora un ultimo aspetto che volevo toccare, che è legato a
quelle che potrebbero essere le scelte definitive nella riforma
della legge Madia. Ricordiamoci che questa è una società a totale
capitale pubblico. Io non so cosa succederà nelle scelte
definitive, perché ne abbiamo più versioni in questo momento, non
so come verranno trattate le società dove bene o male la
partecipazione azionaria è legata alle società finanziarie delle
varie Regioni. Però facciamo attenzione, perché può darsi che i
deficit
di bilancio, tenuto conto che ci sono anche i
bilanci consolidati, entrino di diritto nel bilancio della
Regione.
Ci sono considerazioni legate al futuro e alla crescita della
società, perché è indubbio che non si può intervenire solo ed
esclusivamente sul costo del personale, sui tagli degli interessi
(oramai penso che sotto l'1 percento sarà difficile arrivare) e sui
piccoli risparmi. Se non c'è una crescita e un indotto maggiore,
difficilmente questa società avrà delle prospettive. Se c'è, come
pare che ci sia, la volontà di andare in una direzione diversa, io
mi auguro che la politica abbia il coraggio, con quella trasparenza
che vi ho detto prima, di assumere al più presto delle decisioni
che vadano nell'interesse del futuro di questa società, della casa
da gioco, dei lavoratori e della comunità valdostana.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Il discorso sul casinò appassiona da
tempo questa Assemblea: lo abbiamo affrontato come movimento di
opposizione e oggi lo trattiamo per la prima volta come gruppo che
fa parte della maggioranza. Vorremmo affrontare questo tema con una
visione un po' più politica, in una maniera che andasse al di là
della lettura dei numeri e dei bilanci, perché questi li abbiamo
tutti in mano e abbiamo delle grosse cartelline per
raccontarceli.
L'altro giorno in Commissione l'amministratore è stato molto
chiaro e mi pare che pure il revisore abbia fatto valutazioni
approfondite, anche a riguardo delle imposte anticipate. Tutta una
serie di elementi sono stati trattati e la condizione del casinò è
quella che viene rappresentata: una situazione di difficoltà e di
sofferenza, oggi gestita con più attenzione rispetto al passato.
Credo che questo lo riconosciamo tutti al nuovo direttore, ma anche
all'impostazione politica che credo l'Assessore abbia dato,
altrimenti certe scelte forse non si sarebbero fatte. Il problema è
che, come in tutte le imprese, gestire bene è l'obiettivo, ma far
crescere l'azienda è un obiettivo ancora più importante e per
riuscirci bisogna fare delle scelte che vadano negli interessi
delle finalità che l'azienda si pone. Nel caso specifico, per fare
crescere il casinò bisogna avere soldi per investire nella
promozione e nell'ospitalità, per costruire quell'attrattività
della clientela che è necessaria a portare i clienti nella casa da
gioco. L'amministratore, nella presentazione del suo bilancio, ha
sottolineato con chiarezza dove sono stati fatti i tagli, che erano
già partiti nel passato.
L'anno scorso - eravamo ancora all'opposizione - quando il
Governo ha fatto l'operazione di liquidità dei 20 milioni di euro
al tasso dell'1 percento, noi avevamo offerto un'apertura e non una
critica spietata a questa disponibilità che veniva data
all'azienda, perché senza liquidità non c'era la possibilità di
cominciare a fare almeno un programma di gestione più attento.
Questa si accompagnava anche all'arrivo di un nuovo amministratore,
al quale andava data fiducia. A nostro avviso, in questo momento
limitarsi a cercare di trovare qualsiasi elemento di difficoltà e
fare anche un po' un funerale anticipato all'azienda, non è il
ruolo del politico. Possiamo tutti fare un po' di populismo:
sappiamo che il nuovo direttore non è di grande interesse
all'interno dell'azienda ed è arrivato forse in una maniera che
oggi non è così comprensibile, in una situazione di sofferenza. Ci
saranno delle scelte: da una parte si rivendica che
l'amministratore possa fare per conto suo, ma quando fa una scelta
la si imputa alla politica. Posso assicurare che, per quello che mi
riguarda, nelle occasioni che ho avuto di parlare con
l'amministratore, egli riteneva questo ingresso necessario ad
accompagnare il suo lavoro.
Detto questo, nella situazione in cui siamo e con il personale
al quale viene tagliato lo stipendio per creare un pochettino di
polmone per gli investimenti, vedere arrivare e pagare una nuova
figura, da parte dei dipendenti non può che essere criticato. Se
vogliamo iscriverci a questo tipo di attenzione rispetto al casinò,
potremmo fare un lungo elenco e, se permettete, di questioni ne
conosco tante altre, ma non è di questo a mio avviso che oggi
abbiamo bisogno di parlare. Così come non abbiamo bisogno di una
critica a priori, senza permettere nemmeno una valutazione un po'
più approfondita dei fatti: una possibilità che la politica di
questa nuova maggioranza si è data attraverso l'accordo che prevede
- bene è stato questa mattina presentato dall'Assessore -
l'esplorazione di un qualcosa che fino a oggi è stato un tabù. Fino
a qualche tempo fa era un tabù pensare che il casinò potesse
ritornare oggetto di interesse di un privato, per la valorizzazione
degli investimenti che sono stati fatti e per la qualità del
personale che lavora all'interno della casa da gioco. Oggi invece
noi ne parliamo e farlo non vuol dire lanciare lì una cosa - se mi
permette il collega Chatrian - in funzione delle elezioni
regionali. Un bando europeo: se si vuole, si parte oggi e si arriva
molto prima delle elezioni regionali, soprattutto se c'è la
collaborazione. Il problema è che oggi tutti ci lamentiamo che il
casinò non cresce, che non riusciamo a far arrivare clienti,
sapendo delle difficoltà che ci sono a livello anche di morale e di
entusiasmo all'interno della casa da gioco, perché purtroppo si è
un po' persa quella
verve
iniziale che aveva accompagnato il
cambio dell'amministratore. Si tenta politicamente di lanciare
un'iniziativa per parlarne con calma in Commissione, per aprire una
porta a un ragionamento nuovo che permetta alla Regione di
valutare, insieme al suo Governo, se ci sono società interessate a
portare qui capitali per investire in Valle d'Aosta: come, dove,
quando, è tutto da pensare e da ragionare insieme. Il bilancio lo
si conosce e in questo momento si può dire che la gestione è di
ordinaria amministrazione, perché si sta cercando di gestire bene
quello che sia ha e di fare un po' di rilancio, ma con le risorse
che ci sono. Però se si fa una proposta per tentare di ragionare,
affinché in futuro si possa arrivare a qualche cosa di diverso, ci
si trova davanti a una critica già in partenza, senza neanche avere
la possibilità di esplorarla.
L'altro giorno, collega Cognetta, alla fine della Commissione ho
letto il comunicato e mi è sembrato un ragionamento giusto: la
politica - dal punto di vista del gruppo dell'opposizione - ha
fallito, ma che la politica almeno si lanci in una nuova sfida.
Ripeto: come, dove e quando è tutto da valutare. Se il messaggio è
di privatizzare per licenziare, per ridurre gli stipendi e per
massacrare l'azienda, di una privatizzazione selvaggia che attiri
capitali di chissà quale tipo, allora non è questo il messaggio che
l'UVP ha portato in questa maggioranza e che con un contributo di
idee vuole lanciare.
L'abbiamo detto anche noi dell'UVP che il progetto di
investimento a nostro avviso era esagerato, l'abbiamo detto per tre
anni e in un momento in cui il mercato del gioco era in
diminuzione, ma non è che possiamo continuare a dirci le stesse
cose. Oggi la situazione è questa. Il patrimonio c'è ed è stato
rivalutato. Tra l'altro, a mio avviso c'è sempre stata molta
correttezza nel non fare operazioni finanziarie su cespiti o altre
cose, che in certi momenti si possono anche fare. Oggi il bilancio
è quello: è trasparente, c'è la questione delle imposte anticipate
che preoccupa e che è stata più volte segnalata, però si è sempre
ragionato in termini di bilancio. C'è un patrimonio nuovo e ci sono
persone molto preparate all'interno dell'azienda: proviamo a capire
se c'è qualcuno che è interessato a valorizzare questo patrimonio.
Prima ancora di lanciare bandi, appalti e ragionamenti vari,
proviamo a cominciare a capire, con un mandato all'Assessore o al
Governo di riferire in Commissione, se c'è una strada nuova,
altrimenti è chiaro che anno dopo anno non potremo che ripetere i
commenti che facciamo oggi. Se poi anche questa strada nuova ci
sarà preclusa, perché nessuno sarà interessato a venire a valutare
quello che in Valle d'Aosta si può ancora fare, che potrebbe anche
essere di aiuto a livello turistico, allora se ne prenderà atto. Ma
non cominciare a farlo questo percorso, a nostro avviso è
sbagliato, così come è sbagliato lanciare messaggi strani. Oggi,
quando il personale di un'azienda è ai costi attuali, o si
aumentano i ricavi oppure si diminuiscono i costi. In questo
momento, alle persone che lavorano al casinò bisogna dare un po' di
entusiasmo, se è possibile, per trovare le misure e fare scelte che
facciano aumentare i ricavi, non per mantenere lo
status
quo
, quando si sa che questo porterà per forza a diminuire i
costi.
Io spero veramente che si possa ragionare insieme verso questa
possibilità nuova, che non è dire di privatizzare per privatizzare,
ma di valutare quello che abbiamo, e lo ripeto per la terza volta.
Abbiamo un patrimonio ristrutturato - magari male come è stato
detto, ma oggi è questo -, un patrimonio che è stato valorizzato:
in passato abbiamo acquisito delle proprietà e altre persone che
hanno lavorato qui prima di noi hanno fatto delle scelte per
rompere il famoso accerchiamento. Vediamo se si può fare qualcosa
di diverso, magari in collaborazione, magari con scelte nuove, però
questa è una strada. Altrimenti, come abbiamo visto, abbiamo fatto
un cambio di amministratore, però purtroppo non c'è stato quel
deciso mutamento di passo che in questo momento, con la situazione
del gioco che viviamo e che accompagna anche le altre case da
gioco, possiamo fare.
Assessore, la sua analisi e la sua apertura, che rimanda anche
al programma che insieme abbiamo condiviso, io spero che venga
raccolta e che si possa provare nei prossimi mesi a fare un
ragionamento insieme, per capire se tutto questo possa avere un
valore e se un messaggio nuovo possa essere lanciato anche a chi
all'interno della casa da gioco oggi vive con preoccupazione la
situazione e soprattutto il futuro dell'azienda. Come gruppo UVP
evidentemente cercheremo di portare il nostro contributo a questa
scelta, oltre che la nostra attenzione alla situazione di bilancio
che stiamo vivendo e che evidentemente preoccupa, nella misura in
cui non riusciremo veramente in quella operazione di crescita che
tutti ci auspichiamo.
Dalle ore 10:28 riassume la presidenza il Presidente
Rosset
.
Rosset (Presidente) -
Ha chiesto la parola il Consigliere
La Torre, ne ha facoltà.
La Torre (UV) -
Credo che oggi in aula stia emergendo una
consapevolezza: che stiamo svolgendo un dibattito secondo me molto
importante, che in qualche modo segna anche un passaggio, una presa
d'atto che parte intanto da un'analisi corretta dei dati che sono
stati forniti prontamente, in maniera molto chiara da parte della
nuova direzione - quindi il riconoscimento anche al dottor Scordato
e alla nuova direzione per aver svolto un egregio lavoro - ma che
ci deve far riflettere, proprio perché in qualche modo questi dati
sono tendenzialmente positivi, ci viene dato del fiato.
Noi però non dobbiamo approntare la questione come dei
contabili, ma avere quella capacità di guardare avanti, tracciare
veramente un passaggio per il futuro della casa da gioco. Perciò mi
ha fatto piacere sentire l'Assessore che nel suo intervento ha
parlato di una ricerca di possibili soluzioni. È proprio su questo
che vorrei centrare un po' il mio ragionamento, perché io credo che
oggi vada capito che guardare il Casinò fine a sé stesso è un modo
per non superare il problema.
Noi oggi dobbiamo cambiare proprio la visione complessiva che
abbiamo, la visione di questa Regione, perché questa è una Regione
che ha delle grandissime potenzialità. È quindi attraverso questa
visione di una Regione con le sue potenzialità che possiamo trovare
quella positività e quell'energia che servono proprio per fare
questo salto di qualità che in qualche modo tutti cerchiamo, ma
nessuno riesce ad inquadrare. Questo significa che dobbiamo tenere
conto di alcuni fattori: dobbiamo smettere di dire che questa è una
regione isolata, perché agli occhi degli altri questa non solo non
è una regione isolata, ma è molto servita, perché noi abbiamo tre
aeroporti (Torino, Milano, Ginevra). In una visione di un turismo
internazionale vuol dire essere straserviti, perché la cosa banale
che sanno tutti è che le grandi città hanno gli aeroporti, ma
dall'aeroporto di una grande città per arrivare alla grande città
ci vogliono due ore. Questi tre aeroporti possono essere
considerati gli aeroporti di una grande città, quindi la Valle
d'Aosta non solo non è isolata, ma è servita e ha una potenzialità
enorme in tutte le sue riconosciute peculiarità, la sua storia: non
ci possiamo dimenticare il passato medievale, il passato romano,
non ci possiamo dimenticare tutta la parte paesaggistica, le
montagne, il Gran Paradiso che rimane uno dei ventidue migliori
parchi al mondo che ci sono, eppure non riusciamo a spingere in
questa direzione lo sport, lo sci.
Occorre quindi avere un respiro diverso che apre verso
l'esterno: è qui che si deve inquadrare il ruolo del casinò come un
ruolo di punta; è qui che si inserisce il tassello del Casinò, che
si va dal Forte di Bard al foro romano, allo Skyway, al Casinò,
alle stazioni sciistiche, è qui che si inquadra la potenzialità
della struttura della casa da gioco. Qui occorre partire subito -
io non so chi lo diceva, forse Bertschy, ma anche Cognetta - perché
siamo di fronte ad un riassetto del turismo internazionale. È un
momento questo a livello mondiale, dove si stanno riassestando i
flussi turistici ed è in questo quadro che noi dobbiamo leggere la
potenzialità della Valle d'Aosta e del casinò. L'evento della
Mercedes può sembrare banale, ma è un evento internazionale che ha
fatto capire, per chi lo ha vissuto, chi si è interessato, la
potenzialità che ha quel luogo: la Mercedes non è venuta a
Saint-Vincent solo e semplicemente perché c'era il casinò o c'era
un albergo idoneo (di cinque stelle ne poteva trovare quanti ne
voleva); è venuta perché la Valle d'Aosta, il Casinò e l'Hotel
Billia avevano quelle caratteristiche internazionali fondamentali
dove una casa mondiale poteva svolgere un ruolo di evidenza
eccezionale, portando degli elementi straordinari. Possiamo poi
anche dirci la verità: abbiamo una struttura da gioco che ha una
storia lunga tale che abbiamo un personale con un grande
know
how
. Noi abbiamo delle potenzialità enormi all'interno della
casa da gioco, quindi è giusto quello che si sta facendo di
spingere sul gioco, il gioco di prossimità e comunque tutti gli
elementi che possono incrementare il fattore presenze, quindi
quello che stanno facendo è assolutamente positivo.
Secondo me, occorre guardare - questo me lo sono proprio scritto
- ad un casinò che interagisce con la Regione e punta per trovare
sinergie internazionali. Noi non abbiamo bisogno di un gestore,
abbiamo bisogno di
partner
! A noi non serve un gestore della
casa da gioco, a noi servono dei partner internazionali con cui
rilanciare questa regione, riportarci al centro del turismo
internazionale, essere protagonisti! Non è Saint-Moritz o Cortina,
ma è la Valle d'Aosta che può diventare protagonista in un quadro
di turismo internazionale. Io questo l'ho capito in quel breve
periodo dell'Expo - dove poi qualcuno l'ha capito, qualcuno l'ha
valutato alla fine - la potenzialità straordinaria che ha questa
Regione; e il Casinò è in questa potenzialità che trova la
soluzione e il suo futuro, perché non la troverà mai da solo se
viene guardato come singolo elemento, perché come tale non ha
quegli elementi economici finanziari che gli permettono di trovare
una soluzione in tempi brevi, ma se tu lo inquadri in una visione
ampia di un turismo diverso di questa regione, noi possiamo essere
la
Sun Valley
d'Europa - non c'è da inventarsi niente - dove
il divertimento, il piacere di venire in una regione alpina che può
offrire tutto diventa il centro del nostro sviluppo. Ecco perché
dobbiamo iniziare subito, e qui il ragionamento sui tempi è
fondamentale.
Sono d'accordo con Bertschy, ma anche con l'Assessore quando
dice che non si può perdere tempo: è stato scritto nel programma,
ma non basta scriverlo nel programma, bisogna cominciare a
muoversi! Ecco perché c'è la presa d'atto: perché oggi c'è la
consapevolezza che questo è un dibattito importante che non può
essere come il dibattito dell'anno scorso, questo è un dibattito
che deve segnare un punto fermo. Io ho presentato la mia visione, è
legittimo che altri ne presentino altre, ma questo deve essere un
punto fermo, perché sennò il soffitto ci cade sulla testa e noi non
lo vogliamo, e faremo in modo che non ci cada sulla testa, ecco
perché i tempi devono essere strettissimi. Bisogna uscire con
l'idea da quest'aula con la consapevolezza che da oggi si cambia il
sistema, si cambia la visione, ci si muove in un modo diverso.
Occorre forse dare un mandato? Diamo un mandato. Occorre forse fare
delle riunioni per supportare l'Assessore o comunque creare questa
energia positiva per andare in questa direzione? Facciamole! Ma
quello che serve oggi è acquisire la consapevolezza che non è
facendo un'analisi contabile, giustamente anche facendo i conti
giusti, a spulciare le virgole delle gestioni che risolviamo i
problemi.
Oggi i problemi di questa regione li risolviamo avendo un po' di
coraggio, mettendoci un po' di coraggio, mettendoci un po' non di
fantasia, ma di intelligenza, e cominciando a pensare in grande,
non a dei gestori di cui non abbiamo bisogno: a pensare a dei
partner internazionali, ad offrirci sulla scena mondiale del
turismo, e il Casinò può essere l'elemento di punta caratterizzante
di questo tipo di attività. Credo che solo così noi possiamo fare
veramente un salto di qualità. Questo, secondo me, è il passaggio
fondamentale, quindi: tempi stretti e agire sin da subito.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Dibattito interessante credo,
anche perché l'approccio, forse a differenza degli altri anni,
appare un approccio direi anche più costruttivo, forse più
responsabile, più consapevole. Io credo che tutti noi siamo qua ad
analizzare una situazione che è nuovamente drammatica; l'Assessore
può essere criticato per i suoi posizionamenti, per ciò che
rappresenta, ma non si può dire - così come è stato riconosciuto
credo anche da alcuni colleghi della minoranza - che questa mattina
abbia utilizzato dei toni trionfalistici.
Siamo di fronte ad un problema che è manifesto, è l'ennesima
situazione piuttosto drammatica dei conti del Casinò, ma siamo
davanti - io credo anche per i numeri riformulati dalla maggioranza
- a delle prospettive che possono in qualche modo riconsiderare la
situazione del casinò per rilanciarlo in un'ottica positiva. Anche
i numeri sono importanti, perché nel momento in cui i numeri e gli
equilibri sono piuttosto faticosi, si fa fatica a trovare e ad
adottare soluzioni che in alcuni casi richiedono anche il
coraggio.
Io non voglio fare un'analisi finanziaria, è già stata fatta a
sufficienza questa mattina; poi i dati li abbiamo tutti, li abbiamo
letti, abbiamo fatto delle audizioni. Credo che sia invece utile
forse un'analisi più politica della situazione, perché il tema del
casinò è un tema che ha sempre connotato la discussione politica;
l'ha connotata quando eravamo in opposizione e l'ha connotata
adesso che siamo in maggioranza: il tema del casinò è sempre stato
tra i primi punti all'interno dei nostri accordi politici, quindi è
importante che questo dibattito assuma proprio una rilevanza
politica.
Cosa si può dire rispetto alla gestione? Io sono qui da tre anni
e rotti e il confronto tra la gestione attuale e la gestione
precedente è un confronto che io giudico positivo. Già dalla
lettura della relazione si vede comunque un approccio diverso, io
penso anche oggettivo, un approccio responsabile, non
trionfalistico, un approccio che non proietta promesse che non si
possono mantenere. L'attuale gestione - credo che tutti lo possiamo
riconoscere - è una gestione sicuramente più sobria, anche proprio
dal punto di vista della comunicazione esterna, e non vuol dire che
la comunicazione esterna meno mirata al protagonismo della
dirigenza sia necessariamente negativo, a volte questo è un dato
positivo; è una gestione sicuramente più attenta a quei capitoli di
spesa sui quali è possibile incidere. Come è stato detto, tanto
dalla dirigenza quanto dalla parte politica, sono capitoli che
nell'immediato non determinano dei dati clamorosi: il risparmio sul
personale - peraltro un risparmio che è stato fatto e che viene
fatto attraverso degli
step
anche di tipo sindacale - è
altalenante, perché è stato conseguito con un accordo a termine che
è concluso, rinnovato con un ulteriore accordo e io, da ex
sindacalista, devo dire che è un accordo anche coraggioso, un
accordo di prospettiva che mette le maestranze, i sindacati e la
dirigenza davanti a un dato di fatto: oggi c'è un problema di
sostenibilità. Il problema non è solo di sostenibilità finanziaria,
ma proprio di sostenibilità esistenziale del Casinò e del Grand
Hotel Billia. Se le maestranze, i sindacati, i lavoratori e il
territorio non partecipano insieme al risanamento, che non possiamo
pretendere, colleghi, essere un risanamento a termine sul breve
periodo, è un risanamento che ovviamente sconta degli investimenti
da noi in parte criticati, ma che oggi sono iscritti a bilancio,
che sconta degli ammortamenti, è un risanamento che richiede
necessariamente un'azione sinergica, un'azione sicuramente di
rilancio, ma la consapevolezza da parte di tutti è che se non si
partecipa tutti al nuovo progetto, ad una nuova idea, purtroppo la
macchina rischia di incepparsi in maniera irreversibile (questo lo
dobbiamo dire).
Io credo che l'analisi fatta attraverso la relazione sia
un'analisi che dà l'idea anche di una maggiore attenzione al
controllo dei costi. Ho fatto anche delle mie personali indagini di
piccoli
customer satisfaction
tra il personale e devo dire
che la presenza di questa dirigenza anche nelle piccole cose a
volte viene vissuta con fastidio, ma è una presenza che non è di
piccolo cabotaggio: è una presenza che cerca di rimettere un po' in
quadro una situazione che forse aveva preso una deriva. La
dirigenza è presente, a volte a parere di qualcuno è presente fin
troppo anche sulle piccole cose, ma vuole dare un segnale nella
direzione di una corretta razionalizzazione dei costi e delle spese
e, come diceva l'Assessore, tenendo però in conto, così come è
scritto nella relazione, che non si possono contrarre i costi e le
spese all'infinito, perché siamo in presenza comunque di un'azienda
che non può corrispondere un servizio di base, ma di un'azienda che
si colloca su un
target
alto, sia per la parte alberghiera
che per la parte gioco, che è un target che ha come riferimento
anche una clientela di un certo tipo, disposta a spendere. Non
dimentichiamoci che oggi stiamo parlando di una macchina che
dovrebbe corrispondere un servizio di tipo ricreativo: il gioco per
propria natura, così come lo consideriamo noi, dovrebbe essere un
divertimento. Questa macchina dovrebbe quindi andare nella
direzione di dare delle alte prestazioni, un'alta qualità, e l'alta
qualità ovviamente non può essere compromessa da una contrazione
dei costi all'estremo: si parlava prima di professionalità, si
parlava prima ovviamente anche di materie prime che devono avere
degli
standard
di qualità di un certo tipo.
Altra riflessione che ho fatto leggendo e approfondendo la
relazione: mi pare che la parte alberghiera sia stata un po' più
ricondotta alla propria vocazione e alla propria
mission
originale. Soprattutto mi pare che la parte alberghiera, forse
anche in un'ottica di apertura di un certo tipo di concertazione
con il territorio, cominci a collaborare con il territorio. Il
fatto che siano diminuite le presenze gratuite, che siano però
aumentati i costi - si parla di 30 euro a camera mediamente - non
significa che si taglieggiano i clienti, significa che si riconduce
l'offerta, la ricettività al target, che è quello che mancava nel
territorio e che non doveva entrare in concorrenza con il bacino
che già esisteva. Il Casinò - lo dicevamo prima e lo ripetiamo
adesso - così come il Grand Hotel Billia, devono collaborare con il
territorio in un'ottica sinergica: il territorio deve portare
clienti al casinò, il casinò e il Grand Hotel Billia devono creare
un indotto sul territorio: questa io credo sia un po' la differenza
rispetto al passato. L'approccio che è ben rappresentato nella
relazione attraverso delle forme di collaborazione con il
territorio, con gli operatori, con l'ADAVA e con altri operatori
commerciali, penso sia un approccio positivo, perché è vero che
bisogna mirare all'internazionalizzazione probabilmente
dell'offerta, ma è vero anche che il Casinò e il Billia sono
concretamente inquadrati dentro un territorio; quindi io credo che
l'interesse di un'amministrazione sia quella di creare delle
opportunità per il territorio.
Qui vengo un po' anche all'indotto. Non è detto che un bilancio,
che alla fine sconta una passività, sia necessariamente negativo
nel globale, l'abbiamo visto con gli impianti funiviari: ci sono
situazioni che possono presupporre l'accettazione di un bilancio
negativo se però diventano utili all'indotto. Se la macchina che
oggi oramai è costruita, è implementata e partita ed è
perfezionata, è in grado di dare indotto e riversare ricchezza sul
territorio, io credo che alla fine i numeri dei bilanci - che sono
numeri nudi e crudi - possono essere bilanciati attraverso dei
costi/benefici e delle ricadute sul territorio. Non dimentichiamo
tra l'altro che noi abbiamo un regime anche fiscale che è un regime
di vantaggio in cui la tassazione ritorna integralmente alla
Regione, quindi è vero che a volte rileviamo anche delle perdite,
ma mai abbiamo disegnato i vantaggi in termini di ritorno erariale.
Magari quel capitolo sconta un passivo di 19 milioni o di 4 più gli
ammortamenti, non è detto che poi i ritorni in termini erariali non
siano vantaggiosi - io parlo tanto del Casinò che del Billia quanto
dell'indotto - per quanto riguarda l'Erario. Queste analisi
probabilmente andrebbero fatte con un po' più di attenzione, io
lancio lì magari l'idea di una valutazione e di un'analisi che
sarebbe a mio parere opportuna.
Riguardo al
marketing
ne ha parlato bene il collega La
Torre. Io non sono un esperto di marketing, ovviamente quando
eravamo all'opposizione dipingevamo anche noi degli scenari sul
"dovreste fare", sul "sarebbe opportuno che si facesse". Io
condivido con il collega La Torre, che sicuramente ha un'esperienza
molto più grande della mia rispetto alla gestione amministrativa
del bene pubblico, e anch'io rilevo, per quel poco che è nelle mie
conoscenze, probabilmente ancora un difetto di comunicazione e di
marketing, un difetto di offerta di ciò che abbiamo. Bene
l'internazionalizzazione, bene la ricerca di
partner
internazionali, ma è vero anche dall'altra parte che noi abbiamo
delle dimensioni e dei limiti come casinò che non sono
indifferenti. Lo diceva Scordato, mi sembra in audizione, che si
sono dovuti risolvere o comunque si sono dovuti congelare degli
accordi con realtà internazionali - adesso non ricordo se parlava
di Macao, comunque delle realtà asiatiche - dove si parla di
bilanci di migliaia di milioni. Noi abbiamo un casinò che,
nell'ambito del territorio valdostano, di un bilancio come il
nostro, incide profondamente, ma che confrontato rispetto a realtà
internazionali è veramente una miseria in termini di giro di
denaro, o comunque di potenzialità di denaro. È vero che
bisognerebbe aprirsi verso fuori, ma c'è un limite oltre il quale
non si è più in grado di aprirsi, perché i limiti per esempio delle
giocate, i limiti che attengono alla richiesta per esempio di
servizi da parte di un certo tipo di clientela vip sono limiti
oggettivi ai quali noi non possiamo fare fronte.
Altra questione è sicuramente il ragionare in termini anche di
sinergia rispetto all'offerta complessiva turistica del nostro
territorio, però è ovvio che lì bisogna cominciare a ragionare sul
gioco come divertimento e come integrazione rispetto per esempio ad
un'offerta di tipo culturale. Spesso o in alcuni casi i giocatori,
quelli tradizionali, manco escono dalla camera - ne parlavamo forse
con Scordato qualche tempo fa e anche con gli operatori del settore
- rientrano in camera, dormono e ritornano al casinò. I grandi
giocatori non sono generalmente interessati né ad andare a visitare
il criptoportico e neanche andarsi a fare una camminata in un
rifugio. Bisognerebbe anche qui cercare di direzionare forse delle
filiere, un gioco mirato come divertimento, come supporto e come
integrazione, e porto ad esempio i
ticket
che venivano
distribuiti nelle piste di sci (si faceva già questa operazione ai
tempi di Frigerio, me lo ricordo): c'erano queste signorine che
venivano a distribuire i ticket gratuiti di 10, 25 euro, adesso non
ricordo. Anche questo è un ragionamento che sicuramente va fatto,
che però richiede un'analisi di contesto, e l'analisi di contesto
probabilmente deve essere fatta non tanto dalla politica - perché
non so se noi abbiamo gli elementi - quanto da chi è in grado di
farle, cioè cercare di capire qual è il
target
al quale
dobbiamo rivolgerci e che tipo di comunicazione si può fare. Quando
siamo stati in Tirolo i colleghi del
Südtirol Marketing
ci
insegnavano che vengono fatte proprio delle analisi di contesto su
target mirati e con messaggi del tutto diversi e diversificati a
seconda del tipo di contesto; questo probabilmente quando e se ci
sarà un marchio ombrello, una ridefinizione anche dei supporti al
turismo, io credo che non si possa non metterlo in calendario e non
direzionare. Quando io parlo di sinergia parlo anche di sinergia a
questi livelli: sinergie tra settori diversi. Non è solo un
problema dell'Assessore Perron il casinò, è un problema di tutti, è
un problema che sinergicamente può essere anche allargato e
ampliato in un discorso più complessivo che coinvolga anche i
diversi ambiti dell'Esecutivo.
Riguardo poi alla situazione del costo del personale, io credo
che alle organizzazioni sindacali, alle maestranze e ai lavoratori
vada riconosciuto uno sforzo grosso nella direzione di rivedere
anche il proprio trattamento. È vero dall'altra parte, però, che
vada sempre affrontata con molta attenzione la questione relativa
alla concertazione o alle iniziative di tipo unilaterale, perché
come è scritto bene nella relazione alcune decisioni di tipo
unilaterale, o che comunque sono state intraprese, hanno creato una
grossa conflittualità che ad un certo momento rischia di creare dei
problemi di operatività stessa. L'invito, tanto ai sindacati quanto
all'azienda, è di aprire un dialogo consapevole che deve essere
chiaro. La situazione è questa: è una situazione che, se non va
risolta in tempi brevi, richiederà soluzioni probabilmente
diverse.
Riguardo poi alla questione "programma maggioranza" - noi
l'abbiamo scritto sul nostro programma - il secondo step rispetto
agli impegni politici sul casinò (il primo era il cambio del
vertice, io sono contento che vi sia stata una soluzione rispetto a
quel problema e l'ho detto prima: secondo me è stato un passaggio
positivo che ha dato anche nuove motivazioni e io lo considero
positivo) è quello di un ragionamento sul destino del Casinò e del
Grand Hotel Billia, ragionamento che non vuol dire necessariamente
aprire alla privatizzazione come vorrebbe qualcuno. I tentativi di
privatizzazione dei quattro Casinò italiani sono spesso falliti. Se
voi guardate la storia e la descrizione dei vari eventi legati ai
Casinò di Campione o di Venezia, i pensieri di privatizzazione
spesso si sono dovuti scontrare con delle realtà. Noi che cosa
privatizziamo (lo diceva qualche collega prima), privatizziamo
un'industria in passivo? Potrebbe anche essere che arrivi un'entità
interessata dall'esterno, ma fa come Alitalia: chiede di creare
magari una
bad company
e una produttiva, accetta di entrare
a condizione che si dimezzi il personale, si cambino i contratti,
eccetera; sono impatti difficilmente valutabili anche dal punto di
vista della realizzabilità. Ciò non toglie però che un ragionamento
deve essere fatto, perché una gestione pubblica, all'interno di un
contesto che è per sua natura privata, è di difficile esecuzione.
Lo è nel casinò e lo è, a mio parere, ancor di più all'interno
della parte ricettiva, cioè del Grand Hotel Billia. Io sono
convinto, e continuo a dirlo (lo dicevo prima e lo dico adesso) che
non è vocazione del pubblico fare gli osti, gli albergatori, i
ristoratori! Possiamo pensare di continuare su questa strada così
come possiamo pensare a formule diverse, però dobbiamo essere anche
consapevoli di qual è il limite dell'azione pubblica all'interno di
un contesto come questo.
Adesso qualcuno può dire "vi siete svegliati e ora cercate le
soluzioni", ma le soluzioni sono politiche, richiedono dei numeri.
C'è stato un
progress
di incremento e ampliamento della
maggioranza, e quando i numeri sono più consistenti - non solo su
questo settore, ma anche su altri settori - probabilmente si
possono affrontare le discussioni più laicamente, affrontarle
sempre tenendo conto, ovviamente, che siamo in presenza di un
patrimonio che fino ad ora ha creato dei grandi utili per la nostra
Regione. Siamo in presenza di un patrimonio sul quale, nel bene o
nel male, che noi fossimo d'accordo o che non lo fossimo, sono
stati fatti dei grandissimi investimenti; bisogna tenere in conto
anche questo aspetto, e tra l'altro sono in fase di ammortamento e
di riassorbimento. Io credo che su questo aspetto vada
necessariamente aperto un ragionamento all'interno della
maggioranza, perché è la maggioranza che si assume la
responsabilità delle proprie decisioni, così come abbiamo scritto
sul programma. Credo che su questo specifico argomento vada però
aperto un ragionamento a trecentosessanta gradi, perché oggi ci
siamo noi, domani potrebbe esserci qualcun altro, ma il problema
potrebbe restare, così come la risorsa potrebbe essere utile alla
nostra economia e potrebbe essere anche positiva - magari non
confinata all'interno del parco del Grand Hotel Billia e del Resort
del Casinò - per aumentare anche la nostra offerta turistica e
l'
appeal
che la Valle d'Aosta oggi come oggi ha la necessità
di incrementare.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Mi è sembrato di capire che la
discussione di oggi è servita alla maggioranza per annunciare che
si vuole privatizzare, o perlomeno che si vuole valutare
attentamente questa via della privatizzazione. Di per sé il
privatizzare o meno il casinò non è rilevante, è ovvio che una
Regione può anche non gestire direttamente un casinò; lo ha fatto
in passato: il
Casino de la Vallée
è stato gestito da
privati, lo sappiamo, non è una vocazione dell'Amministrazione
regionale fare il biscazziere. Sappiamo anche le grandi difficoltà
che ci sono in una via del genere: è stata tentata, ci ricordiamo
ancora adesso le vicende legate ai fratelli Lefebvre, tutta quella
questione che si è trascinata per tantissimo tempo. Sono cose
estremamente complicate, che in questa fase sembrano scollegarsi
dalla realtà di questo casinò che è un disastro.
Come si fa a privatizzare una società in queste condizioni, chi
potrà mai venire a gestire un casinò di questo genere? Purtroppo
qui ci sono gravi responsabilità! Si è voluto investire su questo
casinò, un investimento enorme per la comunità, indirizzato
soprattutto nella parte delle strutture, investendo centinaia di
milioni sul cemento, con l'idea - fuori da ogni logica - di
riportare i fasti degli anni Settanta al casinò, come se bastasse
questo tipo di investimento, in un settore che negli anni è
completamente cambiato, le nuove tecnologie hanno completamente
stravolto il ruolo dei casinò. Con questo grande investimento in
cemento che si è rivelato disastroso - ma lo si sapeva - non si
poteva riuscire a rilanciare un casinò, perché il contesto
economico e del mercato era completamente cambiato, e oggi ci
troviamo di fronte a quello che si poteva immaginare: un disastro!
Non riesco veramente a capire come si possa trovare qualcuno che
gestisca questo casinò in tali condizioni. È ovvio che, anche
volendolo fare, prima sarebbe necessario - ammesso che sia
opportuno - ritrovare una situazione economica di questo casinò che
permetta di poter andare sul mercato. Tra l'altro c'è anche un po'
di differenza all'interno della maggioranza tra chi dice che non
serve un gestore (come La Torre) e altri, invece, che mi sembrano
più indirizzati proprio nella direzione di dare la gestione esterna
di questo casinò. A me sembra che in questa fase tale annuncio sia
più che altro un'operazione di distrazione di massa, spostando
l'attenzione su un altro argomento. Da questo punto di vista la
nomina di un amministratore che si chiama Scordato è stata
emblematica:
scurdammoce 'o passato
, ma il problema è che il
passato è lì e condiziona il presente. I danni che sono stati fatti
in questi anni si trascineranno inevitabilmente nel tempo. Non si
può scordare il passato e ci sono delle gravi responsabilità
ovviamente su queste scelte sbagliate.
Mi fa sorridere l'intervento di Leonardo La Torre, che
all'improvviso scopre le potenzialità della nostra regione.
Finalmente abbiamo capito a cosa è servita Expo S.p.A.: a far
sapere a La Torre che la Valle d'Aosta ha delle grandi
potenzialità, l'unico obiettivo di Expo S.p.A. Sì, la Valle d'Aosta
ha delle grandi potenzialità, è uno dei posti più belli del mondo,
con grandi potenzialità sotto tutti i punti di vista, ma, collega
La Torre, non c'era bisogno di Expo! Tra l'altro ha anche scoperto
che è servita da tre aeroporti: Ginevra, Milano e Torino, e l'ha
scoperto sempre grazie a Expo! Peccato che nel frattempo le ricordo
che, grazie anche al suo voto e alla sua adesione, avete fatto un
investimento faraonico e scollegato da ogni senso sull'aeroporto. A
me va bene tutto,
scurdammoce 'o passato
, ma non cadiamo nel
ridicolo per scoprire adesso che la Valle d'Aosta è servita dagli
aeroporti dopo aver fatto questi danni e questa struttura che - lo
ricordo - costa 10 mila euro al giorno alla comunità valdostana,
anche senza aerei! Io credo che bisognerebbe non cadere nel
ridicolo. Al di là di questo, credo che se le potenzialità sono
tante - e lo sappiamo, le ha scoperte anche il collega La Torre -
che problema c'è in Valle d'Aosta, collega La Torre? Ci può
arrivare anche lei sulle cose che non vanno.
Il problema è proprio questo: fare delle scelte, ma quando si
sono fatte scelte sbagliate bisogna innanzitutto recuperare questi
gravi danni che sono stati fatti. Secondo me distrarre l'attenzione
con questi annunci è soltanto un'operazione che alla lunga avrà
degli effetti negativi. Tra l'altro, in questa situazione, chi
potrebbe voler gestire un casinò di questo genere? Nessuno, perché
è un bagno di sangue la gestione di questo casinò, per tantissime
ragioni, e lo dicevate anche voi. Gli unici che potrebbero essere
interessati sono coloro che vedono nel casinò una grande lavatrice
di denaro sporco, nel quale evidentemente, che perda o che vinca,
la funzione per loro è un'altra. È ovvio che non possiamo correre
questo rischio, e questa prospettiva evidentemente non mi pare al
momento percorribile. Mi sembra più che altro una grande operazione
di distrazione sulle gravi responsabilità della situazione attuale,
che invece vanno assunte guardando in faccia la realtà e cercando,
nei limiti del possibile, di correggere i gravissimi e drammatici
errori che sono stati fatti.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Caro collega Bertin, verremo sicuramente
accusati di passatismo in una discussione che invece sembra
unicamente proiettata verso il futuro, mentre in realtà per
proiettarsi in modo utile e costruttivo verso il futuro forse un
minimo di operazione passatista è giusto e corretto farla.
È trascorso meno di un anno dalla precedente relazione
sull'andamento della casa da gioco, e i toni che all'epoca erano
prudentemente ottimistici dell'Assessore Perron paiono già
superati. All'epoca aveva parlato di speranza e di fiducia nel
futuro, oggi in aula annuncia un timido miglioramento. Il bilancio
2015, come già ben espresso dal collega Chatrian, presenta infatti
troppi punti oscuri, molto preoccupanti, e la nuova dirigenza,
composta dall'avvocato Sommo e dal dottor Scordato -
scurdammoce
'o passato
, diceva il collega Bertin, il dottor Scordato sembra
quasi messo lì apposta,
nomen omen
- si mantiene molto cauta
e ben attenta a non sbilanciarsi in valutazioni o previsioni che
potrebbero poi essere smentite dai fatti e da dati impietosi.
L'Assessore Perron, l'anno scorso, annunciando la fine dell'era
Frigerio, aveva tenuto a sottolineare come la necessità di un nuovo
modello organizzativo non costituisse, dal punto di vista del
Governo regionale, un gesto di sfiducia rispetto al passato; anzi,
aveva ribadito che gli anni dell'era Frigerio erano stati anni
importanti per continuare l'attività, riconfermando in modo chiaro
la validità di certe scelte operate dalla maggioranza nella scorsa
legislatura, scelte di cui si è già parlato molto, scelte che noi
abbiamo sempre confutato nel metodo e nel merito, scelte che in
modo implicito vengono oggi sconfessate da questo nuovo corso. Dico
in modo implicito perché basta leggere i verbali delle audizioni
per capire che l'avvocato Sommo e il dottor Scordato si guardano
bene dall'esprimere giudizi sulle scelte della passata gestione, ma
è evidente che l'eredità che hanno raccolto lo scorso anno è
un'eredità pesante che condiziona fortemente la riuscita dell'opera
di riorganizzazione e di risanamento di cui si sono fatti carico.
Dicono proprio "risanamento", quindi lo dice la parola: quando
bisogna risanare vuol dire che la situazione è quantomeno affetta
da patologie. È un'eredità che comprende un indebitamento di decine
di milioni, un sovradimensionamento numerico di personale a cui si
aggiunge anche una profonda demotivazione del personale stesso e
una sfiducia che, negli anni della gestione Frigerio, si è
veramente amplificata in modo tangibile a fronte di una gestione
inappropriata; una gestione, come è già stato ricordato - ma è bene
sottolinearlo - improntata principalmente, per non dire unicamente,
alla riqualificazione edile. La trippa non era nel cercare di
mantenere la gestione della casa da gioco, ma stava nel cantiere:
stava nella costruzione, nel restauro, nella ristrutturazione, ed è
un'eredità che oggi si trascina dietro ben due strutture
alberghiere che, oltre a non decollare - perché i dati lo
confermano - continuano ad essere concorrenziali rispetto al
territorio (forse il quattro stelle in modo particolare).
Assessore Perron, prendiamo atto che i rapporti istituzionali
sono migliori, ma di certo la questione alberghiera è una zavorra
pesante. Concordiamo con il collega Guichardaz quando dice che
l'amministrazione pubblica, la Regione non deve fare l'oste o
l'albergatore, perché non è il suo ruolo: siamo perfettamente
d'accordo. Tutto questo sarebbe già di troppo se dopo i lavori
importanti fatti tutto fosse funzionale e ben studiato, ma lo è
ancora di più nel momento in cui invece bisogna andare a rivedere
delle scelte logistiche - perché questo ci dicono i dirigenti del
casinò - scelte logistiche non di poco conto, oltre che rifare i
lavori mal eseguiti in questi anni. Non è per alleviare le
responsabilità dell'attuale dirigenza, ma è evidente che le
difficoltà odierne sono la diretta conseguenza delle scelte
sbagliate del recente passato, dove l'unico obiettivo è stato
immobiliaristico; scelte di cui qualcuno deve assumersi la
responsabilità.
È sicuramente detestabile l'opera di recupero e di citazione
degli interventi uditi negli anni in quest'aula, e non la voglio
fare, ma noi di ALPE abbiamo ancora nelle orecchie il tono di chi
minimizzava in quest'aula, sbeffeggiava i nostri campanelli
d'allarme rispetto all'esosità delle spese di ristrutturazione di
cui non avremo mai i dati, collega Gerandin - mi sembra evidente:
noi non li avremo mai! - rispetto all'inopportunità di costruire un
secondo hotel sulla base di un cambiamento di paradigma che doveva
vedere il casinò a traino della parte alberghiera e non viceversa,
scelta sulla quale mi pare oggi si stia ritornando. Ora queste
scelte vengono rimesse in discussione, si presume con una certa
fondatezza, e tutto quanto è avvenuto prima dovrebbe venire
archiviato tranquillamente sull'onda costruttivistica che ci
dovrebbe proiettare verso un avvenire. Non funziona esattamente
così, non può funzionare esattamente così: quando un imprenditore
privato fa delle scelte sbagliate ne paga le conseguenze in prima
persona. Non è comprensibile perché nel pubblico le scelte
sbagliate, gli investimenti che ancora oggi l'Assessore Perron ha
definito "coraggiosi" - e ce ne vuole di coraggio, in effetti! - ma
che per noi sono investimenti sovradimensionati e scelte
inappropriate, non si capisce perché queste scelte debbano restare
libere da ogni tipo di giudizio o di critica. Bisogna che
quantomeno la comunità ne sia informata, ne sia resa consapevole;
il ruolo dell'opposizione è principalmente questo, altrimenti
saremmo tutti in maggioranza. Credo che questa distinzione e questa
sottolineatura vada fatta. Comprendiamo bene che chi da opposizione
diventa maggioranza abbia poi qualche difficoltà a sostenere le
proprie argomentazioni, ma tant'è.
In conclusione, il
Casino de la Vallée
è un'azienda
importante, è un'azienda che ha settecento dipendenti che
corrispondono presumibilmente a settecento famiglie, e quindi va
trattata con le dovute cautele, sicuramente non con la spavalderia
con cui è stata trattata negli anni passati. È giusto parlare,
confrontarsi, fare tutte le valutazioni possibili su tutte le
soluzioni possibili. Noi non ci sottrarremo sicuramente a questo
tipo di confronto, ma temiamo che la questione non sia tanto
gestione pubblica o gestione privata, quanto manageriale, vera, e
soprattutto libera dalle troppe ingerenze della politica.
Presidente -
Ha chiesto la parola l'Assessore Perron, ne
ha facoltà.
Perron (UV) -
Presidente, solo per chiedere di accordarci
una breve sospensione per valutare la risoluzione.
Presidente -
Facciamo una breve sospensione.
La seduta è sospesa alle ore 11:33 e riprende alle ore
11:50.
Rosset (Presidente) -
Riprendiamo i lavori. Ricordo che
siamo in discussione generale. Ha chiesto la parola il Consigliere
Chatrian, ne ha facoltà.
Chatrian (ALPE) -
Presidente, sinceramente aspettavo che
qualcuno della maggioranza intervenisse, in quanto è stata chiesta
una sospensione del Consiglio e
bon ton
vuole che qualcuno
dica cosa avete deciso, visto e considerato che siamo in
discussione generale. Le minoranze ALPE e Movimento Cinque Stelle
hanno presentato una risoluzione e da Regolamento si sa che queste
si possono modificare o emendare nel corso del dibattito
generale.
Presidente -
La comunicazione avverrà nel momento in cui
l'Assessore farà la replica e avrà preso in considerazione la
risoluzione che avete presentato. Se non ci sono altre richieste di
intervento, chiudo la discussione generale. La discussione generale
è chiusa. Ha chiesto la parola l'Assessore Perron, per la
replica.
Perron (UV) -
Voglio ringraziare l'aula, anche per la
maturità con la quale si è fatta un'analisi su questo bilancio
guardando forse più ai dati che analizziamo e alla prospettiva.
Parto da una frase: diciamo ai cittadini, collega Gerandin, qual
è la reale situazione. Io penso che il nostro approccio non abbia
mai negato in nessuna sede e in nessun contesto le difficoltà che
ci trovavamo a gestire. Nel bilancio che discutiamo abbiamo fatto
anche delle scelte di discontinuità rispetto al passato, nel senso
che abbiamo ritenuto necessario un nuovo modello gestionale che
desse un nuovo slancio, un nuovo vigore al
resort
, andando
ad intervenire sulla riorganizzazione interna: se da una parte era
necessario avere un nuovo e più forte approccio verso l'esterno
nella ricerca di nuova clientela, di nuovi mercati, di nuova
gestione, dall'altro si è immaginato un nuovo modello, perché era
ed è necessario intervenire nella riorganizzazione interna. Questo
della riorganizzazione interna è un tema assolutamente difficile,
per certi versi impopolare, ma chi immagina di intervenire
all'interno della casa da gioco non mettendo mano ad una
riorganizzazione che ormai è datata a quando la casa da gioco era
ancora strutturata su due società, quando c'era la società privata
che gestiva i giochi americani e un'altra che gestiva i francesi -
i contratti di lavoro risalgono ancora a quell'era, solo per fare
un esempio - come un qualunque modello gestionale nuovo che noi
immaginiamo di dare a quella casa da gioco, non potrà non fare i
conti con quella che dovrà essere una necessaria organizzazione
interna.
Collega Chatrian, io leggo il suo tentativo di fare su questo
argomento sempre molta politica, però vorrei che quando si
ricostruiscono le vicende si ricostruissero nella loro integrità,
perché rifiuto la lettura che lei dà quando dice che l'unica cosa
fatta quest'anno è stata quella di intervenire sul costo del
personale, poiché così non è. Si riconosce il grande sacrificio - e
di questo va dato merito ai lavoratori che, con un referendum
interno, hanno accettato un'autoriduzione sulle loro indennità -
accanto a questo la dirigenza ha fatto comunque dei ragionamenti
che mi permetto di definire "robusti" in tema di contenimento dei
costi, anche per quello che riguarda la dirigenza. Io credo che in
Commissione le sia stata data dettagliata risposta sul perché è
stato ricercato da parte della direzione nuova un direttore giochi.
Su questo andrebbe anche ricordato, collega Cognetta - e questa è
la dimostrazione, mi permetto di dirglielo con molta serenità - di
come la politica non interferisca nelle scelte gestionali. Qui
andrebbe poi ricordato che, se è vero che da una parte si è cercato
l'assunzione di una nuova persona per i motivi che le sono stati
dettagliati in Commissione, bisogna anche ricordare che dal punto
di vista del modello gestionale quest'anno si sono fatte delle
riduzioni sul numero dei dirigenti fortissime: non c'è più il
dirigente del Grand Hotel, non c'è più il capo del personale, non
c'è più un dirigente della struttura finanziaria e sono stati
declassati a quadro due dirigenti, quindi con relativa riduzione di
indennità. Pertanto dei ragionamenti di ristrutturazione in tal
senso sono stati fatti, sono ragionamenti importanti all'interno di
una società, robusti, che hanno comportato anche dei risparmi
notevoli dal punto di vista delle indennità dei dirigenti. Per una
corretta ricostruzione, le dico semplicemente che anche questo
andrebbe ricordato.
Dal punto di vista degli introiti si possono dire molte cose.
Certamente ognuno di noi,
in primis
il sottoscritto, avrebbe
auspicato dei dati più significativi nella ripresa, però io credo
che una scommessa sta iniziando timidamente ad essere vinta, forse
più sul
resort
che sul casinò, e io vorrei che quest'aula si
ricordasse quando c'erano certi contratti del vuoto per pieno con
un valore di 22 miliardi di lire all'anno. Oggi timidamente - e
ringrazio il collega Guichardaz per la corretta ricostruzione - il
resort
, seppure con fatica, si afferma con un'entità sua, in
grado di avere una sua fisionomia, una sua clientela, al di là del
rapporto che ha con la casa da gioco circa l'ospitalità. C'è un
aumento del 30 percento di clientela anche straniera di anno in
anno sul
resort
. Vorremmo di più, certamente, ma i dati sono
questi. Solo sul 2016 - le è stato detto in Commissione - c'è un
aumento del 9 percento sulla clientela dell'hotel, a testimonianza
comunque di un
trend
che, sottolineo ancora, vorremmo tutti
più forte, ma è un trend di aumento di 500 mila euro di clientela
soltanto nel primo semestre del 2016. Collega Chatrian, su questo
aspetto i risparmi ottenuti sui costi non sono tutti esclusivamente
sul costo del personale: all'interno di questo ci sono dei tagli
sulla dirigenza, c'è un risparmio sul
marketing
, c'è un
risparmio su tutta una serie di voci che lei correttamente trova,
perché i bilanci li sa vedere e li studia. Chiedo semplicemente che
per una ricostruzione corretta si dia comunque atto anche di
questo.
Ringrazio per gli interventi fatti, e vorrei dire che a fianco
di una necessaria politica di contenimento dei costi si sta
lavorando, questo è l'
input
che la nuova dirigenza ha, si
lavora su un recupero di clientela: se da una parte si opera sul
contenimento dei costi, dall'altro si è lavorato e si sta lavorando
sul rimettere in moto i processi del giorno per giorno.
Collega Gerandin, mi spiace che lei definisca l'hotel una
struttura di cartongesso - ma è una sua opinione - perché lei fa
torto a un bene del quale credo la Valle d'Aosta possa essere
orgogliosa. Ha fatto bene il collega La Torre a citare come
un'azienda affermata a livello mondiale come la Mercedes, alla
quale credo non manchino occasioni di poter scegliere una località
a livello mondiale per presentare i suoi nuovi prodotti, abbia
scelto per più di due mesi il Resort di Saint-Vincent. Io credo che
di questo dovremmo essere fieri, pur con tutti i limiti, perché fa
bene alla comunità, fa bene alla Valle d'Aosta; ogni giorno c'erano
venticinque giornalisti che scrivevano di questa presentazione e
scrivevano anche della Valle d'Aosta. Non siamo qui a magnificare
oltremisura, dico semplicemente - e questo è attestato anche
giornalmente dai
report
che la clientela dà sull'hotel - che
l'hotel, rispetto alla situazione che abbiamo ereditato nel
2007/2008 quando ci si è trovati a pensare cosa fare, hotel che non
poteva più essere neanche aperto per i problemi che lei da
dirigente dei vigili del fuoco conosce, oggi è un
resort
di
lusso che la Valle d'Aosta può vantarsi di avere. Ribadisco: dal
mio punto di vista si sono fatti degli investimenti coraggiosi che
oggi iniziano a dare i loro frutti. Nel complesso, mi pare che ci
sia un'attività da parte della direzione che lavora a
trecentosessanta gradi, e oggi il dibattito, a mio modo di vedere,
riporta un ragionamento in prospettiva. Se posso - l'ho già detto,
ma voglio riaffermarlo - colgo la maturità di questo dibattito come
uno stimolo per il Governo regionale, per la maggioranza, e anche
per la dirigenza, a fare di più e meglio.
Ripeto, ma meglio di me lo farà credo il Presidente della
Regione: nel momento in cui abbiamo proposto un aggiornamento del
programma di legislatura abbiamo riaffermato il concetto che la
proprietà di quel bene "deve" rimanere pubblica - perché è un bene
del quale siamo fieri - e molto semplicemente ci apriamo a dei
ragionamenti supplementari. Pur riconoscendo il cambio di marcia,
l'inversione di tendenza che c'è stata e che c'è, pur riconoscendo
il buon operato di questa dirigenza, siamo coscienti che non è
immaginabile risanare in modo definitivo il resort con queste
percentuali di crescita, quindi bisogna immaginare tutte le
soluzioni, e in questo senso siamo disponibili a qualunque
ragionamento. Oggi bisogna pensare a tutte le soluzioni - chi ha
delle idee le esprima - circa la possibilità di migliorare in modo
definitivo e in modo strutturale gli incassi della casa da gioco e
del resort.
La scelta eventuale verso la privatizzazione - oggi sembra che
siamo innamorati di questo concetto - va fatta con enorme prudenza,
tenendo conto di scelte già fatte in passato che ci hanno portato a
gestire e a trovarci in certe situazioni che paghiamo ancora oggi,
poiché la gestione straordinaria rimane in piedi unicamente per
gestire il contenzioso con i Lefebvre, e sono passati vent'anni.
Sono in corso delle valutazioni, dei confronti, delle idee su cosa
è meglio fare per il resort al fine di dare un approccio di
prospettiva e non c'è nessuna decisione presa in una direzione
piuttosto che in un'altra.
Non ci ritroviamo pertanto nelle considerazioni poste in essere
nella risoluzione, perché riteniamo che sia una proposta
frammentaria che non fa parte di un ragionamento. Non ci ritroviamo
nella proposta di intervenire oggi sulla gestione esterna degli
asset
unicamente relativi alla ristorazione e
all'ospitalità, e pertanto ci asterremo.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
La relazione che l'Assessore ha fatto
oggi credo abbia dato spunti per una ampia discussione sul tema
"casinò". Le relazioni sul bilancio le abbiamo avute tutti gli anni
e, se andate a vedere, in genere quando facevamo questa relazione
c'era un confronto con gli altri casinò, cosa che quest'anno non è
emersa per motivi evidenti, perché i confronti con gli altri è
meglio non guardarli. Noi sappiamo che tutti gli altri casinò hanno
cercato di sviscerare le modalità con cui riposizionarsi, rivedere
la struttura, vendere, dare in gestione: ad oggi non ci sono ancora
state soluzioni.
In merito alla discussione sul Casinò di Saint-Vincent,
ricordava giustamente l'Assessore che noi ci siamo trovati ad un
punto in cui la struttura non era più gestibile, anche dal punto di
vista fisico. La logica portava a dire di chiuderlo per un certo
periodo, fare i progetti e prenderlo in carico da parte della
Regione carico dopo averlo acquistato, con tutte le polemiche che
ci sono state e quanto è stato detto sul valore e sul controvalore.
Dato per acquisito che era di proprietà regionale, noi avevamo la
scelta di chiudere il casinò, perché per ristrutturare l'immobile
devi chiuderlo, dopodiché, sulla base di progetti, fare gli appalti
e andare a vedere come parte pubblica quando saremmo riusciti.
Noi ci stiamo accorgendo adesso che sugli appalti che facciamo a
livello regionale i tempi sono biblici, e anche nei Comuni è così:
per fare un piazzale ci vogliono sedici anni, per fare una scuola
ce ne vogliono dieci, e così via. Il progetto è stato visto e
approvato nei dettagli, la ristrutturazione del casinò era
indispensabile. Qualcuno ha chiesto come mai: era indispensabile
sennò si chiudeva. Mi spiace che qualcuno torni a dire che queste
cose che abbiamo fatto sono degli sprechi. Ma vi rendete conto che
non si poteva nemmeno più avere l'agibilità? L'Hotel Billia era
inservibile! È stato detto proprio così, avete fatto gli
immobiliaristi! Per rifare una struttura cosa dovevamo fare? A
parte che non l'abbiamo rifatta noi come Regione, e ripeto per
fortuna, perché in tre anni sono stati effettuati i lavori senza
chiudere il casinò, anche se in quel periodo, si è detto
giustamente, ci sono state alcune ricadute negative nella gestione
che giustificavano questo approccio.
Oggi noi abbiamo una struttura sia come casinò che come Hotel
Billia Resort, che credo di invidiano e la prova ne sono tutti gli
attestati prodotti nell'ambito delle sale giochi e del casinò. Come
dicevo, se avessimo rifatto tale struttura come parte pubblica non
avremmo avuto i soldi, la Regione avrebbe dovuto fare un mutuo e
ogni anno l'ammortamento della spesa dei 100 milioni (100 milioni
più o meno). Tutto questo all'inizio è stato fatto utilizzando i
fondi, più di 20 milioni, che il casinò aveva di riserva quando è
partito. Dopodiché chiaramente si è dovuti ricorrere a dei prestiti
bancari per coprire i restanti 80 milioni, che continua a pagare
come investimento la
Casino
. Noi abbiamo fatto a questo
punto quel prestito che, rapportato all'impegno, è un quinto. Tutti
questi calcoli noi non li detraiamo mai dalla gestione casinò, ma
l'impatto del Resort, l'impatto negativo dell'albergo in tutti
questi anni - lo ha ricordato adesso l'Assessore - è sceso dai 22
miloni in giù. Questo era l'assetto del Resort/Casinò.
Noi oggi siamo sicuramente in un'inversione di tendenza molto
positiva, è iniziata appena adesso, non da dieci anni. La parte
alberghiera ha dovuto fare comunque un rilancio che ci porterà,
come speriamo, non solo un beneficio collegato con il casinò. Si
diceva: è il casinò che deve trainare l'albergo o viceversa? Io
credo che l'albergo abbia una sua strutturazione positiva che può
già di per sé fare da traino e soprattutto è efficiente nel momento
in cui coloro che vengono al casinò si trovano bene nell'albergo e
quindi sono soddisfatti anche della parte alloggiativa. Questo è il
contesto in cui si pone il discorso. Tutto ciò ha portato oggi ad
una riduzione della perdita, che solo fino all'anno scorso era di
7/9 milioni mentre quest'anno è molto ridotta, l'avete visto, e
viene ad incidere sul discorso dell'insieme del casinò. Però
attenzione, questa è la parte alberghiera su cui abbiamo speso
allora centinaia di miliardi di lire e adesso di milioni di euro,
molto ridotti, e che, con la gestione che si vuole portare avanti,
consente un alleggerimento del peso del risultato della
Casino
, poiché non è scorporata nel suo insieme.
L'altro aspetto sottolineato - e io non entro nel merito - è il
discorso del personale. Sicuramente anche sul personale c'è stata
una discussione molto accesa che ha portato, nell'esercizio
ricordato, per sei mesi ad avere di nuovo una "ricaduta della
spesa" molto alta, perché l'accordo è terminato a luglio e in sei
mesi si è ritornati alla quota di prima (questo bisogna
segnalarlo), comportando quindi una spesa aggiuntiva di 4 milioni.
Se togliamo già quei 4 milioni, vi renderete conto che il discorso
cambia molto: raddoppia l'utile, la differenza che ci sarebbe stata
nel riscontro del casinò nel suo insieme. Questi sono i dati che
dobbiamo considerare, sennò non andiamo da nessuna parte, ma non
sono emerse queste cose! Sono state spiegate, però si torna a dire
di andar a vedere il discorso fiscale. Per carità, quattro anni
prima, nove anni prima... il problema è anche collegato al fatto
che quando abbiamo guardato i quattro anni c'era una situazione che
non aveva ancora l'andamento positivo che ha permesso di dire che
il risultato lo si può anche spostare perché c'è. Tutte queste
valutazioni sono pertanto molto positive.
Credo che oggi noi dobbiamo tenere conto di quello che abbiamo
scritto nell'accordo di programma e, quando l'abbiamo presentato,
questo accordo è stato preso così: noi abbiamo scritto "Gestione
Casinò: - voglio rileggerlo per chiarezza - mantenimento della
proprietà pubblica con valutazione di un modello di gestione
privata iniziando dal Grand Hotel Billia". Siamo stati pertanto
molto chiari su cosa stiamo lavorando, non su cosa si lavorerà;
stiamo già lavorando in tal senso. Noi riteniamo che questa dizione
che abbiamo proposto, secondo me chiarissima, dice l'andamento che
noi abbiamo voluto dare a questi mesi di lavoro, che noi intendiamo
utilizzare per approfondire queste tematiche. Non ci siamo
nascosti, questo l'abbiamo messo nel programma, però è stato quasi
sottovalutato o non valutato attentamente, perché sembrava quasi
una banalità. Adesso abbiamo dei riscontri che vanno in una certa
direzione, ma chiaramente è parziale rispetto al discorso generale
che intendiamo portare avanti.
In conclusione i tre cardini erano: la struttura con albergo e
casinò, il discorso del personale e il discorso dei giochi. Sui
giochi, sicuramente la parte impegnativa, il lavoro svolto dal
nuovo amministratore è stato importante e sta dando dei risultati,
c'era l'esigenza di una ristrutturazione. Oggi noi abbiamo
sicuramente l'esigenza sostanziale di insistere su questi tre punti
e sulla valorizzazione positiva di un investimento forte ma
indispensabile per arrivare ad una decisione che sicuramente sarà
premiante. Se noi avessimo tolto l'investimento da tutto questo, e
quindi l'investimento fosse stato ammortizzato dalla Regione,
chiaramente il discorso sul casinò si ridurrebbe alla gestione del
casinò, come dovrebbe essere, e cambierebbero anche i dati, ma
questo a mio avviso non viene valutato attentamente e non è stato
detto da nessuno. Invece si dice: perché avete dato 20 milioni alla
Casino
, trovate i soldi per il casinò e non li trovate per
altro? Ma noi dovevamo trovarli per l'investimento nel suo insieme
e allora questa era una difficoltà, per cui è stato fatto
direttamente dalla gestione casinò con i risultati positivi che vi
sono stati in termini di tempi e di non interruzione dei lavori
della
Casino
. Noi riteniamo che questo rapporto fatto oggi
sia molto franco e credibile, che dia delle possibilità di operare
in maniera anche valida, soprattutto in termini di tempo ristretti,
e che possa dare un rilancio della casa da gioco, tenendo conto dei
principi che sono stati affermati e delle prospettive che noi
riteniamo di dover inserire anche in ambito internazionale.
In ambito internazionale io non banalizzerei il discorso fatto
dal Consigliere La Torre sui tre aeroporti: guardando la geografia,
la posizione della nostra regione, il raccordo con i tre aeroporti
è una realtà che non sfugge a coloro che vengono in Valle d'Aosta.
Si tratta di uno degli aspetti tenuto in debita considerazione, non
abbastanza valorizzato, ma che sicuramente porta a quelle due ore,
due ore e mezza di viaggio che, per chi viaggia, sono una banalità
(prima per venire da Milano a Courmayeur se ne impiegavano molte di
più). Il discorso degli aeroporti, il discorso della posizione
della Valle deve essere ed è uno dei punti a cui noi facciamo
riferimento per il rilancio della Valle d'Aosta, che credo sia
condiviso; questo poi si innesta in tutti gli altri discorsi, che
vanno nella logica già più volte auspicata.
Quello che voglio dire è che non ci siamo presentati qui né con
toni trionfalistici, né dicendo che abbiamo trovato la soluzione,
la chiavetta da girare per cui con un programma nuovo, digito e
sono a posto; è un programma difficile, che ha comportato e
comporterà sacrifici un po' per tutti, che però ha un forte rilievo
e delle prospettive innovative in cui noi crediamo e che pertanto
vogliamo valorizzare in questi mesi.
Presidente -
Il Consiglio prende atto della relazione
annuale sull'andamento della gestione del Casinò.
Apro adesso la discussione sulla risoluzione presentata dai
gruppi ALPE e Movimento Cinque Stelle. Ha chiesto la parola il
Consigliere Chatrian, ne ha facoltà.
Chatrian (ALPE) -
Tre precisazioni per chi ci ascolta,
perché altrimenti sembra un dibattito tra sordi e gli elementi
posti in essere nel precedente intervento non sono del
sottoscritto, ma di chi invece amministra questa casa da gioco
pubblica. Nel precedente intervento ho detto che le riduzioni
principali per quanto riguarda i costi sul 2016 sono dettate da una
voce che è il costo del personale; sono andato a riprendermi cosa è
stato detto dall'amministratore: l'82 percento della riduzione dei
costi dei primi sei mesi è imputabile a quella voce. Il Consigliere
Chatrian non dà quindi dei numeri, ma fa una considerazione dal
punto di vista generale: il grosso lavoro, la grossa riduzione dei
costi è imputata alla riduzione del personale.
Seconda considerazione: io penso che noi abbiamo un ruolo
politico. Poc'anzi il collega Perron ci riprendeva praticamente sul
fatto che abbiamo fatto degli interventi di natura politica, ma mi
sembra che li facciano gli altri nominati: una società totalmente
pubblica ha nominato dei dirigenti, dei direttori della
governance
, e io penso che qua dentro dobbiamo fare
l'analisi, il confronto di natura più politica su dove si vuole
portare questa casa da gioco e quali sono le criticità.
La terza considerazione è sull'operazione verità. Certe cose non
sono state evidenziate dal nostro gruppo perché sono di dominio
pubblico, e l'Assessore le ha poi ben spiegate, non dobbiamo
ripetere cosa è stato fatto dal punto di vista contabile di
bilancio. Io penso che noi, avendo un altro ruolo, dobbiamo
preoccuparci di spiegare ai cittadini valdostani quanto è ampio il
buco nero; che poi certe cose siano state fatte perché,
obtorto
collo
, obbligati, questa è ancora un'altra considerazione.
Vengo alla risoluzione che abbiamo presentato come gruppo ALPE
insieme al collega Cognetta. Dopo la discussione di oggi, e
soprattutto dopo quella di martedì in Commissione, abbiamo voluto
provare a fare un passo in più, perché oggi si è detto che bisogna
trovare altre strade, altrimenti comunque un altr'anno saremo in
questa sede a parlare di un altro buco del 2016: di 10, di 11 o di
9 milioni, ma sempre buco è, dovuto in parte anche agli
ammortamenti, ma siamo consci e conosciamo il bilancio della casa
da gioco.
Il nostro gruppo, da qualche anno, oltretutto già attraverso
altri dibattiti in quest'aula, aveva cercato con il collega Perron
di stimolare la grossa difficoltà legata alla gestione dei due
hotel nella parte dei ristoranti, legata al fatto che il margine
operativo lordo, cioè la differenza tra costi e ricavi, è
altissima. Lasciando da parte gli ammortamenti, è molto negativa -
non sono andato fuori dal seminato, mi sembra - ed è talmente
negativa che in diverse iniziative e anche risoluzioni abbiamo
detto che nessuno ha la bacchetta magica e che noi siamo gli ultimi
ad averla, consci di cercare di reperire delle strade diverse. Dopo
la discussione avvenuta in aula, anche con diversi colleghi di
maggioranza, che sono intervenuti dicendo che qui bisogna trovare
altre soluzioni sennò fra un anno saremo qui a discutere sul fatto
che il buco nero non sarà di 19 ma di 14, abbiamo pensato di
tradurre in concreto le azioni da mettere in campo. Abbiamo
pertanto presentato questa risoluzione che chiede al Consiglio
regionale, alla maggioranza, al nuovo progetto politico che oggi
abbiamo sentito particolarmente motivato su questo dossier da
affrontare, di trovare soluzioni alternative e di porre in atto
ogni azione necessaria al fine di valutare la gestione esterna
degli
asset
relativi alla ristorazione e all'ospitalità,
cominciando a rilevare gli interessi degli attori locali - vuol
dire che, dal punto di vista immobiliare, la proprietà rimane
completamente all'interno della stessa società, pubblica - e di
cercare di porre in atto delle azioni/soluzioni per conferire la
gestione deficitaria degli alberghi e dei ristoranti. Alcuni
colleghi, con i loro interventi, ci hanno spiegato prima che non
deve essere il pubblico a fare il ristoratore piuttosto che
l'
hôtelier
, e ci sembrava interessante iniziare a mettere un
piccolo tassello se c'è veramente la volontà.
Questa mattina il collega Perron ha detto diverse volte che se
ci sono delle idee e delle proposte sono ben accette; ci sembrava,
dato che il pubblico e la politica parlano tramite atti, che questo
poteva essere un primo passaggio, ma ce ne meravigliamo subito, al
primo passaggio che presentiamo oggi, perché la risposta del
collega Perron è: per adesso non ci trovate d'accordo e ci
asterremo su questa vostra proposta. È sintomatica la schizofrenia
politica, dove da una parte si parla di perdite d'esercizio
elevatissime, soprattutto su questo. La pensiamo in maniera
diversa, Presidente Rollandin, su questo tema in particolare da
diversi anni abbiamo idee diverse da mettere in campo, ma è un
peccato dal punto di vista politico, dopo una discussione di una
mezza mattinata; ci sembrava potesse aiutare quest'aula a fare
quantomeno una scelta e ad esplorare se all'interno degli attori
locali c'è interesse, ci sono cordate, possibilità per poter dare
corso a quel delta che è il più deficitario. Lo diceva molto bene
il Presidente Rollandin: non sono sufficienti i dati che il collega
Perron ci ha dato del più 9 percento sui ricavi lordi, il margine
operativo lordo senza gli ammortamenti sull'unità
asset
Grand Hotel Billia è molto negativo, e lo sappiamo tutti!
Noi riteniamo questa proposta il primo passo per poter uscire
dal guado e per calmierare e ridimensionare quello che è
sicuramente un buco troppo pesante per le casse pubbliche, un pozzo
di San Patrizio che, anche se qualcosa è stato fatto, non è ancora
sufficiente, tant'è vero che questo non siamo noi a dirlo, sono i
risultati ad essere molto crudi e molto reali in questo caso.
Questa è la proposta che facciamo al Consiglio con il collega
Cognetta: iniziare a mettere un primo tassello per trovare
soluzioni alternative e azioni da mettere in campo, altrimenti il
resto è fuffa totale.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Solo per aggiungere qualche parola a
quanto già detto dal collega Chatrian. Se e quando si fanno delle
proposte, a chiacchiere siamo tutti d'accordo che bisogna trovare
delle soluzioni, e per trovare delle soluzioni io credo che
andrebbero prima fatti dei ragionamenti, bisognerebbe mettersi lì,
guardare quali sono le situazioni, capire, avere dei dati,
dopodiché fare delle scelte. Dicevo, se quando viene proposto di
fare un semplice lavoro di valutazione anche questo non viene
accolto, è perché io ritengo che la vostra gestione politica di
questo problema debba essere esclusivamente prima data a poche
persone che poi verranno in aula, ci butteranno sul tavolo le
soluzioni già prese sulla base di valutazioni a noi sconosciute, e
noi a quel punto dovremo fare sempre il discorso che a noi non va
bene, c'è quel problema, c'è quell'altro problema, perché di fatto
le valutazioni non sono condivise, perché di fatto il semplice
lavorare per trovare una soluzione e mettersi d'accordo sui dati
che si hanno a disposizione non viene fatto in maniera trasparente
e coerente.
Io penso che alla fine sia solo una questione di opportunità
politica la vostra: non volete in nessuna maniera darci l'aggio di
avere avuto un'idea discreta e se ne può parlare; probabilmente lo
farete questo discorso, ma non ci volete dare la paternità
dell'idea. Giusto, perché d'altronde è anche in questo che si
estrinseca il potere; il potere va in qualche modo sempre imposto
e, di conseguenza, anche quando arriva una sollecitazione furba
bisogna dire che l'ho avuta io che sono al potere e non chi la
propone. Alla fine a me sinceramente chi abbia la paternità della
cosa interessa molto poco; c'è un detto che dice che se si
condivide un'idea non è che si rinuncia a qualcosa, ma l'idea
diventa ancora più grande, quindi l'importante è che la facciate la
cosa, al di là di ciò che voterete qui. Se poi vorrete in qualche
modo anche renderci edotti di ciò che verrà fuori magari ci farebbe
piacere, perché poi potrebbe succedere che qualcuno mostra
interessa interesse verso gli
asset
, però a voi non va bene
chi è, e quindi entreremmo in altri tipi di discussione sicuramente
in futuro, oppure dovreste trovare voi la persona giusta, che è
ancora peggio.
Mi dispiace che vi asteniate, anche lì vuol dire che non siete
contrari ma non siete neanche a favore: è proprio la mossa che
state facendo che fa acqua da tutte le parti.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Grazie collega Cognetta, abbiamo capito
che è contro solo la caccia. Per ribadire che l'idea probabilmente
è stata sottovalutata nei ventisette punti presentati, ma è scritta
e fa piacere che oggi venga ricordata. Si inizia un percorso,
questo è un documento che dà ancora più forza, perché i gruppi di
opposizione evidentemente sollecitano; a partire da una certa
direzione ci sarà un percorso che il Governo regionale farà in
accordo con il Consiglio, soprattutto con il territorio, ecco
perché ci si dimentica che ci sono degli amministratori locali che
fanno parte di questa partita, che rappresentano i movimenti qui
presenti e che, in una partita così grossa, non possono essere
saltati con un passaggio veloce: questa mattina siamo passati alla
velocità della luce dalla critica al bilancio alla
privatizzazione.
La risoluzione non toglie e non aggiunge niente all'obiettivo
politico che abbiamo annunciato un mese fa e che siamo oggi qua a
documentare con le nostre parole, quindi nei prossimi mesi si andrà
in questa direzione ed è evidente che noi cercheremo di creare le
condizioni perché il percorso di collaborazione vada fuori anche
dall'Assemblea, coinvolga gli attori del territorio, coinvolga gli
amministratori del territorio e si faccia un ragionamento serio,
concreto, rapido, perché non possiamo trascinare questa discussione
all'infinito e poi si possa tracciare insieme una decisione
finale.
Ringrazio quindi il Governo per aver voluto, con questa presa
d'atto, dare da subito valore ad una parte di programma al quale
teniamo in maniera particolare, perché non è neanche corretto
continuare a mettere il casinò contro la comunità, non è corretto
continuare a mettere il personale del casinò contro la comunità. Il
casinò ha dato, per un periodo ha ricevuto, la comunità in qualche
maniera deve trovare di nuovo l'equilibrio nel valutare questa
azienda. Questa azienda, se c'è un percorso corretto da parte di
tutti, può trovare di nuovo un percorso di crescita; dobbiamo
smetterla di vedere in quell'ambiente l'unico ambiente di
contrapposizione nostra politica, e io spero che questo percorso ci
porterà in quella direzione.
Presidente -
Ha chiesto la parola la collega Certan, ne
ha facoltà.
Certan (ALPE) -
Abbiamo preso atto oggi che nei
ventisette punti c'era già questo passaggio che avevate in qualche
modo concordato come maggioranza
in progress
.
Quando interviene il collega La Torre bisogna sempre prestare
molta attenzione, perché generalmente lui sa cogliere nelle
discussioni sempre dei punti molto sottili, ma molto profondi e
importanti, e quando ci racconta della geografia della Valle
d'Aosta e di come è posizionata credo che lo faccia anche da un
punto di vista politico. Noi quindi oggi prendiamo atto - ce lo
avete confermato, ce lo ha confermato adesso anche il collega
Bertschy - che questo passaggio della nostra risoluzione era già
presente nei ventisette punti, e voi siete d'accordo, però vi
astenete; vi astenete perché non è stata fatta una valutazione
probabilmente così lodevole della relazione come vi sareste
aspettati.
Presidente Rollandin, lei è sempre molto abile nel portare fuori
strada la discussione! Quando noi entriamo nei dettagli anche di
spesa, lei ci dice che quest'anno non abbiamo preso in
considerazione gli altri casinò; nei prossimi Consigli si potrà
fare, non c'è nessun problema. Poi ci racconta dei 100 milioni di
euro spesi per la ristrutturazione, sulla quale credo noi non
avessimo mai detto che non era opportuna, ma forse non erano
opportuni i 100 milioni buttati o, come qualcuno ha ricordato, i
100 milioni trasformati in cartongesso; forse è stato eccessivo, ma
rendeva bene l'idea. Comunque non vogliamo fare gli immobiliaristi,
né gli albergatori, ma crediamo di aver spiegato bene oggi alcuni
passaggi che chiaramente voi non accettate.
È interessante il passaggio che lei ha fatto: ci invidiano
tanto, Presidente, e sarebbe anche interessante che lei ci facesse
un elenco di chi ci invidia tanto, sicuramente ci invidiano la
nostra regione, questo sì, ma è più invidia per il nostro
territorio che non per la nostra gestione ultimamente. Ci invidiano
talmente tanto che non possiamo proprio dire che il casinò sia
vuoto, ma spesso è frequentato purtroppo quasi solo dal personale.
Lei è abilissimo, in patois potremmo dire:
fére vére blan pe
nèire
[traduzione dal patois: far vedere il bianco come
nero].
Noi continueremo a dire e a leggere realmente, soprattutto per i
cittadini, perché nessuno mette una comunità contro un casinò o un
casinò contro la comunità, ma sicuramente continueremo a spiegare e
ad esporre il nostro punto di vista, anche perché siamo stati
sempre i primi ad enunciare le grandi potenzialità della Valle
d'Aosta e conosciamo bene la geografia della Valle d'Aosta; non
abbiamo scoperto oggi dov'è Ginevra, non abbiamo scoperto oggi che
tra Ginevra e la Valle d'Aosta c'è un tunnel che non è così banale
e indifferente. Poi, certo, c'è sempre l'aereo da Ginevra di nuovo
a Milano e a Torino, poi magari fra qualche mese scopriremo anche
che potremmo usare di nuovo il Corrado Gex, tanto comunque sia si
cambiano le carte a piacimento. Noi prendiamo atto che siete
d'accordo, l'avete già messo questo punto della risoluzione...
Presidente -
Chiederei un po' di silenzio, per
favore.
... noi comunque parliamo alle persone che ci ascoltano,
sicuramente non ad una Giunta che ci deride e spesso ride su quanto
noi diciamo, quindi non è un problema. Nulla è cambiato, noi
parliamo alle persone che ci ascoltano e lasciamo agli atti; poi,
anche se non saremo proprio perfettissimi negli interventi come gli
Assessori, noi siamo umili e continuiamo.
Dicevo, il nostro ordine del giorno riprende un punto già messo
nel vostro programma
in progress
, quel "programma Vangelo"
che è stato fatto un mese fa, però vi astenete in questa votazione.
Ne prendiamo atto!
Presidente -
Non ci sono altre richieste di intervento.
La discussione generale è chiusa. Ha chiesto la parola il
Consigliere Gerandin per dichiarazione di voto, ne ha facoltà.
Gerandin (UVP) -
Mi asterrò su questa risoluzione e
volevo motivarlo.
Io penso che quanto scritto in questa risoluzione non solo sia
condivisibile, ma auspicabile, però non è mia abitudine votare o
comunque andare verso obiettivi che a mio parere sono difficilmente
attuabili. Mi spiego molto rapidamente: in questo momento la
situazione economica dell'attività alberghiera è, a mio modesto
parere, una situazione che, se scorporata dall'attività generale
della casa da gioco, anche se messa sul mercato, probabilmente non
avrebbe possibilità di avere una clientela appetibile, o comunque
degli operatori che possano prendere in mano questa situazione. Lo
dico perché in questo momento è una società che incassa 4,5 milioni
di euro all'anno, pur con un rilancio; come è stato detto,
quest'anno arriveremo a 5 e qualcosa, però abbiamo un costo di
personale che è quasi di 8 milioni. Qualunque analisi di mercato,
su una gestione di carattere privatistico, indica come il costo del
personale non debba incidere più del 40 percento per essere una
gestione che possa essere sostenibile. Ora noi siamo ad un costo
del 180 percento, pertanto io non mi sento in questo momento di
scorporare la gestione della struttura alberghiera da un
ragionamento complessivo. Mi auguro veramente che il futuro sia
quello di avere coraggio e arrivare ad una gestione di carattere
privatistico, ma che sia una gestione globale, anche perché,
forzando la mano in questo momento, probabilmente andremmo a creare
un forte disagio occupazionale perché ci sono comunque delle
persone occupate. Vista in un contesto di carattere generale
probabilmente è un'operazione sostenibile, ma scorporata a mio
parere non è sostenibile, pertanto mi asterrò.
Presidente -
Non ci sono altri interventi. Metto in
votazione la risoluzione. Dichiaro aperta la votazione.
Presenti: 33
Votanti           
: 6
Favorevoli: 6
Astenuti: 27 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Gerandin, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Perron, Restano, Rini, Rollandin, Rosset, Testolin, Viérin
L., Viérin M.)
Il Consiglio non approva.
