Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2234 del 25 settembre 1986 - Resoconto
OGGETTO N. 2234/VIII - DIBATTITO SUL FINANZIAMENTO ALLE
SCUOLE PRIVATE. (Approvazione di ordine del giorno).
PRESIDENTE
: Come da intesa raggiunta stamani nella
riunione antimeridiana, si passa alla discussione degli oggetti nn.
44 e 45.
Ha chiesto di parlare il Presidente della Giunta, ne ha
facoltà.
ROLLANDIN
- (U.V.): Le projet de loi que nous sommes en
train de discuter, a été présenté de la part de la Junte régionale
et vient à la suite de toute une série d'analyses qui ont été
faites de la part des différents organes compétents.
Je vais l'illustrer très brièvement, étant donné que c'est une
loi de compétence soit de l'Instruction Publique que de
l'Assessorat aux Finances, étant la loi surtout un financement des
écoles privées.
La proposition a comme annexe une relation assez claire, mais
qui n'explique pas le choix qui est de la majorité.
Je rappelle au Conseil que cette proposition de loi avait déjà
été présentée à la veille des vacances et à ce moment-là on avait
trouvé un accord sur sa présentation à la première séance du
Conseil régional. Par conséquent il est tout à fait normal que l'on
porte en discussion le projet dans la séance d'aujourd'hui.
Le projet prévoit qu'il y ait une intervention pour les
instituts et les personnes morales auxquelles il a été délégué le
fonctionnement des écoles.
Je crois que le débat qui est en train de se faire un peu
partout dans les différentes Régions, a déjà donné une indication
de l'attitude vis-à-vis des écoles qui ne sont pas gérées ou
directement par l'Administration régionale, comme dans notre cas,
ou bien par l'Etat.
La loi que nous sommes en train d'examiner dans l'article
premier rappelle quels sont les domaines dans les quels nous
retenons d'intervenir; en effet l'article 1 dit: "La Regione valle
d'Aosta nell'ambito dei principi costituzionali del diritto allo
studio e della libera scelta educativa da parte dei genitori,
riconoscendo la funzione sociale educativa e di concorso alla
realizzazione, in armonia con i principi dello Statuto Speciale,
del servizio di educazione scolastica svolta da scuole, istituti ed
enti morali, concorre al loro funzionamento con la concessione di
contributi a carico del bilancio regionale secondo apposite
convenzioni".
Le contenu de cet article reprend les raisons qui sont à la base
du choix de ce financement. En réaffirmant le respect de la liberté
de fréquenter les différentes écoles, on prévoit d'intervenir aussi
du point de vue financier.
Cela ce n'est pas une nouveauté: jusqu'à présent il y a déjà le
financement des écoles privées. Dans cette loi on va continuer un
discours, qui avait déjà été entamé, pour apporter des
améliorations par rapport à l'ensemble des activités, dont la liste
suit à l'art. 2.
A l'art. 2 on établit que "Le convenzioni di cui all'articolo
precedente devono prevedere: a) l'utilizzo del contributo; b) i
criteri per la determinazione del contributo; c) l'entità del
contributo; d) le modalità di erogazione del contributo; e) la
disciplina delle assunzioni del personale insegnante; f) e forme di
collaborazione e partecipazione ai compiti e funzioni esercitate
dalla Regione; g) il riconoscimento della parificazione ove
previsto".
Dans cet article on a indiqué toute une série de possibilités de
contrôle de la part de l'Administration régionale. En effet s'il y
a des subventions, c'est tout à fait normal qu'il y ait la
possibilité de voir de quelle façon l'argent que l'Administration
régionale va allouer aux différents instituts, est utilisé
vis-à-vis des familles et notamment des étudiants.
Les subventions principales sont destinées aux écoles
maternelles et aux écoles du premier degré, et je crois que là le
règlement, qui a déjà été discuté avec les différentes Associations
et avec les forces syndicales, prévoit que la participation de
l'Administration régionale soit portée à un chiffre plus élevé
vis-à-vis de la contribution actuelle.
On a envisagé d'intervenir, à travers la convention qui devait
être examinée par la Junte régionale sur proposition de l'Assesseur
compétent, avec une contribution de 100% de l'indemnité prévue pour
les écoles dont on vient de parler, tandis que jusqu'à présent la
contribution régionale était de 70%.
La loi prévoit qu'il y ait cette intervention a partir de
l'année 1986, par la suite pour les années suivantes. Il faut
reconnaître que certaines écoles ont des mérites historiques pour
l'activité qu'ils ont déployée en faveur des jeunes dans notre
Vallée; il y a là une attitude qui est partagée. Je sais que la
plupart des critiques vont dans un sens qui est très simple:
pourquoi faut-il donner de l'argent à ces instituts, étant donné
qu'il y a l'école publique qui peut très bien se substituer aux
instituts privés?
Cependant la loi porte sur la volonté de ne pas envisager une
concurrence là où il y a la présence d'instituts qui ont déjà une
activité et qui veulent la maintenir, et donc de prévoir qu'il y
ait de la part de l'Administration régionale cette
contribution.
A l'art. 1 on reconnaît aux parents d'élèves la liberté de
choisir un certain type d'école plutôt qu'un autre. Les frais sont
les mêmes pour ce qui est des salaires et je crois que là l'unique
différence substantielle c'est dans le choix de la liste des
instituteurs. A cet égard on a prévu une épreuve de sélection de la
part des différents instituts qui peuvent donner certaines règles,
étant donné que de l'autre côté l'Administration régionale va
demander aux instituteurs de suivre d'autres lignes de conduite que
l'Administration régionale même donnera dans tous les différents
domaines. Il est requise la connaissance de la langue française
comme dans les autres écoles, en outre la méthode à suivre doit
être la même soit dans les instituts privées que dans les écoles
publiques.
Entre les deux systèmes, public et privé, il y a une comparaison
qui pourrait être même stimulante vis-à-vis de ceux qui fréquentent
les écoles publiques. Je crois que c'est une proposition qui va
dans la direction que dans d'autres occasions on a déjà indiquée,
c'est-à-dire de permettre un peu partout la liberté de choisir;
donc je ne vois pas pourquoi, même dans le domaine de l'instruction
dans les deux degrés que nous avons, ce serait impossible pour
l'Administration régionale d'allouer des sommes à ces
instituts.
Le problème dont j'ai déjà parlé, du choix des enseignants,
c'est dû au fait que notamment les écoles catholiques, comme toutes
les autres écoles, ont une certaine adresse; là les parents ont
l'alternative de l'école laïque. Cela n'empêche que l'on partage
l'intention de l'Administration régionale de contribuer au soutien
de ces écoles.
On ne veut pas prévoir (je crois que c'est la question posée par
la motion) de nouvelles écoles, là où ils existent déjà des
instituts privés, car ce serait une dépense inutile a ce point. Si
par hasard il devait se passer que les uns renoncent, à ce
moment-là on peut très bien envisager qu'une école publique va se
substituer tout naturellement à l'école privée.
Les forces de la majorité ont discuté la loi et il est ressorti
de ce débat que pas tout le monde est d'accord sur cette solution;
quand même dans son ensemble les forces de la majorité ont dressé
ce projet de loi qu'on va soumettre à l'attention du Conseil.
PRESIDENTE
: È aperta la discussione generale.
Ha chiesto di parlare il Consigliere Ricco, ne ha facoltà.
RICCO - (D.C.):
Amici Consiglieri, il disegno di legge in
esame fa propri i risultati di un dibattito politico-culturale che
a livello europeo, nazionale e locale ha visto - e vede tuttora -
discutere da contrapposte posizioni ed esigenze, forze sociali,
politiche, laiche, confessionali.
Non va sottaciuto, infatti, che tale disegno di legge nasce
dalla proposta di genitori delle scuole materne ed elementari
cattoliche della Regione, i quali, per oltre un anno, hanno
discusso ed approfondito le problematiche del diritto allo studio,
della libertà di educazione, del significato di scuola statale in
contrapposizione a scuola privata, del valore sociale e del ruolo
che la scuola non statale ha avuto ed ha nell'ambito della nostra
comunità valdostana.
Il fatto, poi, che trattasi di genitori i cui figli frequentano
le scuole cattoliche, non deve indurre a credere, peraltro, che
trattasi di una proposta collocabile tout-court nell'area delle
forze politiche che a tale orientamento si ispirano, essendo noto
che tali scuole, come è giusto, sono aperte a tutti,
indipendentemente dall'ideologia seguita dalle famiglie, cioè
proprio secondo un principio di esercizio di funzione pubblica cui
va dato il necessario risalto per comprendere il disegno di legge
in esame.
Per quanto sopra, pertanto, non vi è dubbio che costituisce
dovere di questo Consiglio farsi carico di tali problematiche che
nascono da una volontà popolare ampia e che richiedono, in
proposito, adeguate ed idonee soluzioni.
Vi è da chiedersi, anzi, tenuto conto del ritardo con cui tali
problematiche approdano in Consiglio regionale, se non vi sia in
materia una carenza di tempestiva attenzione e di adesione alle
esigenze sentite dalla nostra comunità
D'altra parte, però, va anche ricordato che il tema trattato non
costituisce novità, visto che già nel 1977 questo Consiglio approvò
ad unanimità le modalità ed i criteri per la erogazione dei
contributi annuali a favore delle scuole materne private.
Né vanno dimenticate le convenzioni con le scuole elementari
stipulate dalla Giunti regionale a decorrere dall'anno 1983.
Esistono, pertanto, a livello regionale precedenti nella materia
le cui motivazioni, tuttavia, vanno rilette ed approfondite alla
luce sia delle indicazioni che il dibattito politico culturale
sopracitato ha prodotto, sia tenuti conto dell'esigenza di dare
attuazione a principi costituzionali al di fuori delle sterili
contrapposizioni fra pubblico e privato, fra educazione laica ed
educazione confessionale, il cui prezzo è pagato dai cittadini in
termini di affievolimento o annullamento dalla libertà di educare i
propri figli con costi aggiuntivi in contraddizione con la gratuità
della scuola dell'obbligo.
Tali motivazioni, peraltro, sono facilmente intuibili dal testo
dell'art. 1 de disegno di legge che costituisce il fondamento di
tutta la nostra legge.
Due, infatti, sono i punti sui quali va richiamata l'attenzione:
il primo è il riconoscimento della funzione sociale educativa
svolta dalla scuola non statale, secondo un concetto di esercizio
di funzione pubblica da parte di tale scuola che supera la
contrapposizione fra scuola statale e scuola privata e garantisce
l'eguaglianza dei cittadini nel diritto di libertà di educazione
dei propri figli.
Il secondo è il superamento della logica del contributo
assistenziale attraverso lo strumento della convenzione che,
costituendo momento di integrazione della scuola non statale con
quella pubblica, comporta ovviamente necessità di finanziamento del
servizio svolto.
Non, quindi, un mero onere a carico della Regione, ma pagamento
del corrispettivo di un servizio del quale se ne riconosca la
necessità, così come avviene in altri settori della vita pubblica
della Regione o dello Stato.
In tale senso va letto ed interpretato il disegno di legge in
esame, secondo un concetto che privilegia più le esigenze della
società che quelle dello Stato, e che proietta la Regione fra le
realtà più avanzate nel campo della realizzazione dei diritti
civili e dell'impegno nel funzionamento della macchina
pubblica.
A tali due motivi fondamentali va aggiunta, inoltre, la non
secondaria esigenza che tali scuole, per le difficoltà economiche
che attraversano, non operino secondo concetti economici che
attraverso rette costose le rendano scuole di élite, facendo così
perdere loro quelle caratteristiche di scuola popolare così
radicata nella tradizione della nostra Regione.
Amici, alcuni mesi fa ha avuto luogo a Roma una tavola rotonda,
con un utile confronto politico su questo problema dell'autonomia
scolastica e delle libertà di educazione.
Concreto e realistico è stato l'intervento del liberale
Valitutti che ha dimostrato notevole attenzione al fenomeno della
scuola libera e molta apertura alle esigenze delle nostre
istituzioni educative, come emerge dal quadro delle sei proposte
che egli ha formulato, fra cui l'estensione della gratuità della
scuola dell'obbligo alle private, mediante l'accollo da parte dello
Stato: dell'onere delle retribuzioni dei docenti non statali;
dell'assunzione a carico dello Stato delle retribuzioni e dei
docenti delle Università libere; dell'abolizione del valore legale
del titolo di studio e dell'esame di ammissione alle
Università.
Possibilista è stato l'intervento del prof. Aliverti del
P.S.D.I., favorevole alla gratuità dell'istruzione obbligatoria e
quindi alla parità di disciplina per quanto attiene ai
finanziamenti fra scuola pubblica e scuola privata di questo
settore, a condizione che sia garantita la professionalità dei
docenti.
Assai interessante la posizione del socialista Niceforo che
confermando le posizioni di Martelli ha chiarito che esse nascono
dal desiderio di migliorare l'intero sistema formativo italiano,
che dalla reciproca stimolazione tra pubblico e privato non può che
ricevere dinamismo più notevole e risultati più tangibili in tema
di equità ed efficacia.
Afferma, anche, che il finanziamento alle scuole private, visto
soprattutto come premio alla capacità di concorrere al
miglioramento del sistema, non è contrario alle previsioni
costituzionali, perchè il P.S.I., a proposito di interpretazione
del 3° comma dell'art. 33 della Costituzione, fa sua l'intenzione
espressa dalla Costituente da Corbino a Codignola, nel senso che
gli istituti non possono vantare un vero proprio diritto
all'ottenimento delle contribuzioni statali, le quali rientrano
pienamente nella facoltà dello Stato legislatore ed
amministratore.
La repubblicana prof.ssa Serravalle, invece, si è dichiarata
rigidamente ancorata all'interpretazione più formale del 3° comma
dell'art. 3 della Costituzione, per la difficoltà, secondo lei, che
noi mostreremmo a convivere all'interno dello Stato, attraverso la
nostra separatezza dalle pubbliche istituzioni e la constatazione
che all'interno della scuola pubblica non è riuscito possibile
creare le condizioni per un confronto sereno delle diverse
contrapposte esigenze.
Mi viene spontaneo pensare che forse sarà proprio questa
impossibilità, con una forte ideologizzazione di frange non
marginali di docenti, a fornire tante spinte alla gente a crearsi
altrove climi più respirabili di libertà e di tolleranza.
Una rilevante delusione ha suscitato la posizione manifestata
dal comunista prof. Roman, dopo le notevoli aperture che il P.C.I.
aveva manifestato negli anni passati, sia nel momento delle scelte
regionali sul diritto allo studio, sia nel momento della stipula
dei rapporti convenzionali con le scuole non statali; specie nel
settore delle materne, le cose dette dal Prof. Roman non solo non
hanno colto nessuna delle provocazioni positive contenute negli
interventi di alcuni dei partiti laici a confronto, ma,
addirittura, hanno rappresentato un rifiuto globale a qualunque
dialogo con il mondo della scuola libera.
Preciso e vigoroso, infine, l'intervento di Casati che ha voluto
soprattutto smentire che i fautori della scuola privata intendono
affondare la scuola statale.
Premesso che i valori di convivenza, di tolleranza, di rispetto
per tutti non sono certo tutelati con automatismo spontaneo
nell'ambito della scuola di Stato (data la presenza di tanti
docenti fortemente "motivati" sul piano ideologico e politico),
l'On. Casati ha sottolineato la necessità che Stato e autonomia
collaborino proficuamente allo sviluppo integrale della persona e
alla realizzazione delle sue libere scelte.
Ha sostenuto, poi, che la proposta di legge paritaria che la
D.C. ha avanzato da tempo, vuol essere la prima battuta di un
dialogo con tutte le forze politiche veramente sensibili ai
problemi complessivi della scuola italiana, ed è, quindi, aperta a
tutti i contributi costruttivi, in un clima di tolleranza, di
rispetto, di comune tensione a scoprire quello che, su questo
argomento, le istituzioni pubbliche e le iniziative private possono
offrire per la rivitalizzazione del sistema formativo italiano.
I finanziamenti ottenuti su tale voce in tutte le Regioni - sono
latitanti soltanto Marche e Sicilia - hanno consentito una
sopravvivenza più decorosa a migliaia di scuole, specie materne,
che hanno ottenuto almeno 5 o 6 volte di più dell'elemosina annuale
del Ministero della Pubblica Istruzione.
Tali interventi consentono a tutti noi una ricognizione della
consistenza effettiva dell'art. 33 della Costituzione, non più
lungo il contraddittorio filone delle 13 teorie propinate dalla
dogmatica giuridica, bensì sul versante meno consueto, ma non meno
rigorosamente tecnico, della interpretazione che di quella norma la
Repubblica ha sinora fornito.
In tutte le Regioni nelle quali si è legiferato sul "diritto
allo studio", è sempre stata garantita la perfetta parità di
trattamento fra scuola pubblica e scuola privata, per quanto
attiene al finanziamento delle spese di trasporto e di mensa.
Ebbene, laddove in concreto le nostre scuole sono riuscite ad
ottenere il rimborso completo di tutti gli oneri a tali titoli
sopportati, il finanziamento pubblico ha dovuto comprendere anche
le spese del personale adibito alle mense e ai trasporti, che sono
oneri tipici di gestione e, per questo, sicuramente ricompresi
nell'area di operatività del divieto - se c'è - del 3° comma
dell'art. 33.
Ma c'è di più.
A differenza della generalità delle Regioni, che si sono
limitate a finanziare solo queste spese di natura assistenziale, 6
di esse hanno sovvenzionato altri classici oneri di gestione delle
scuole private quali per esempio: contributi per spese per la
conservazione degli immobili, per l'acquisto ed il riattamento
delle attrezzature, per la gestione della scuola, per la
utilizzazione di impianti sportivi e di strutture culturali e
scientifiche, per l'acquisto di scuolabus, per il rimborso parziale
o totale di rette di frequenza, per l'aggiornamento dei docenti e
per i progetti di sperimentazione, per la corresponsione delle
retribuzioni al personale, per la costruzione di immobili, per
l'istituzione di scuole non statali, ecc..
Sottolineo le due perle più luminose, e cioè: la legge
provinciale di Trento del 1977, largamente confermata dal
referendum popolare di 3 anni dopo, che ha assunto il carico
pubblico di tutte le spese di gestione delle scuole materne non
statali, comprese quelle per il personale docente e non docente; la
legge abruzzese del 1984 che, erogando contributi per la nuova
istituzione di scuole non statali sembra sfidare, persino sul piano
lessicale, la rigidità della formula-capestro del "senza
oneri".
E badate che, in tutti i casi citati, si tratta sempre di atti
legislativi, votati alla luce del sole, dalle più diverse
maggioranze politiche dei parlamenti regionali, sanzionati
dall'imprimatur delle autorità governative centrali e periferiche
e, per di più, mai neppure sospettati di incostituzionalità nel
corso dei giudizi sinora celebrati dinanzi agli organi della
giustizia amministrativa.
Tali giudizi, anzi, hanno consacrato dati di eccezionale
rilevanza: il successo delle richieste delle scuole autonome in
tutti gli 11 procedimenti sinora definiti (9 dinanzi ai TAR e 2
dinanzi al Consiglio di Stato con le decisioni n. 731 del
12.10.1984 e n. 429 del 29.11.1985); l'univoco riconoscimento della
parità piena, completa ed assoluta tra pubblico e privato; la
tassativa esclusione di qualunque alibi discriminatorio, comunque
articolato.
Tra tutti quelli possibili sottolineo soltanto i profili delle
pronunce che fuoriescono dall'ambito del diritto allo studio. La
pubblicità delle nostre scuole, che troppo spesso rivendichiamo
solo con argomentazioni socio-filosofiche, trova sostegno giuridico
nella sentenza del Consiglio di Stato del 12.10.1984, secondo la
quale "la legislazione regionale ha sicuramente inteso porre le
scuole private sullo stesso piano di quelle pubbliche, per
l'unicità della funzione e dello scopo da esse perseguito".
Questa affermazione è solo un eco del concetto espresso già nel
1977 dalle Sezioni Unite della Cassazione, secondo le quali la
gestione di una scuola ha sempre natura pubblicistica quando non si
indirizza alla realizzazione di fini di lucro.
Molto rilevante, infine, l'affermazione giurisprudenziale che la
parità riconosciuta dalle leggi sul diritto allo studio si iscrive
nella più generale nozione di "equipollenza" consacrata nel 4°
comma dell'art. 33 della Costituzione, e che tale nozione debba
essere intesa in senso ampio, comprensivo cioè di tutte le
attività, i servizi ed i mezzi strumentali idonei ad assicurare a
tutti gli allievi eguali possibilità in ordine all'assolvimento
dell'obbligo scolastico.
Questo principio di una parità globale di condizioni per tutta
l'utenza scolastica, autorevolmente incardinato all'interno di una
disposizione costituzionale, mi pare di grande interesse, perchè
legittima le nostre istanze sulla "vexata quaestio" delle rette di
frequenza, sia sul piano di una più equa distribuzione di tale
onere, sia su quello, più limitato, di una sua indiscriminata
deducibilità fiscale.
La nostra scuola privata, che non ha mai chiesto tessere di
qualunque natura ai genitori che bussano alla porta delle sue sedi,
non solo ha tollerato, ma ha addirittura preteso che le condizioni
a loro fatte dagli enti locali (vedi, per esempio, il caso della
convenzione di Viganovo nel Veneto che disciplina l'assunzione
della totalità degli oneri di gestione della scuola materna
autonoma), spesso a prezzo di fatiche durate anni, venissero
automaticamente estese a tutte le scuole non statali esistenti nel
territorio.
È questo il segno di un impegno di libertà senza aggettivazioni
riduttive che vorremmo sinceramente capissero anche quelli che non
ci capiscono; ed è questo il senso di quella libertà per la scuola
che, senza i condizionamenti del corporativismo, può essere
veramente la scuola di tutte le libertà, e la cui difesa è una
garanzia per la democrazia del Paese.
Quella della scuola libera, amici miei, è la condizione
principale per l'affermarsi della libertà culturale e civile del
paese, perché una società pluralistica dove non c'è libertà di
educazione, di insegnamento e di ricerca è in contraddizione con sè
stessa.
La dialettica sul confronto pubblico-privato in tema di scuola è
impropria in quanto il problema non è dato da cui gestisce
l'istituzione scolastica, ma dalle finalità che la scuola possiede.
Il perseguimento di finalità educative, infatti, attribuisce
senz'altro alla scuola la caratteristica di pubblico servizio.
La difesa della scuola libera è una questione di principio che
consente di verificare se la nostra sia una democrazia compiuta o
manchevole, oltre che una questione di autentica giustizia e di una
feconda integrazione di servizi in quanto diretta a tutelare, prima
ancora che la scuola, un diritto autentico del cittadino, e
finalizzata ad arricchire la convivenza civile con lo scambievole
aiuto che le scuole private e quelle pubbliche possono
prestarsi.
Considerato quanto sopra, destano pertanto perplessità le prese
di posizione di alcune forze sociali, il cui attaccamento a
concetti involuti e tradizionali è sintomo di acerbità di idee. Né,
altrimenti, possono giudicarsi, in particolare, le richieste circa
le modalità di assunzione del personale insegnante di tali scuole,
osservando in proposito che su tale argomento non può essere
superato il limite che consente di salvaguardare i caratteri
peculiari dell'insegnamento che ciascuna scuola intende
impartire.
Chiedere, cioè, che tali scuole assumano personale insegnante
con modalità analoghe a quelle della scuola statale è come chiedere
che i partiti politici (la cui sopravvivenza, per legge, è
garantita da cospicui finanziamenti dello Stato, e quindi di tutti)
oppure i sindacati, che usufruiscono a tempo pieno di personale da
essi scelto, ma pagato dallo Stato e da Enti pubblici, assumano i
propri funzionari attraverso pubblico concorso.
PRESIDENTE
: Ha chiesto di parlare il Vice Presidente
Dolchi, ne ha facoltà.
DOLCHI - (P.C.I.):
Signor Presidente, Signori
Consiglieri, diceva stamattina il collega Viberti che la
discussione su questo argomento sarebbe stata particolarmente
lunga, e credo che fosse buon profeta, anche perchè riguardando
tutta la documentazione che via via abbiamo accumulato nel corso di
questa estate e durante le riunioni di commissione, abbiamo
materiale in abbondanza per poter affrontare una serie innumerevole
di problemi.
Ci saranno altri colleghi che parleranno, per esempio, della
costituzionalità della spesa nei confronti della scuola privata,
art. 33 della Costituzione; ci saranno altri colleghi che
parleranno delle leggi regionali che in certe Regioni a statuto
ordinario (e se ne capisce anche la opportunità) hanno (soprattutto
per quanto riguarda le scuole materne) aiutato le scuole private
laddove era difficile inserire scuole pubbliche. Soprattutto
abbiamo avuto numerosissimi ordini del giorno degli operatori della
scuola, delle insegnanti della scuola materna e della scuola
elementare; le abbiamo anche ascoltate queste rappresentanti in
sede di Commissione, così come abbiamo ascoltato i Sindacati.
Il mio intervento eviterà tutti questi argomenti e, non avendolo
scritto, saranno alcune annotazioni su cui vorrei attirare
l'attenzione dei colleghi del Consiglio.
La prima l'ha già sottolineata il Presidente della Giunta nella
sua illustrazione: si usa indifferentemente, discutendo di questo
disegno di legge n. 287, la parola "contributo" a scuole
cattoliche, a enti privati. Credo che dobbiamo, perchè proprio come
diceva il Presidente del Consiglio la discussione sia proficua ed
anche serena, rifarci all'oggetto della legge che stiamo
discutendo, e cioè "Disposizioni per agevolare il funzionamento
delle scuole gestite da istituti ed enti privati". Enti morali,
scuole private: guarda caso le principali in Valle d'Aosta sono
gestite da enti di ispirazione cattolica e religiosa, ma questo non
modifica il problema.
Non si tratta quindi di fare una "guerra santa" a favore o
contro le scuole cattoliche; si tratta di vedere se la scuola
regionale valdostana, se la scuola della nostra Regione ha
necessità di avere altre scuole - che oggi sono cattoliche, ma che
domani potrebbero essere della Cooperativa "La stella rossa", della
Cooperativa dell'ANPI, anche una scuola del Garofano e della
Fiamma, tanto per metterci tutti. Quindi non è una legge
limitativa, anzi direi proprio nei suoi sei articoli (che poi sono
tre, perchè gli altri tre sono relativi alle finanze) lascia aperto
a tutto, dice talmente tutto che poi sono le convenzioni quelle che
stabiliscono le vere norme che regolano questa scuola.
Il mio ragionamento vuole essere questo: esiste questa
necessità? Dice il Presidente della Giunta - e siamo d'accordo con
lui - che il finanziamento per le scuole private, laddove non
esistono scuole pubbliche o laddove queste scuole private svolgono
una funzione anche perchè mancano le scuole pubbliche. Ad esempio
le scuole delle Suore di Saint-Joseph in via Roma, dopo tutte le
centinaia di milioni che abbiamo loro dato, hanno costruito delle
aule e qui hanno messo delle scolaresche, ed era anche ovvio. La
mano pubblica non è intervenuta nella zona collinare; troverei
strano che un padre, una madre, cattolici o non cattolici, ispirati
dalla necessità di mandare il bambino a scuola, preferiscano
mandarlo alla scuola del centro, che non alla scuola che offre le
stesse garanzie didattiche, o perlomeno dovrebbe offrirle (semmai
ne offre di più di carattere speciale), cioè alla scuola di via
Roma che è molto vicina a casa sua.
Questa scuola valdostana è stata - io me lo ricordo e su questo
vorrei attirare la vostra attenzione, perchè forse prima ho
divagato un pochino - uno dei cardini su cui c'è stata la lotta
autonomistica. Voi non ve lo ricordate; il Sen. Page della
Democrazia Cristiana nella sua qualità di Assessore alla Pubblica
Istruzione, ha più volte "tuonato" (anche perchè il tono di voce
era sempre molto elevato) perchè si creasse una scuola valdostana,
perchè solamente con una scuola valdostana si poteva non solo
difendere e diffondere il francese, ma si poteva assicurare quella
continuità di tradizioni e di cultura che la scuola regionale
valdostana solamente poteva garantire.
E così sono stati salutati come un successo, una conquista della
popolazione valdostana, gli articoli 38-39 e 40 dello Statuto
Speciale, che garantivano una scuola unitaria, fondamentale per il
futuro della Valle d'Aosta, per la sua cultura, per la sua
immagine.
I comunisti avevano alcune preoccupazioni in quel periodo; le
avevano anche perchè la tesi della scuola valdostana "costi quello
che costi" ci ha fatto dire: paghiamo subito noi con un bilancio,
che era molto misero, gli insegnanti, perchè è talmente in noi
radicata la volontà (e la necessità) di realizzare nei confronti
della Costituente, e in seguito degli organi parlamentari e
governativi romani, la scuola veramente valdostana, unica e
unitaria, che paghiamo già subito gli insegnanti. E gli insegnanti
questo non lo volevano.
Gli insegnanti volevano rimanere statali, volevano avere la
riduzione sulle ferrovie, c'è stata una lunga battaglia per i ruoli
regionali, per i ruoli nazionali, per i ruoli speciali
regionali.
Se ne ricorda il Presidente della Giunta Vittorino Bondaz, che
ha trovato una specie di via di uscita nel periodo della sua
esistenza, fra il '54 e il '59, per cercare di accontentare la
maggioranza degli insegnanti che non ne volevano sapere di
diventare insegnanti in ruolo regionale, perchè avevano la
preoccupazione di cosa sarebbe stata questa scuola regionale.
Amici dell'Union, ci avete convinto e siamo diventati anche noi
sostenitori, anche se i Sindacati sono sempre stati restii ai ruoli
regionali, ai ruoli speciali regionali, ai ruoli regionali statali,
ecc., proprio perchè avevamo capito che nella scuola unitaria,
culturalmente valdostana, c'era l'avvenire dell'autonomia
particolare e speciale della Valle d'Aosta. Abbiamo detto in
quest'aula che bisognava disincentivare là dove ci sono le scuole
private e favorire, incrementare, la scuola pubblica con una
presenza in tutti i Comuni e in tutte le zone. Non sono segreti,
sono discussioni avvenute in questa aula quindici venti anni fa,
che ricordo e che mi permetto di riportare alla vostra
attenzione.
Eravamo talmente convinti di questa tesi di incentivare la
scuola privata ed incrementare la scuola pubblica, che a Donnas,
dove allora c'erano le sinistre e dove esisteva la scuola materna
Federico Selve, abbiamo dovuto - e dico "abbiamo" perchè l'azione è
partita da questi banchi - convincere Tonino Aldo, allora
Consigliere regionale, che a sua volta convincesse Nico Anselmo,
che era stato Consigliere regionale, affinchè la scuola che era
privata e che svolgeva benissimo la sua funzione, era però giusto,
visto l'indirizzo unitario del Consiglio regionale, diventasse
scuola materna regionale.
Ho fatto questo esempio perchè me lo ricordo, perchè vi è stato
un lungo travaglio, anche nella sinistra, per giungere a queste
convinzioni.
Ecco quindi il mio dubbio: nel momento in cui il Presidente
della Giunta dice che non è un problema di soldi perchè i
finanziamenti queste scuole li hanno già, continuano ad averli,
addirittura, paradossalmente, in Commissione una volta si è detto
ne avrebbero di più se continuassero a prendere i contributi come
prendono adesso, invece di attendere come una manna dal cielo
questa nuova legge; ebbene, se non esiste il problema finanziario,
perchè questa legge, voluta da questa associazione che è stato
l'interlocutore della Giunta, così vaga che rimanda tutto alle
convenzioni che sfuggono poi a qualsiasi controllo? Non è una
manifestazione di debolezza autonomistica?
Sono convinto di quello che dico: uno non è autonomista perchè
prende certe posizioni in certi momenti, o nei confronti del
governo, o nei confronti della RAI che di colpo ci toglie
"Montagnes Valdôtaines" dalla sigla del TG3. Si è autonomisti in
tante manifestazioni, importanti o meno, essendo coerenti con le
posizioni di fondo, con certe idee forza che hanno costituito
quarant'anni di vita politica valdostana. Guai se vengono a mancare
certi ideali, guai se vengono a mancare certe idee forza!
L'idea forza che è stata alla base non solo di dibattiti in
quest'aula, ma anche alla base dell'azione politica per parecchio
tempo, è stata quella di una scuola valdostana, unica, valida,
professionalmente capace. E non vengo certo io a dirlo
all'Assessore Faval, ma la "renommée" della scuola valdostana ha
superato i confini della Valle d'Aosta, delle Alpi della Repubblica
italiana. Siamo una scuola valdostana unita, regionale che ha i
suoi meriti (avrà anche i suoi demeriti), per cui non si capisce
perchè a fianco le si debba mettere una serie di altre scuole che
non sono solo quelle esistenti, ma che, come dicevo prima,
potrebbero essere altre e numerosissime, a cui dare tutti gli
stessi benefici di carattere finanziario che gode la scuola
regionale valdostana.
Qui faccio una sottolineatura al Consigliere Ricco, il quale ha
sempre parlato di scuola di Stato e scuola privata; io parlo di
scuola regionale valdostana (artt. 38-39-40 dello Statuto,
finanziata e pagata dal bilancio regionale) e di scuole
private.
Giungo alla conclusione perchè non voglio tediarvi. Proprio
perchè ci sono state tante ricerche e ciascuno di noi ha cercato di
documentarsi, vorrei leggervi molto rapidamente, a completamento di
questa mia forse un po' accalorata difesa della scuola regionale
unica valdostana, un pezzo dell'intervento di Severino Caveri nel
1967, quando si discutevano le prime avvisaglie del '68, ma
soprattutto del biennio famoso in Valle d'Aosta.
Diceva Caveri da questi banchi, dove era all'opposizione come
sono io adesso: "L'autonomie nous a été reconnue bien que "obtorto
collo" ensuite aux invitations de trois gouvernements - français,
anglais, américain - essentiellement et surtout parce que notre
pays est un pays francophone. Si nous perdons la bataille de la
langue française, du patois franco-valdôtain, nous risquons de
perdre, un jour ou l'autre, notre autonomie, et la Vallée d'Aoste
redeviendra une province ou une sous-préfecture, administrée par un
fonctionnaire envoyé de Rome.
Comment peut-elle survivre et refleurir la langue française en
Vallée d'Aoste? Plusieurs sont les moyens de cette survivance, de
cette renaissance, mais l'instrument le plus important est celui de
l'école régionale valdôtaine.
Si vous consentez, Messieurs les Conseillers, à briser cet
instrument vous commettez un délit: vous tuez l'esprit valdôtain,
et nous aurons le droit, alors, de vous accuser de la plus grave
trahison que l'on puisse accomplir à l'apport du peuple
valdôtain".
Questo diceva Caveri nel 1967. E mi permetto di aggiungere che,
quando nella discussione con il Presidente dell'Associazione dei
genitori, il sig. Galvani ci ha fatto presente (leggo dal verbale
riassuntivo) "un unico tipo di scuola regionale limiterebbe la
libertà di scelta del cittadino e comporterebbe un costo di
gestione notevole", mi permetto - e non consideratela nè demagogia
nè retorica - di dire che la scelta del cittadino è già stata
fatta, che la scelta del cittadino, degli eletti da questi
cittadini, dei legislatori valdostani nazionali, è già stata fatta:
è quella di una scuola regionale unica, valdostana, pagata sul
bilancio regionale. Questa è la scelta già fatta, non può essere la
scelta di ogni giorno, di ogni famiglia.
Ecco perchè in questa scuola, ed ha ragione il Presidente della
Giunta, credo che possiamo riconoscerci. Possiamo riconoscerci
perchè in fondo, sebbene qualche volta la critichiamo, è la scuola
in cui abbiamo fiducia anche perchè alla sua testa, come Assessori,
si sono succeduti dei valdostani e ci sono tuttora dei valdostani
che sono fedeli a questo spirito.
Permettetemi di chiudere con una annotazione che non è mia, che
è molto sottile e che è di Luigi Firpo. Su "La Stampa" di alcuni
mesi fa, Luigi Firpo (era il momento in cui si discuteva l'ora di
religione, le scuole confessionali, le scuole cattoliche ecc.)
scriveva: "A quelli che si preoccupano della presenza dell'ora di
religione, della sua preminenza, o si preoccupano delle scuole
private, o gestite da religiosi, o confessionali, vorrei dire una
cosa sola: se non ci fossero più queste ore e queste scuole, come
potrebbero poi esserci gli adulti anticlericali?"
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Come ha detto giustamente il Vice
Presidente Dolchi, la materia è molto ampia e se si volesse
intervenire su tutti gli aspetti di questo problema bisognerebbe
parlare per ore.
Cercherò di non ripetere le osservazioni che egli ha fatto,
molto egregiamente e che condivido; ne farò delle altre,
cominciando da quelle di carattere giuridico-istituzionale.
L'art. 33 della Costituzione, 3° comma, dice testualmente: "Enti
privati hanno il diritto di istituire scuole ed istituti di
educazione senza oneri per lo Stato". Non voglio fare il professore
di diritto, ma mi limiterò a leggere una parte del commento che su
questo articolo è stato fatto da parte di un noto
costituzionalista, Alberto Mura, il quale dice: "L'introduzione di
questa formula fu comprensibilmente oggetto di aspre discussioni
dell'assemblea costituente. La recisa dizione sembrerebbe escludere
altro significato che quello di un divieto assoluto per il
legislatore di concedere alla scuola privata ausili finanziari che
gravino in qualche modo sul bilancio dello Stato. Tuttavia già in
sede di costituente, gli stessi promotori dell'emendamento
offrirono delle interpretazioni più elastiche, nel senso che non si
voleva riconosciuto agli istituti privati il diritto costituzionale
di avere aiuti da parte dello Stato, ma che non si intendeva
privare lo Stato della facoltà di concedere tali aiuti".
Passa poi a citare alcune interpretazioni diverse di questo
articolo, in particolare quella secondo cui dovendosi intendere il
principio del pluralismo scolastico sia come diritto di chiunque di
fondare scuole, sia come diritto di scelta della scuola da parte
dei genitori, lo Stato ha il dovere di rendere possibile
l'esercizio di questo diritto agli uni e agli altri. E confuta
questa interpretazione dicendo che "Non può ammettersi che lo Stato
debba rendere effettiva questa libertà di scelta, assumendo gli
oneri a ciò necessari, perchè se si accedesse a tale orientamento,
occorrerebbe farlo valere per ogni specie di libertà
costituzionalmente garantita".
E così termina: "Non sembra necessario dilungarsi per confutare
la tesi dell'ammissibilità di sovvenzioni alle scuole non statali.
Accantonate le sottigliezze filologiche basterà osservare che a
fronte di un divieto estremamente chiaro e preciso di erogazione di
sussidi alle scuole private, la Costituzione impone
prioritariamente allo Stato l'obbligo di soddisfare il servizio
dell'istruzione con l'istituzione di proprie scuole di ogni ordine
e grado". Questo in sintesi vuol dire, e lo diceva prima anche il
Consigliere Ricco, che l'interpretazione della giurisprudenza
corrente ammette il contributo alla scuola privata; non ammette il
finanziamento automatico generalizzato, perchè il contributo ha
insito in sè il concetto della discrezionalità, della facoltà di
concederlo ad esempio questo anno e non il prossimo.
Mi pare invece che questo disegno di legge faccia proprio
l'opposto. Innanzitutto, a dispetto di quello che dice l'art. 1
dove si parla di concorso al funzionamento di queste scuole, quando
si vanno a leggere gli schemi tipo delle convenzioni che dovrebbero
essere approvate, mi pare che qui si vada non tanto a dare dei
contributi, quanto ad una copertura pressochè totale di quelle che
sono le spese di funzionamento delle scuole private. L'onere
finanziario - il Presidente diceva che non cambia molto l'onere
finanziario per la Regione - mi pare invece che cambi perchè già
per il 1987 è previsto un onere di un miliardo e
settecentocinquanta milioni e probabilmente non sarà sufficiente.
Ma a parte questo, quello su cui voglio richiamare l'attenzione, è
che in questo disegno di legge si autorizza un finanziamento
automatico e generalizzato. Qualsiasi scuola privata esistente oggi
o che nascerà domani, in virtù di questo disegno di legge ha il
diritto ad essere finanziata; qui si va a codificare il diritto al
finanziamento della scuola privata e nel mentre si codifica l'onere
per l'ente pubblico di sostenere questo finanziamento, proprio
quell'onere che viene espressamente vietato dall'art. 33 della
Costituzione. Perchè non è che la Costituzione non dica nulla e
quindi lasci a interpretazioni variabili: fa un espresso
divieto.
Sotto questo punto di vista mi pare che ci siano sufficienti
motivi per dire che questo disegno di legge non è
costituzionale.
Il secondo ordine di osservazioni lo vorrei fare sul terreno dei
principi. Qui forse è opportuna una distinzione fra scuola materna,
scuola dell'obbligo e scuole superiori e universitarie. C'è stato
recentemente un ampio dibattito sulla scuola, dibattito al quale ha
partecipato anche il nostro vice segretario Martelli con delle sue
proposte che in sintesi consisterebbero nell'introdurre dei
meccanismi di competizione fra l'istruzione pubblica e l'istruzione
privata: una proposta che in parte poi è stata travisata e
strumentalizzata.
A mio avviso intanto bisogna sfatare certi luoghi comuni; c'è il
luogo comune che dice che la scuola pubblica è allo sfascio, e c'è
il luogo comune che dice che la scuola privata è la migliore. Non
credo che la scuola pubblica sia allo sfascio: certamente è una
scuola carente e le carenze dipendono dai diversi tipi di scuola ed
anche dalle diverse scuole. D'altra parte non è vero che la scuola
privata eccelli sempre e dovunque. Può darsi che le scuole materne
private in Valle d'Aosta ed anche altrove siano più efficienti in
termini di servizi per quanto riguarda la refezione, che comincia
puntualmente il primo giorno, mentre magari le scuole materne
gestite dagli enti locali hanno a questo proposito dei problemi. Ma
se vogliamo fare un discorso su tutte le scuole private, credo che
bisognerebbe andarlo a chiedere a quei docenti che ogni anno sono
chiamati a far parte delle Commissioni di esame e che devono
esaminare i cosiddetti privatisti, e lì forse si potrebbero vedere
i risultati della qualità di questa scuola.
Se vogliamo essere obiettivi, credo che sia vero che bisogna
elevare la qualità di tutta l'istruzione: pubblica e privata. E se
per fare questo sarà opportuno e necessario introdurre ad un certo
livello dei meccanismi di concorrenza, di competizione, che sono
ancora tutti da valutare e da approfondire, ben vengano questi
meccanismi, così come ne accennava per certi livelli il compagno
Martelli. Bisogna però tenere presenti alcuni presupposti
fondamentali: il primo, che il binomio libertà della scuola -
libertà nella scuola, debba poi valere anche per la scuola
pubblica, nel senso che se la scuola pubblica deve essere messa in
grado di competere con una scuola privata, deve poi anche avere
l'autonomia necessaria per reggere questa concorrenza.
E tutti sappiamo che parte delle inefficienze della scuola
pubblica sono proprio dovute a quegli intralci burocratici, a
quello schema centralistico da cui essa viene soffocata.
Il secondo presupposto è che comunque non si potrà mai arrivare,
e non si dovrà mai arrivare, all'equiparazione fra scuola pubblica
e scuola privata. Questo non avviene nemmeno nei paesi più
liberistici, neanche negli Stati Uniti, dove le scuole private
attingono a finanziamenti pubblici consistenti. Ebbene anche negli
Stati Uniti le scuole pubbliche comunque godono di finanziamenti
pubblici maggiori di quelli destinati alle scuole private.
Qual è la motivazione principale per cui non bisogna arrivare a
questa equiparazione? Perchè lo Stato non può essere indifferente
alla scelta dell'una o dell'altra scuola, perchè lo Stato non può
porre sullo stesso piano una scuola pubblica, dove sono garantite a
tutti le libertà di insegnamento e di apprendimento, e una scuola
privata, dove queste libertà per ovvie ragioni non possono essere
garantite e non possono essere riconosciute. Se lo facesse, lo
Stato verrebbe meno ai suoi principi di Stato laico, di Stato
aconfessionale.
Terza osservazione da fare è che questa libera scelta che viene
richiesta, a mio avviso, e ad avviso anche del compagno Martelli,
potrebbe essere attuata solo ai livelli superiori, perchè non
dimentichiamoci che l'utente è lo studente: è lui che deve fare la
libera scelta, e la può fare ad un livello di formazione superiore
quando la sua età gli consente di fare una libera scelta. Non penso
che sia ammissibile per la scuola dell'obbligo, perchè a quei
livelli la libera scelta non è più dello studente, ma è dei
genitori, ed è anche un periodo di formazione nel quale maggiori
sono i rischi di una educazione unilaterale, di una educazione
decisa da altri che non da sè stessi, ma anche perchè la scuola
dell'obbligo - lo dice la parola - è una scuola che deve essere
garantita dallo Stato. E la Costituzione anche in questo caso parla
chiaro: l'art. 34 della Costituzione dice che l'istruzione
inferiore impartita per almeno otto anni è obbligatoria e gratuita.
Questo è compito dello Stato, che lo Stato non può delegare ad
altri.
Diverso è il discorso per la scuola materna dove non esiste un
obbligo dello Stato ad assicurarne il funzionamento, così come non
esiste l'obbligo da parte dell'utente dell'iscrizione e della
frequenza. Questo è il motivo per cui sia lo Stato, sia le Regioni,
gli Enti locali, hanno legiferato molto con riferimento alla scuola
materna.
Ho qui tutta una serie di legislazioni a carattere regionale,
che il Presidente del Consiglio gentilmente ha fatto pervenire ai
membri della Commissione. Stranamente non ho trovato in questa
legislazione quelle due leggi che citava il Consigliere Ricco,
quelle delle Regioni Abruzzo e Trentino. In linea di massima (non
voglio qui citarle tutte) l'orientamento che si segue nell'ambito
di questa legislazione è il seguente: soprattutto per quanto
riguarda le Regioni a statuto ordinario, nell'ambito di una
normativa generale di diritto allo studio, la Regione tiene ad
equiparare gli alunni delle scuole private e gli alunni delle
scuole pubbliche per quanto riguarda i livelli minimi di assistenza
scolastica. In altre parole la Regione si limita ad intervenire in
modo da assicurare a tutti, servizi di trasporto, servizi di mensa
con il concorso finanziario dell'utente, fornitura di libri di
testo gratuiti.
Ci sono due Regioni che hanno legiferato in modo specifico sulla
scuola materna e le voglio citare perchè sono significative. La
Regione Trentino-Alto Adige, con la legge provinciale di Trento
21.3.77, n. 13, all'art. 46 dice: "Possono essere equiparate alle
scuole dell'infanzia provinciali le scuole gestite da Enti,
Istituzioni o privati, esistenti o funzionanti alla data di entrata
in vigore della presente legge, che" - detta una serie di
condizioni e al punto 6 dice - "osservino per quanto riguarda le
nuove assunzioni di personale insegnante le disposizioni di cui al
successivo art. 50".
All'art. 50 dice: "La Giunta provinciale, entro il 30 aprile di
ogni anno, compila e rende pubblico l'elenco delle insegnanti di
scuole dell'infanzia dipendenti di ruolo della provincia e di
coloro che abbiano conseguito l'idoneità nei concorsi provinciali
per il medesimo ruolo. I gestori delle scuole dell'infanzia
equiparate, ove assumano nuovo personale insegnante, sono tenuti a
sceglierlo nell'ambito dell'elenco di cui al comma precedente".
Un'altra legge che voglio sottolineare, è quella del 27.12.69,
n. 51: "Provvedimenti per la scuola materna in Sicilia". All'art. 2
di questa legge, parlando dei premi e sussidi in favore di scuole
materne non statali, il 2° comma dice: "I predetti benefici possono
essere concessi soltanto alle scuole materne non statali, nelle
quali l'assunzione delle insegnanti e delle bambinaie sia stata
effettuata con gli stessi criteri delle altre scuole, e sia
garantito ad esse lo stesso trattamento economico".
Per finire, vorrei citare la Circolare Ministeriale, perchè
anche lo Stato dà dei sussidi alle scuole materne non statali, in
base alla legge 1073 del '62. Questa circolare dice: "Per la
formulazione delle proposte, le SS.VV. è diretta ai Sovrintendenti
agli Studi devono anzitutto tener presente che i sussidi di cui
alle citate disposizioni di legge sono destinati a parziale
copertura delle normali spese di funzionamento e non possono perciò
compensare l'intera spesa di gestione nè alleviare altri oneri
ecc.".
Ora, che cosa si evince, per voler sintetizzare, da tutta questa
legislazione statale e regionale? Intanto che quando lo Stato o le
Regioni hanno voluto intervenire per quanto riguarda la scuola
privata, si sono limitati in linea di massima ad intervenire per la
scuola materna. O se lo hanno fatto per le altre scuole, si sono
limitati ad equiparare gli alunni, quindi gli utenti, ma solo sotto
l'aspetto di quelli che sono i servizi essenziali di assistenza
scolastica. In secondo luogo, che quando hanno deliberato dei
contributi, questi sono sempre stati dei contributi a parziale
copertura di quelle che erano le spese di funzionamento. In terzo
luogo, come abbiamo visto per quelle due leggi che ho citato delle
Regioni a Statuto Speciale, Sicilia e Trentino Alto Adige, quando
lo hanno fatto, hanno posto delle condizioni per l'assunzione del
personale insegnante laico.
Mi pare che con questo disegno di legge si vada completamente al
di là di quella che è la legislazione esistente. Intanto si
interviene a favore di scuole di ogni ordine e grado, si interviene
con una copertura non attraverso il disegno di legge, ma attraverso
lo schema tipo di convenzione che è allegato, con una copertura
pressochè totale del funzionamento di queste scuole e si va di
fatto all'equiparazione, dal punto di vista del finanziamento,
della scuola privata con la scuola pubblica; forse si va anche a
privilegiare la scuola privata, perchè quest'ultima ha una facilità
di spesa diversa da quella della scuola pubblica. Se la scuola
pubblica ha bisogno di un arredo, di una attrezzatura, deve seguire
tutta una trafila burocratica non indifferente, per la quale
potrebbe anche non ottenere il finanziamento; ma qui in base alle
convenzioni che saranno firmate, alla scuola privata basta
presentare il preventivo e il rendiconto e non c'è alcun limite di
spesa, per cui quasi sembra che si vada a privilegiare la scuola
privata.
Infine, si lascia una completa autonomia per quanto riguarda le
assunzioni del personale laico.
Voglio leggervi quello che è scritto nella convenzione: "Ai fini
dell'assunzione, l'interessato (il personale insegnante che ne fa
domanda) dovrà sostenere con esito positivo un esame colloquio,
consistente in una prova orale preliminare e una prova scritta,
diretta ad accertare la conoscenza ed il livello di consapevolezza
del progetto educativo, nonchè la cultura generale posseduta e la
pedagogia cristiana. Il mancato superamento della prova orale
preliminare comporta l'esclusione dall'effettuazione della prova
scritta. Per l'espletamento dell'esame sarà formata una commissione
composta dal direttivo FISM della Valle d'Aosta". Direi che questo
è il tema più prettamente sindacale che ha portato alla protesta,
prima delle insegnanti di scuola materna pubblica e delle
Organizzazioni Sindacali, fatta eccezione per la CISL, e allo
sciopero che è stato effettuato ieri.
Cosa dire di questo metodo di assunzioni? Abbiamo provato in
Commissione, e mi risulta che degli sforzi siano stati fatti anche
dall'Assessore in questo senso, a trovare dei compromessi per
quanto riguarda delle modalità più garantiste di assunzione di
personale insegnante laico, ma il Presidente dell'AGESC si è
opposto a qualsiasi emendamento in proposito. Leggo testualmente
dal verbale della Commissione: "... informa che gli Enti privati
hanno esaminato la possibilità di inserire un rappresentante
sindacale o regionale nella Commissione esaminatrice, ma che è loro
intenzione mantenere il potere decisionale nella scelta dei
docenti". Se mi si permette un piccolo accento polemico, ho avuto
modo di leggere una delle tante lettere che il Consigliere
Beneforti invia ai suoi simpatizzanti, e in questa lettera nel
perorare questo disegno di legge egli dice che bisogna tutelare i
diritti del cittadino studente, del cittadino genitore, del
cittadino docente. A me pare che con questo disegno di legge
certamente non si tutela il cittadino docente, cioè il docente che
fa domanda e che deve sostenere questa specie di esame colloquio
non viene certamente tutelato nella sua professionalità.
Mi pare che non venga tutelato neanche l'utente, lo studente,
perchè è tutto da dimostrare che attraverso questo esame
discrezionale si vada poi a scegliere davvero l'insegnante più
capace professionalmente.
Devo anche dire che trovo giusto questa richiesta da parte
dell'AGESC, da parte delle associazioni interessate: se una scuola
privata vuole dare un indirizzo formativo di un certo tipo ai suoi
alunni, è giusto che si scelga gli insegnanti che ritiene più
idonei a dare questo indirizzo formativo. Quello che non trovo
giusto, quello che è contrario ai principi della nostra
Costituzione, che è una Costituzione laica, ed è contrario ai
principi di una forza laica, come il partito socialista, e penso
dovrebbe essere contrario ai principi di qualsiasi forza si dica
laica, è che si voglia fare questo con un finanziamento pubblico,
perchè la religione è un fatto privato, che va tutelato,
rispettato, ma che deve rimanere un fatto privato e non può essere
confuso con quello che è l'interesse pubblico.
Voglio sottolineare questo principio, perchè la nostra è
soprattutto una opposizione di principio. Non presenteremo
emendamenti diretti a migliorare questo disegno di legge perché ne
facciamo una opposizione di principio, e questo senza voler fare
delle guerre di religione, perchè abbiamo dimostrato, votando in
passato in Consiglio regionale i contributi a queste scuole
private, che non abbiamo delle pregiudiziali di carattere
ideologico. Semmai le guerre di religione, le involuzioni le fanno
chi sostiene in questa maniera tale disegno di legge, che secondo
noi costituisce un passo indietro.
Concludendo, a voler sintetizzare il giudizio del gruppo
socialista su questo tema, direi che il disegno di legge è
contrario alla lettera e ai principi della nostra Costituzione, che
è una Costituzione laica.
È un disegno di legge inopportuno e inutile se si voleva
intervenire per alcune scuole materne che si trovano in difficoltà.
Inopportuno perchè non siamo in un momento in cui c'è un alto tasso
di natalità e non siamo in una Regione dove la presenza della
scuola materna pubblica è carente, come può essere in altre Regioni
d'Italia, per cui sarebbe opportuno in questo momento incentivare
la presenza e la sopravvivenza delle scuole materne private. Al
contrario, il tasso di natalità è zero e mi pare che la presenza
della scuola materna pubblica sia abbastanza diffusa. È vero, ci
sono dei Comuni dove questa scuola materna non è presente, e direi
che se davvero si vogliono aumentare questi finanziamenti alle
scuole private, utilizziamo questi oneri maggiori per creare la
scuola materna pubblica in quei Comuni dove non esiste, perchè se
deve esserci questa libertà di scelta educativa dei genitori, mi
chiedo come fa ad esserci la libertà di scelta se in alcuni Comuni
esiste solo il monopolio della scuola privata.
Inutile perchè, se il fine è sempre quello di garantire la
sopravvivenza di alcune scuole materne di cui parlava il Presidente
dell'AGESC, mi pare che a questo proposito sia sufficiente la
delibera esistente che è stata votata dal Consiglio regionale il
28.11.77, che fissa le modalità e i criteri per l'erogazione dei
contributi annuali a favore di scuole materne private aderenti alla
FISM. Questa delibera rientra nei limiti giuridici fissati dalla
nostra Costituzione e lascia anche un margine di discrezionalità,
perchè afferma che oltre alla quota per ogni sezione funzionante
può essere erogata una quota, concordata all'inizio dell'anno
scolastico con gli Enti gestori, tenendo conto dell'effettiva
necessità delle singole scuole; per cui non è detto che il
contributo debba essere lo stesso per tutte le scuole in quanto può
essere differenziato se vi sono delle necessità diverse.
Dirò che questo disegno di legge è, o può essere, pericoloso,
perchè porterà alla proliferazione delle scuole private. Che siano
confessionali o non confessionali, qualunque possa essere questa
prospettiva, questo porterà alla suddivisione e alla
contrapposizione fra scuola privata e scuola pubblica nell'ambito
di una comunità valdostana che in tema di scuola ha già altri
problemi.
Infine c'è quell'aspetto anti-autonomistico che sottolineava il
Consigliere Dolchi, perchè in questo momento, con questo disegno di
legge, guarda caso si va ad umiliare in un certo senso proprio
quella scuola materna regionale che si è attuata come scuola
prettamente regionale e valdostana, e che viene indicata da tutti
come il fiore all'occhiello, anche dal punto di vista
dell'attuazione del bilinguismo.
PRESIDENTE
: Ha chiesto di parlare il Consigliere Cout, ne
ha facoltà.
Si dà atto che dalle ore 17,23 alle ore 17,39 assume la
Presidenza il Vice Presidente Giulio Dolchi.
COUT - (P.C.I.):
Dirò subito che siamo fra coloro che non
sono pregiudizialmente contrari a finanziare scuole o istituti
privati. Siamo invece fra coloro che, coscienti di quello che è
stata l'esperienza passata, sono molto attenti a non porre il
problema come confronto, come contrapposizione o come concorrenza
addirittura fra pubblico e privato.
Nei paesi in cui (e già qualcuno faceva cenno all'America) il
cardine del sistema scolastico sta proprio nel principio della
libera iniziativa e della concorrenza fra istituzioni pubbliche e
private, il risultato concreto è stato da una parte una fortissima
dequalificazione della scuola pubblica, al limite si sono
verificati fenomeni di vero e proprio semianalfabetismo di massa, e
dall'altra parte una gerarchizzazione in base al censo, della
qualità delle istituzioni scolastiche private.
C'è un altro aspetto da tenere in considerazione, riferito ai
paesi in cui c'è questa contrapposizione e concorrenza fra scuola
pubblica e privata, ed è il costo altissimo dell'istruzione. Penso
che in Italia non sia il caso di porci il problema di finanziare in
modo adeguato la scuola pubblica e di pretendere nello stesso tempo
che si possa finanziare in modo consistente la scuola privata. È
ovvio che la scelta non può che essere quella di un impegno serio e
comune per assicurare anzitutto una scuola pubblica veramente
qualificata e pienamente rispettosa del pluralismo culturale e
ideale. Diciamo chiaramente che non siamo per altre vie e, tanto
per non nascondere niente a nessuno, non siamo per quella ad
esempio di Comunione e Liberazione, che porta a sbocchi
completamente diversi, ad approfondire ingiustizie e disuguaglianze
e a considerare la scuola per alcuni aspetti secondo le leggi del
mercato e secondo i privilegi della ricchezza, o per altri aspetti
anche a rialzare in diversi casi steccati ideologici.
Siamo per una presenza della scuola pubblica necessaria,
qualificata, distribuita su tutto il territorio e, ove non sia
possibile arrivare con la scuola pubblica, siamo per la presenza di
scuole private e anche sovvenzionate, ma in base a precise
convenzioni che garantiscano il rispetto di precisi doveri per la
scuola privata, doveri che, vedremo in seguito, non sono
assolutamente rispettati in quelle che sono le ultime convenzioni.
E questo per ciò che riguarda la scuola in generale, quindi
senz'altro anche per la scuola materna.
Siamo convinti che al di là di tutto non si possa certamente
dire che una scuola privata di qualsiasi credo, o facente capo a
qualsiasi associazione od organizzazione, perchè a questo punto
dovrebbe essere aperta a tutti, non potrà mai garantire il
pluralismo, che invece solo la scuola pubblica può garantire. E
quindi noi faremo subito una precisa richiesta con una mozione che
illustreremo in seguito e che si discute congiuntamente alla legge.
Si tratta di una richiesta che non è solo nostra, ma che viene
dalle maestre della scuola materna regionale, dai comunicati, delle
loro Organizzazioni Sindacali, e che è quella di completare
anzitutto la presenza della scuola pubblica regionale in tutti i
Comuni ove ancora non esiste. Di questi Comuni ce ne sono pochi: ce
ne sono sei ove la scuola non esiste, e ce ne sono cinque in cui
c'è la presenza contemporanea della scuola pubblica e della
privata, ma naturalmente la scuola privata è posta nel capoluogo,
mentre la scuola pubblica è decentrata in una frazione, per cui,
per chi volesse frequentarla, scegliere la scuola privata in quel
caso diventerebbe difficile e comporterebbe notevoli sacrifici.
Quindi non siamo d'accordo con quanto diceva il Presidente della
Giunta che questa sarebbe una spesa inutile. Non è una spesa
inutile; è semplicemente il completamento di quella che deve essere
una scuola regionale, è il completamento di un indirizzo che ci
sembra ci siamo dati da tempo come Consiglio regionale.
Oltre a questo si potrebbe aggiungere anche la presenza di altre
istituzioni per la scuola. Ad esempio in Valle d'Aosta, se una
famiglia volesse mandare una figlia in un convitto della Regione,
la scelta potrebbe solo essere quella di mandarla in un convitto
retto da religiosi. Dopo che per anni abbiamo posto il problema,
non siamo ancora riusciti a mettere in piedi una istituzione
regionale in cui ospitare chi volesse frequentare un collegio.
Diceva prima il Consigliere Dolchi che si possono fare a
proposito di questa legge diverse considerazioni politiche,
costituzionali, sindacali, autonomistiche, e per aspetti anche più
tecnici. Vorrei, cercando di non ripetere, riprendere alcuni
aspetti che sono stati toccati da Consiglieri che mi hanno
preceduto. Per quanto riguarda la questione costituzionale, sono
dell'idea che i dubbi sulla costituzionalità di questa legge sono
fondati, e a diversi livelli questi dubbi sono stati
sottolineati.
La Costituzione all'art. 33 è molto chiara, quando parla di
parità per le scuole non statali al comma 4°, e che ciò va
ricercato senza oneri per lo Stato. Ma il problema è di diverso
tipo: più ci allontaniamo nel tempo dalla data della Costituzione,
più aumentano le pretese che tale finanziamento sia a carico dello
Stato. Con il passare del tempo aumentano le pressioni e in qualche
modo l'aggressività di chi presenta queste proposte. Direi che c'è
un aspetto di tutto questo, al di là di quanto è stato sottolineato
dai colleghi prima di me, che non va dimenticato. Il fatto è che
molte volte sotto le spinte di un certo "ricatto" elettorale della
parte più integralista dello schieramento confessionale, in questo
caso sul problema delle scuole che qualcuno chiama libere e qualcun
altro chiama private o confessionali, gli obiettivi che ieri
neanche si potevano immaginare, ora diventano degli obiettivi
sempre più plausibili. E così non ci stupisce che sia proprio la
Democrazia Cristiana a portare avanti queste richieste. Certe
"benedizioni", diciamocelo pure, si pagano, questo bisogna tenerlo
presente, e le leggi vanno spinte e vanno presentate.
Quello che ci stupisce invece è che l'Union Valdôtaine, un
movimento che tutti dicono in crescita, che al limite potrebbe non
avere bisogno di ricercare un consenso elettorale, sia invece
proprio quello che cerca di inserirsi in questo gioco pur avendo
per anni lottato e pur avendo per anni cercato di realizzare una
scuola valdostana pubblica efficiente.
Bisogna dire che nel novembre 1977 il Consiglio regionale aveva
votato all'unanimità, scegliendo di sanare una situazione che si
riferiva alle scuole materne private che aderiscono alla FISM, un
provvedimento che fissava le modalità ed i criteri per l'erogazione
dei contributi annuali. Vi fu in quel momento il nostro voto
favorevole. Fra l'altro una nota: l'Assessore Viglino ce lo
ricordava spesso quando in Commissione si discuteva di scuole
materne, molte volte quasi a volercelo rimproverare. È vero,
abbiamo votato quel provvedimento; un provvedimento in quel senso
saremmo d'accordo di votarlo anche in questo momento. Si trattava
di sanare una situazione di fatto, in attesa che l'Amministrazione
regionale completasse la realizzazione e la presenza su tutta la
Regione della scuola materna regionale, cosa invece che non è
ancora stata fatta e che - ci ha appena annunciato il Presidente
della Giunta - pare non sia l'indirizzo che si intende seguire.
Vogliamo allora chiarire alcune questioni sulla costituzionalità
o meno della questione, o meglio, più che sulla costituzionalità
direi che ci sono (a questo già faceva riferimento il Consigliere
Pascale), al di là del fatto di una interpretazione dell'art. 33,
dei tentativi di aggiramento della Costituzione. Tali tentativi
vanno da una richiesta di interventi di diritto allo studio, a
motivazioni per il finanziamento pubblico, presenti nell'ultima
legge Casati cui faceva riferimento il Consigliere Ricco, che si
fondano su un presunto diritto costituzionale della famiglia di
scegliere gli indirizzi educativi per i figli in base all'art. 30
della Costituzione, nell'istituire scuole di ogni ordine e grado,
nel garantire la gratuità dell'obbligo per una istruzione inferiore
impartita per almeno otto anni, nel rimuovere gli ostacoli di
ordine economico e sociale che limitano la libertà e l'uguaglianza
dei cittadini, e questo all'art. 3 della Costituzione.
Direi che gli unici tentativi che ci sono stati per modificare
la legislazione esistente per ciò che riguarda questi interventi
per le scuole, gli unici tentativi seri che sono partiti dal
concetto di non intervento per ciò che riguarda il finanziamento da
parte dello Stato, sono stati fatti proprio dalle sinistre: nel '54
da Banfi, nel '59 da Parri e poi ancora da Terracini. Ma in tutti
gli altri tentativi che ci sono stati, ultimo tra i quali la legge
Casati da parte della Democrazia Cristiana, non possiamo non
nascondercelo, si è solo e sempre partiti dal problema di ottenere
un finanziamento per le scuole private, e per arrivare a questo il
problema è stato di come interpretare in modo diverso la
Costituzione.
Quindi a nostro parere, si tratta di scelte che forzano la
Costituzione in misura per noi inaccettabile, scelte che fra
l'altro sono già state precluse da pronunciamenti della Corte
Costituzionale.
Il Consigliere Ricco prima faceva riferimento ad una sentenza
della Corte Costituzionale, io ne voglio fare un altro. La Corte
Costituzionale (se non mi sbaglio doveva trattarsi di una sentenza
del '62, la n. 36 del 22 gennaio) aveva a suo tempo con questa
norma già escluso dal beneficio del diritto alla gratuità dei
trasporti quegli alunni di scuole private, pur essendo alunni che
pagavano le tasse come tutti gli altri e contributi per la libera
scelta. La Corte Costituzionale ha ribadito in quella sentenza che
tale esclusione non rappresenta di fatto un ostacolo al libero
esercizio della facoltà di scelta della scuola. Questo anche perchè
da tale libertà di scelta, come per altre libertà (e si pensa ad
esempio alla libertà religiosa, alla libertà di associazione) non
può certo dedursi l'obbligo della Repubblica di assumersi gli oneri
necessari per esercitarli. Penso che su questo non dovrebbe esserci
ombra di dubbio: le libertà devono esserci, ma non possono essere a
carico, come costo, della Repubblica.
A quello che già aveva stabilito a suo tempo la Corte
Costituzionale, si dovrebbe anche aggiungere una considerazione
molto ovvia che non può essere mai dimenticata, cioè che esiste
comunque un obbligo per la Repubblica di istituire scuole statali
di ogni ordine e grado, e questo non dobbiamo dimenticarcelo.
Quindi, la libertà per gli enti e i privati di istituire scuole può
essere prevista solo senza oneri per lo Stato.
Siamo dell'idea che indubbiamente ci vuole una regolamentazione
molto seria, legislativa, per mettere ordine in tutta questa
problematica rispetto a quelli che sono stati gli interventi così
diversi fra Regione e Regione. In modo particolare questo è vero
per la scuola materna che - già lo diceva prima il Consigliere
Pascale - è una scuola per cui c'è stato un precedente intervento
con leggi che pongono delle spese a carico del bilancio, ma pur
sempre in un ambito molto limitato. E così c'è stato un intervento
dello Stato per le scuole elementari parificate e per quelle
sussidiate, e per gli istituti per ciechi e sordomuti. Questi sono
stati gli unici interventi che ci sono stati fino adesso con oneri
a carico del bilancio dello Stato, con leggi statali. Tuttavia una
cosa che vorrei far notare è che in tutti i casi ricordati
l'intervento statale era pur sempre condizionato a garanzie di
libertà e di gratuità di accesso e si riferiva in ogni caso a
situazioni in cui l'intervento non statale, privato o comunale,
surrogava anche se provvisoriamente quello statale, con la stipula
di opportune convenzioni. E questo non è nè più nè meno quello che
in modo analogo abbiamo fatto nel 1977, con le norme per i
contributi alle scuole materne private.
Questa sanatoria, lo ripeto, era in attesa di una completa
realizzazione della scuola materna regionale, e la legge che ci
troviamo adesso ad esaminare mi sembra che vada molto oltre questo
aspetto. È una legge che intanto istituzionalizza un principio e
demanda ad una convenzione che potrà a suo tempo aggirare quelli
che potrebbero essere gli eventuali ostacoli di costituzionalità o
meno, arrivando a contributi del 100%. In quel caso poi non
sarebbero più contributi, ma un intervento diretto della Regione
come finanziamento ad una scuola pubblica.
Direi che una situazione di questo tipo crea addirittura delle
sperequazioni fra gli insegnanti della scuola materna e della
scuola privata, tant'è che da parte delle Organizzazioni Sindacali
(e anche su questo non sono assolutamente d'accordo con quanto
diceva il Presidente della Giunta che sulle convenzioni c'è un
accordo con le Organizzazioni Sindacali), sulle convenzioni non c'è
stato proprio nessun accordo, e solo una di esse ha dato la sua
approvazione. Infatti non è tanto sulla legge, che tratta la
questione di principio, ma è sulle convenzioni che ci sono stati i
comunicati delle maestre di scuola materna e delle Organizzazioni
Sindacali, e su cui successivamente è stato indetto lo
sciopero.
Diceva prima qualcuno che in altre Regioni ci sono già stati
interventi di questo tipo. Non riesco a capire perchè, proprio nel
momento in cui nella nostra Regione eravamo riusciti a fare
qualcosa di più, di diverso da altre Regioni, proprio in questo
caso, su questo problema vogliamo allinearci alle altre Regioni. È
vero che in alcune Regioni, per carenze di interventi da parte
dello Stato, c'è la necessità di intervenire con delle scuole
private, e a quel punto la Regione potrebbe pensare di finanziare.
Ma nella nostra regione, dove paghiamo da tempo le nostre scuole e
i nostri insegnanti, dove c'è solo più da completare in alcuni casi
la presenza della scuola materna regionale, vogliamo creare questi
problemi che sono quelli di tutte le Regioni in Italia, quando ci
manca così poco per superare questi problemi?
Direi che in questo momento non è assolutamente il caso di
sentire la necessità di questa legge, anche se sembra che
l'indirizzo sia proprio quello di discuterla senz'altro oggi.
Quello che è successo in Commissione, la non possibilità di
richiedere neanche una griglia per esaminare meglio la legge, la
non possibilità di discutere degli eventuali emendamenti, vista
anche la presenza dell'Assessore nell'ultima riunione e la volontà
da parte di questa Giunta di discutere il disegno di legge nel
primo Consiglio successivo alla pausa estiva, tutto questo non ci
esimerà dal presentare un emendamento. Sono molto d'accordo con
quanto dicevano prima i Consiglieri Dolchi e Pascale, che questa è
una legge che implica una scelta di fondo, e sulle scelte molte
volte non è che si possa discutere con degli emendamenti. Però vedo
un pericolo grosso in tutto questo: vedo il pericolo che una volta
fatta la legge, possa passare al di sopra del Consiglio tutto il
resto, che potrà essere completamente diverso da quanto è scritto
nella legge e dallo spirito con cui si dice di voler votare questa
legge anche da parte della maggioranza. Chiederemo come gruppo con
un emendamento che le convenzioni che saranno stipulate con gli
enti e gli istituti interessati, debbano essere approvate dal
Consiglio, sentite le Commissioni consiliari permanenti. Questo
proprio perchè non vogliamo che al di sopra del Consiglio regionale
della Valle d'Aosta passino delle scelte che andrebbero molto al di
là di quello che è lo spirito di questa legge.
Per ciò che riguarda la mozione, non staremo ad illustrarla in
quanto è molto semplice: chiede solo in via preliminare di
completare la presenza della scuola materna regionale. Penso che
non ci sia da aggiungere altro.
PRESIDENTE
: Ha chiesto di parlare il Consigliere
Stévenin, ne ha facoltà.
STEVENIN - (U.V.):
Avant tout je dois dire que la
position que je vais représenter dans cette salle est une position
indépendante des forces politiques de l'opposition, puisque,
évidemment, tout en partageant les quelques réflexions que
quelqu'un a faites parmi ceux qui m'ont précédé, la position que je
représente est tout à fait différente.
D'ailleurs les perplexités vis-à-vis de cette loi, je les ai
manifestées depuis longtemps et dans toutes les occasions qui me se
sont présentées: à l'intérieur de la majorité, au cours des
réunions de la majorité, ainsi que dans les différentes réunions de
la Vème Commission. Je les ai manifestées dans les rencontres avec
les Organisations Syndicales, avec les autres forces qu'on a
rencontrées, aussi à l'intérieur du mouvement de l'Union
Valdôtaine, où elles ont trouvé des échos favorables.
Je reprends les considérations contenues dans la partie finale
de M. Cout à propos de la fameuse "griglia" qui venait demandé par
une partie de l'opposition, pour faire une précisation. Ce problème
c'est en effet un faux problème, puisque du point de vue juridique
-constitutionnel tout le monde est à même de lire l'art. 33 que
quelqu'un d'autre a déjà eu l'occasion de lire dans cette même
salle. Par cet article la Constitution garantie la liberté
d'enseignement, mais exclut des contributions à la charge de
l'Etat.
Quand on parle de l'Etat, évidemment on représente par ce mot
tout le pouvoir public.
Par contre d'autres Régions ont déjà légiféré dans cette manière
et les organes de contrôle ont visé cette loi. Alors, voilà qu'on
aurait eu le pour et le contre et ce n'est pas à travers un fait
technique qu'on pourrait dépasser cet aspect.
Il s'agit là d'un problème politique, qui avait déjà été
affronté lors des délibérations que les Gouvernements qui se sont
succédés, ont pris à faveur des écoles privées. Là il y a par
contre un problème d'une loi qui aborde l'ensemble de la matière.
Les perplexités qu'il y a à propos de cette loi sont plusieurs,
mais il y en a une tout particulièrement que je veux manifester:
celle que (d'ailleurs quelqu'un l'a déjà dit), pourra permettre par
la suite la prolifération d'éventuelles autres écoles privées. Là
il y a des perplexités, comme je disais, mais ce n'est pas le
problème de fond et je reviens sur ce qui est l'aspect de la
situation de l'école dans notre Région, et je me réfère aux écoles
maternelles.
Tout le monde ne peut qu'être convaincu que l'école maternelle
régionale fonctionne d'une façon excellente, que l'améliorer est
toujours possible. Tout de même je crois que tout le monde ne
pourrait que se souhaiter un fonctionnement pareil dans tous les
autres niveaux d'écoles. Cela bien sûr pour la qualité de
l'enseignement, pour les programmes qui sont portés de l'avant à
l'intérieur de l'école maternelle régionale, et pour le
fonctionnement dans l'ensemble de l'école maternelle régionale.
D'ailleurs c'est le Gouvernement régional, c'est le Conseil
régional qui a voulu que la méthode Valentine trouve une place
importante dans l'école maternelle; d'ailleurs le choix de 50% du
français dans l'école maternelle a été un fait important, mais je
pourrais dire encore autres choses. J'ai eu l'occasion de suivre un
programme à la télévision italienne avec lequel les italiens ont pu
apprendre que l'école maternelle valdôtaine est à un niveau très
élevé et peut très bien être considérée comme point de repère pour
les autres écoles. Par conséquent nous ne pouvons qu'être pour la
pleine application de la loi régionale qui concerne l'école
maternelle, l'épanouissement de l'école maternelle dans toute notre
Région.
Or, en même temps, on est favorable à que l'on puisse aider du
point de vue financier les écoles privées dans notre Région, et là
je ne partage pas tout de même la position du parti communiste
vis-à-vis de ce problème. C'est-à-dire, ce n'est pas parce que dans
certains pays il y a une école maternelle privée qu'on doive aller
forcément à décider de créer une école régionale. Là ce ne serait
pas, à mon point de vue, intelligent. D'ailleurs, encore s'il
s'agissait d'une requête qui vient des Communes ou d'une requête
qui vient de la part des citoyens, alors là il serait encore à
examiner et voir, mais autrement il s'agirait bien sûr de dépenses
qui ne tiennent pas compte de ce qui correspond à un correct
fonctionnement du budget régional. Bien sûr, les écoles privées
doivent vivre dans nos Communes, je dis surtout les actuelles, mais
vu que - et là c'est le problème que je pose au Conseil régional -
c'est la Région, c'est le Conseil régional, c'est la Communauté
valdôtaine qui par cette loi paiera cette école, complètement, et
s'il est vrai que jusqu'à présent c'était 90%, maintenant sera
100%, nous retenons qu'il est correct, il est sérieux de prétendre
que la Région puisse au moins contrôler l'embauchage du personnel.
Cela pour donner des garanties à toute la classe enseignante, sans
quoi on risque de créer une situation d'injustice manifeste.
Il est évident que la loi, telle qu'elle est, même si, comme je
viens de dire, des perplexités restent, nous sommes d'accord à
voter cette loi, mais en même temps nous ne partageons pas l'avis
du parti communiste, nous avons confiance au Gouvernement régional.
Nous sommes contraires à l'ordre du jour pour apporter à
l'intérieur du Conseil régional les conventions, mais tout de même
nous croyons qu'on présente un ordre du jour signé par MM. De
Grandis et par le soussigné, où on invite le Gouvernement régional
de tenir compte de cette exigence d'une garantie pour ce qui est
l'embauchage. C'est-à-dire que nous demandons que l'on tienne
compte des classements des enseignants pour le choix de
l'embauchage: une Commission soit créée "ad hoc", de laquelle
fassent partie deux représentants des associations qui gèrent les
écoles privées, et un représentant de l'Administration régionale.
Ce ne changera pas peut-être l'aspect au point de vue général, mais
on aura la possibilité et la garantie que par le représentant de la
Région, qui naturellement sera un fonctionnaire, l'on puisse mettre
au courant de ce qui se passe dans ce classement. Nous sommes de
l'avis que la loi puisse être approuvée, mais en même temps nous
demandons très clairement qu'il y ait cette possibilité, vu que
c'est la communauté valdôtaine qui paie. Alors une garantie dans ce
sens doit être selon nous acceptée et doit être votée dans ce
Conseil régional.
Je crois que c'est une position très sérieuse, qui ne bouleverse
rien du tout. Le choix politique, on l'a fait dès que on a commencé
à financer ces écoles privées par les délibérations de la Junte; le
choix politique on le continue dans cette direction avec cette loi,
mais on donne des garanties pour éviter des situations d'injustice
et pour informer la communauté valdôtaine.
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Questo disegno di legge presentato
dalla maggioranza, come sappiamo tutti, è stato concepito per
istituzionalizzare i finanziamenti concernenti la gestione e il
funzionamento delle scuole private che esistono nella nostra
Regione. Di fatto, quindi, non si inventa proprio niente; si
istituzionalizza e si regolamenta ciò che già questo Consiglio
regionale ha deliberato e approvato. E non mi si venga a dire che
allora non si sapeva che questi finanziamenti erano per le scuole
private e che nel futuro questi finanziamenti non sarebbero stati
regolamentati una volta per tutte, per uscire da
quell'assistenzialismo da cui tutti diciamo di voler uscire.
Quindi non comprendo, e non si possono comprendere queste levate
di scudi che ci sono state da più parti e che si sono anche
riscontrate in questa sede, nel dibattito che fino a questo momento
si è svolto. Ci sono state prese di posizione da parte degli
insegnanti della scuola materna che ci hanno fatto pervenire delle
loro petizioni; ci sono state prese di posizione da alcune
organizzazioni sindacali di categoria e anche confederali; ci sono
state prese di posizione dei partiti laici o cosiddetti laici.
Voglio dire alle insegnanti della scuola materna, forse per il
passato che ho avuto di dirigente sindacale, che sono stato fra
quelli che hanno sostenuto la regionalizzazione della scuola
materna, quando le scuole erano gestite dai Comuni, quando le
scuole materne erano gestite da ordini religiosi, o erano miste fra
privati e pubblici. Ma questo lo abbiamo sostenuto perchè era anche
necessario dare una sistemazione agli insegnanti, dare la
possibilità alla scuola materna di avere un funzionamento, per
evitare che non avessero i mezzi a disposizione per poter
funzionare, per evitare che la scuola materna diventasse solo un
parcheggio.
Ricordo allora, prima della regionalizzazione della scuola
materna, quale era la situazione nei Comuni della Valle d'Aosta e
quale era la situazione degli insegnanti di scuola materna, e le
possibilità economiche che avevano per far fronte alle esigenze
dell'insegnamento chi gestiva allora queste scuole. Ma anche allora
la regionalizzazione non fu obbligatoria: chi volle rimanere
privato, rimase privato; chi volle rimanere comunale, rimase
comunale. E nel Comune di Aosta, che volle rimanere comunale, le
scuole sono rimaste comunali.
Fatta questa premessa, voglio fare una domanda a queste maestre
di scuola materna: forse che si aspettava questa legge per
richiedere l'istituzione di scuole materne regionali dove
mancavano? Per chiedere (come hanno scritto nei documenti) che
vengano espletati i concorsi delle categorie direttive? Si fa lo
sciopero per questa legge, si uniscono questi problemi e si
giustifica il non finanziamento di questa legge se prima non sono
risolti questi problemi? Questo lo dico perchè è una situazione a
cui di fatto abbiamo assistito. È necessario che anche le categorie
escano dal corporativismo, dall'egoismo personale. Affermo questo
perchè anche io ho fatto il sindacalista ed ho riscontrato, dalle
firme delle maestre d'asilo apposte nella petizione, che sono
passate anche loro dalle scuole private e si sono certamente
avvalse di quel punteggio per entrare alla scuola pubblica. Oggi
non si può negare ad altri di avvalersi di quello di cui noi ci
siamo potuti avvalere.
Questa è una risposta per le maestre d'asilo, ma anche per le
organizzazioni sindacali, alle quali intendo ricordare che le
modalità di assunzione nella scuola privata sono previste da un
contratto nazionale di lavoro, in decorrenza dal ° gennaio 1985,
modalità che la Giunta ha riportato nella bozza di convenzione che
dovrebbe essere sottoscritta. Non è stato inventato niente: si è
cercato di rispettare un contratto, di fare delle convenzioni nel
rispetto di un contratto. E voglio ricordare anche a certi colleghi
che proclamano lo sciopero su questa legge, che la circolare
ministeriale che riconosce i periodi di lavoro nella scuola privata
anche nella scuola pubblica, l'ha emanata il Ministero a livello
nazionale, concordi le organizzazioni sindacali. Infatti a suo
tempo è stata svolta una azione sindacale per ottenere ciò, e oggi
non mi si può venire a dire di cercare come regolamentare le
assunzioni, di vedere come si passa dalla scuola pubblica a quella
privata, le graduatorie e non graduatorie, o le commissioni che
propone il collega Stévenin. Qui si tratta di rispettare un
contratto che è stato sottoscritto e di non rinnegare ciò che si è
scritto, perchè nessuno ha obbligato le organizzazioni sindacali a
fare questo contratto di lavoro che veniva fuori nel 1985.
Da più parti si è affermato che la Costituzione italiana
riconosce la libertà delle scuole private, ma senza oneri per lo
Stato. Questa affermazione l'ho ritrovata anche in comunicati
rilasciati da organizzazioni sindacali e mi è dispiaciuto. La
Costituzione prevede anche altri diritti che sono disattesi:
prevede il diritto al lavoro, all'assistenza sanitaria gratuita,
però non vedo alcun sindacato, di quelli che oggi hanno proclamato
lo sciopero, protestare perchè gli oneri non sono a carico dello
Stato, non ne ho mai sentito alcuno di quelli (mi riferisco in
particolare a certi sindacati autonomi) proclamare scioperi perchè
questi diritti fossero applicati nel nostro paese. Oggi si cita la
Costituzione italiana e in merito dico che la nostra Costituzione
prevede anche che ai cittadini italiani venga data una scuola
pubblica diversa, a tutti i livelli. Infatti qui parliamo di scuola
materna ed elementare che abbiamo sia pubblica che privata, ma in
altre Regioni, fuori dalla Valle d'Aosta, c'è anche la media
inferiore, la media superiore, l'università. E guarda caso le
università private sono le migliori oggi nel nostro paese, basta
prendere ad esempio l'Università cattolica, la Bocconi.
Vorrei chiedere a coloro che affermano questo, se non si sono
domandati quanto siano discutibili queste affermazioni sul piano
teorico e pratico, quanto siano ormai superate sul piano
dell'esperienza storica queste discussioni riguardo al discorso
"senza oneri per lo Stato".
Infatti, lo stesso Concordato fra lo Stato italiano e la Chiesa,
che è stato firmato il 18 febbraio 1984 da un Presidente del
Consiglio socialista e che è stato la conclusione di una revisione
di quel vecchio Concordato che esisteva, dice all'art. 9/1: "La
Repubblica italiana, in conformità al principio della libertà della
scuola e dell'insegnamento previsti dalla propria Costituzione,
garantisce alla Chiesa cattolica il diritto di istituire
liberamente scuole di ogni ordine e grado e istituti di educazione.
A tali scuole che ottengono la parità, è assi curata piena libertà
ed ai loro alunni un trattamento scolastico equipollente a quello
degli alunni delle scuole dello Stato e degli altri enti
territoriali, anche per quanto concerne l'esame di stato".
Si deve notare che in questo articolo non si parla più dell'art.
33 della Costituzione italiana; questa espressione "senza oneri per
lo Stato" non viene riportata nel nuovo concordato fra lo Stato e
la Chiesa all'art. 9/1, in quanto si intende oggi alquanto
superata.
Se oggi nel nostro paese trova spazio la scuola privata, è anche
perchè sappiamo tutti, e lo abbiamo sempre visto, che la scuola
pubblica merita quella riforma che tutti auspichiamo. Infatti
ritengo che la scuola privata si affermi nella misura in cui la
scuola pubblica non garantisce i presupposti di insegnamento
necessari. Nemmeno la scuola statale è più molto pubblica oggi, in
quanto non risponde effettivamente alle esigenze della società e
non offre un servizio coerente con i bisogni della gente. Siamo in
queste condizioni e lo abbiamo sempre detto tutti; mi meraviglia
che oggi qui si dica che la scuola pubblica è la miglior cosa del
mondo per cercare di offuscare il discorso della scuola privata: in
altre sedi si sente sempre parlare che questa scuola pubblica deve
essere riformata e rivista. Siamo d'accordo che esista un
cambiamento, e un ruolo importante in questa fase lo devono
svolgere i sindacati, gli insegnanti e in modo particolare le forze
politiche, le quali a mio avviso sul discorso della scuola devono
uscire da una azione clientelare, elettorale e ancora di più da una
banale battaglia di retroguardia, perchè oggi ritengo che quello
che si sta sostenendo contro la scuola privata sia una battaglia di
retroguardia che non serve a nessuno, nemmeno alla riforma della
scuola pubblica nel nostro paese.
In tutte le regioni esistono delle scuole private che vengono
finanziate dalle stesse Regioni; ho qui davanti a me un documento
dei partiti laici (e questo sta a dimostrare che i finanziamenti
vengono approvati anche dai partiti laici), che è stato pubblicato
anche dal settimanale "Il Sabato", in cui viene ricordato che nel
1977 un gruppo di laici, guidati dall'On. Spadolini in un convegno
a Sorrento sulla scuola non statale in Italia, aveva riaffermato
che l'art. 33 della Costituzione italiana è superato. Se poi ci
sono stati ripensamenti, revisioni di prese di posizione, è un
altro discorso, ma per l'ampiezza che ha raggiunto nel nostro paese
il fenomeno della scuola privata, anche gli stessi partiti laici,
che hanno partecipato a quel convegno in cui hanno discusso di
questo argomento, sono arrivati alla conclusione che questo
discorso doveva essere posto. Quindi non è che oggi sosteniamo cose
che sono fuori dal mondo in merito all'art. 33 della
Costituzione.
Ritengo che anche per noi è necessario uscire dal dualismo
scuola privata sì, scuola privata no. Per salvaguardare una
democrazia in un paese, il pluralismo è un elemento essenziale;
occorre far cessare anche l'astio che esiste da parte di alcuni
contro le istituzioni ecclesiastiche, religiose e confessionali,
perchè forse molto dipende anche da queste prese di posizione.
Ma occorre anche, l'ho già detto, che si comprenda che non è
giusto ad una religiosa, se è nelle condizioni di farlo, togliere
il diritto all'insegnamento e all'educazione. Ritengo che si debba
su questo argomento, se vogliamo portare avanti una vera riforma
della scuola, che vada nell'interesse della collettività, eliminare
ogni lotta ideologica e si debba dare ai genitori la possibilità di
scegliere; e la possibilità di scegliere non va data soltanto a chi
ha un buon portafoglio. Per queste ragioni anche lo Stato si deve
fare carico di questa scelta, in un paese democratico come il
nostro.
Voglio richiamare, prima di concludere, anche un altro aspetto.
Siamo in Europa, ci dichiariamo degli europeisti, siamo - come da
tante parti ho sentito - per l'Europa delle Regioni, per una Europa
dei popoli, federalista; voglio ricordare a tutti noi che se siamo
degli europeisti, dobbiamo anche accettare le indicazioni che
dall'Europa vengono. So che in altri settori, ad esempio nella
sanità, abbiamo dovuto tener conto delle indicazioni che vengono
dall'Europa. E allora, nella risoluzione del Parlamento europeo,
approvata il 14.3.1984, sta scritto che "viste le proposte di
risoluzione presentate dall'On. Sassano, nel riaffermare i principi
del diritto dell'uomo in ossequio alla giurisprudenza in materia di
diritto all'istruzione, di diritto dei genitori a decidere in
merito all'istruzione dei figli, chiede che vengano riconosciuti i
seguenti principi nell'ambito della comunità europea" - segue
l'elenco dei principi che devono essere riconosciuti nell'ambito
della comunità europea. Uno di questi si riferisce espressamente al
diritto alla libertà di insegnamento, il quale "implica per sua
natura l'obbligo per gli Stati membri di rendere possibile
l'esercizio di tale diritto anche sotto il profilo finanziario, e
di accordare alle scuole le sovvenzioni pubbliche necessarie allo
svolgimento dei loro compiti e all'adempimento dei loro obblighi in
condizioni uguali a quelle di cui beneficiano gli istituti pubblici
corrispondenti, senza discriminazione nei confronti degli
organizzatori, dei genitori, degli alunni e del personale".
Credo che qui non si possa essere accusati di niente quando ad
un livello forse superiore di quello della Regione, di quello del
Parlamento italiano, del concordato fra lo Stato e la Chiesa, e
cioè a livello di risoluzione di Parlamento europeo, si sancisce il
diritto alla libertà di insegnamento. Allora vogliamo disattendere
quello che ci dice il Parlamento europeo, o manteniamo i nostri
principi europeistici, federalistici, di una Europa unita,
egualitaria in tutti i settori?
Non bisogna strumentalizzare i problemi, bisogna invece
ricollegarli a tutto l'insieme. Quando si sta in una società si
accettano anche tutti i principi che ci sono e ci si fa carico di
tutto quello che avviene dietro.
Nel concludere, debbo ringraziare il Presidente della Giunta per
la relazione introduttiva che ha fatto, fedele al discorso che
abbiamo da sempre portato avanti nella maggioranza. Questo disegno
di legge è il frutto di diversi mesi di trattativa fra le
associazioni dei genitori e l'Assessorato alla Pubblica Istruzione.
Oggi, almeno per quanto ci riguarda, per tutte le considerazioni
fatte, riteniamo che non sia nè rinviabile nè tanto meno
emendabile. In sede di forze politiche di maggioranza ne abbiamo
parlato a lungo e posso anche comprendere lo stato d'animo di tanti
che sono qui, come di quelli che non sono qui e di quelli che hanno
scioperato. Ma ritengo che una scuola libera è quello che oggi ci
vuole nel nostro paese, è ciò che vuole anche il cittadino, perchè
è un rafforzamento della democrazia e della libertà.
PRESIDENTE:
Ha chiesto di parlare il Vice Presidente De
Grandis, ne ha facoltà.
DE GRANDIS - (P.R.I.):
Vi confesso, colleghi Consiglieri,
che debbo fare uno sforzo notevole per vincere la tentazione di
scendere in polemica, perchè gli spunti che offrirebbero in tal
senso gli interventi del Consigliere Beneforti e, prima, quello del
Consigliere Ricco, sono vastissimi. Tuttavia ritengo doveroso da
parte mia fare solo alcune precisazioni, perchè sono state dette
alcune cose che turbano la mia coscienza di cittadino, non la
coscienza di politico o di appartenente ad un partito politico.
Quando si fa la distinzione scuola libera e scuola statale, mi
sento leso come cittadino e mi sento altresì leso per tutti coloro
che, cattolici convinti, insegnano nella scuola statale. Quindi,
non si tratta di dire scuola libera, da una parte, e dall'altra
scuola - che cosa? - fascista? No, queste cose non debbono essere
dette.
Sono anche turbato nella coscienza quando il Consigliere
Beneforti dice che secondo l'art. 33 della Costituzione enti e
privati hanno il diritto di istituire scuole ed istituti di
educazione senza oneri per lo Stato, e poi aggiunge: "Ma quanti
sono gli articoli della Costituzione non osservati?" Anche a questo
ragionamento non ci sto. Il fatto che ci siano altri articoli della
Costituzione non applicati, non attuati o non osservati, non
giustifica assolutamente che non se ne osservino altri. Questa mi
sembra una giustificazione che non può essere accettata. Così come
non può essere accettato che si ricorra al Concordato per il fatto
che non parla di oneri, quasi che si volesse con il Concordato
superare la Costituzione.
Signori miei, è la Carta Costituzionale quella a cui vogliamo
attenerci, o è una Costituzione di carta? Questo ce lo dobbiamo
dire con chiarezza. Allora non facciamo queste polemiche, perchè
non devono essere fatte, ma invece affrontiamo questo problema con
la serietà che è necessaria.
(.... Interruzione del Consigliere Beneforti che interviene per
alcune precisazioni ....).
Ma, Consigliere Beneforti, Lei ha detto anche che ci sono altri
articoli della Costituzione non attuati e quindi è giustificato
anche non attuare un altro articolo della Costituzione. Questo non
lo posso accettare e spero che non lo accettino neanche i miei
colleghi Consiglieri, che sia stato un refuso da parte del
Consigliere Beneforti, altrimenti questi appelli alla libertà e al
pluralismo non so che fondamento abbiano.
Quello della scuola è un problema troppo delicato e importante;
la scuola è lo strumento che deve formare i cittadini di domani,
ragione per cui questo problema va affrontato con la dovuta
serietà, la dovuta pacatezza. Comprendo le diverse posizioni, ne ho
il massimo rispetto, ma certamente non posso rinunciare ad
esprimere le mie posizioni che ritengo siano corrette.
La prima cosa che dovremmo attuare secondo me, se vogliamo
parlare di libera scelta, è quella che a fianco di ogni scuola
privata ci sia la corrispondente scuola pubblica. Allora possiamo
parlare correttamente di libera scelta, e il cittadino sceglie
quello che ritiene più opportuno. Altrimenti se vi è solo la scuola
privata, questa scelta viene fatta per comodo, non è una scelta per
la qualità della scuola, per un tipo di insegnamento che può essere
preferito ad un altro; diventa solo una questione di comodità e
allora non è più il caso di parlare di libera scelta.
Questa legge prevede il finanziamento globale di tutte le spese
che le scuole private affrontano per il loro funzionamento, di cui
la parte maggiore riguarda il personale insegnante. Mentre la legge
prevede che da parte della Regione vi sia un controllo di come
viene impiegato il denaro per garantire che il finanziamento
pubblico sia impiegato nel modo voluto dalla legge e dalla
convenzione, per quanto riguarda l'assunzione del personale invece
si rinuncia a questo diritto. Tale diritto, vorrei rimarcare, non è
relativo all'Ente pubblico in maniera diretta, ma è un dovere
dell'Ente pubblico garantire che le assunzioni avvengano nel
rispetto di alcune norme fondamentali che la Pubblica
Amministrazione si è data. E se si è data alcune norme, ha ritenuto
evidentemente che fossero quelle più idonee a salvaguardare il
diritto dei cittadini, e in specie il diritto degli insegnanti.
Esistono delle graduatorie regionali che sono fatte secondo il
merito, le quali hanno un significato di tutela per coloro che
hanno l'abilitazione ad insegnare nelle scuole. Allora non vedo
come si possano ignorare queste graduatorie nell'assunzione del
personale per le scuole private. Che poi la scuola privata possa
avere esigenze di tipo particolare per cui un insegnante che si
chiamasse De Grandis non è gradito a quelle scuole, questo lo posso
comprendere, ma ciò è facilmente superabile: basterà istituire a
tale scopo una Commissione che tenga conto di queste particolari
necessità della scuola privata.
D'altra parte, come ha affermato Giovanni Paolo II, i cattolici
in Italia sono oltre l'80%, per cui anche nel corpo insegnante
questa percentuale grosso modo è rispettata. Ragione per cui le
graduatorie contengono l'80% di insegnanti cattolici.
Questo è il motivo per cui insieme al Consigliere Stévenin
abbiamo ritenuto di presentare un ordine del giorno che, votato dal
Consiglio, impegni la Giunta ad inserire nelle convenzioni alcune
clausole che garantiscano gli insegnanti.
Le clausole riguardano sia la scuola materna che la scuola
elementare, sono analoghe, e riguardano, riferendoci alla
convenzione che tutti conoscete, il punto 2 dell'art. 3 che viene
sostituito con il seguente: "L'impiego di personale insegnante,
assunto secondo le modalità di cui ai successivi artt. 8 bis e 9
della presente convenzione, in possesso di diploma rilasciato da
una scuola magistrale. Il personale insegnante dovrà altresì
dimostrare la piena conoscenza della lingua francese".
L'art. 8 bis, cui si fa riferimento in questa prima modifica,
stabilisce: "Per la disciplina delle assunzioni del personale è
istituita una Commissione così composta: due rappresentanti
nominati dalla Federazione Italiana Scuole Materne della Valle
d'Aosta, un rappresentante nominato dall'Assessore alla Pubblica
Istruzione. La Commissione esamina le graduatorie del personale
insegnante e supplente nelle istituzioni scolastiche dipendenti
dalla Regione e redige l'elenco del personale docente nell'ambito
del quale gli enti gestori sono tenuti a scegliere il personale
insegnante, fatta salva la possibilità di assicurare la priorità al
personale appartenente al medesimo ordine o congregazione religiosa
che gestisce la scuola, e la preferenza nei confronti del personale
già in servizio, in possesso dei requisiti previsti dalla presente
convenzione".
Quindi si tratta di una salvaguardia che tiene conto sia della
necessità per l'Ente pubblico di tutelare il personale insegnante
iscritto nelle graduatorie pubbliche, sia da parte della
federazione dei rappresentanti della Valle d'Aosta della
Federazione Italiana Scuole Materne, di poter intervenire nella
scelta del personale, in modo che sia personale adeguato alle
proprie esigenze educative.
Il primo comma dell'art. 9 è sostituito dal seguente: "Fermo
restando quanto previsto dal contratto nazionale della Federazione
italiana scuole materne e dagli statuti o regolamenti interni degli
istituti interessati, nell'assunzione di personale insegnante laico
si procederà come segue: gli insegnanti saranno scelti secondo le
modalità di cui al precedente art. 8 bis, a cui si rinvia"(la cui
normativa ho già letto).
Altrettanto per le scuole elementari, con quelle variazioni che
riguardano la scuola elementare, ma è sostanzialmente lo stesso
metodo di procedere.
Per quanto mi riguarda, come partito, dare il consenso ad una
legge che prevede un finanziamento al 100% delle spese per queste
scuole private, è uno sforzo non indifferente, è una forzatura non
indifferente nelle cose in cui credo, nei principi costituzionali a
cui cerco di attenermi il più possibile. Vorrei che di questo si
tenesse conto nel considerare l'opportunità dell'approvazione
dell'ordine del giorno e che ovviamente questo significa uno sforzo
da parte di chi sostiene certe posizioni come me, e altrettanto
sforzo di chi sostiene posizioni contrarie, per trovare questo
punto di incontro. Infatti credo sia interesse di tutti che la
scuola, sia privata che pubblica, funzioni nel migliore dei modi
attraverso uno sforzo collettivo, e non attraverso contrapposizioni
sterili o attraverso presunte forme di astio nei confronti di
questa o quella confessione religiosa, cose che qui non ho mai
sentito e che soprattutto non riguardano la mia persona
indipendentemente da quanto pensi in campo religioso. Qui si tratta
di scuola, si tratta della formazione dei nostri figli, si tratta
dei cittadini di domani, e chiedo che ognuno (lo dico in
particolare ai cattolici) si metta la mano sulla coscienza perchè
le cose vadano nel migliore dei modi.
Si dà atto che dalle ore 18,52 alle ore 19,22 riassume la
Presidenza il Vice Presidente Giulio Dolchi.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Signor Presidente, Colleghi
Consiglieri, veramente sono stupefatto e anche indignato. Sotto
certi aspetti, stupefatto perchè ho sentito da parte di alcuni
rappresentanti di forze politiche che fanno parte del governo
centrale e che da quarant'anni (da quel 25 aprile 1945) governano
la nostra nazione e quindi hanno avuto la possibilità di gestire e
di affrontare ogni tipo di problema inerente la scuola, ho sentito
criticare quel tipo di scuola che loro avrebbero avuto la
possibilità di modificare e che non hanno modificato.
Sono stati due partiti, mi riferisco al partito socialista e
alla democrazia cristiana, che finalmente hanno preso coscienza,
hanno capito le lacune che esistono nella scuola pubblica, però
devono fare il "mea culpa" perchè non hanno fatto niente, almeno
fino ad oggi, per modificare questo "status quo".
Sono indignato per le "castronerie" dette dal Consigliere De
Grandis che nel suo intervento ha parlato di "scuola fascista";
probabilmente non ha capito niente dal '68 in avanti ....
(Interruzione del Consigliere De Grandis che protesta contro
l'affermazione del Consigliere Aloisi)
.... non ha capito niente sul fatto che la scuola oggi è
tutt'altro che fascista, perchè almeno una volta si studiava, oggi
invece nella scuola circola il concetto di massificazione
ideologica, per cui queste castronerie se le può tenere in
bocca.
Voglio essere chiaro fino in fondo per dichiarare qual è la
nostra posizione come Movimento Sociale Italiano, quindi non farò
giri di parole, o discorsi che dicono tutto e niente. Il problema
di fondo oggi è lo scontro ideologico fra una concezione di scuola
"sinistroide", una scuola laica, e dall'altra parte una scuola di
indirizzo cattolico.
Il M.S.I. è sempre stato in prima linea nella battaglia ideale
per una ristrutturazione globale dell'ordinamento scolastico
italiano. Ogni recente riforma nella nostra scuola è nata da schemi
elaborati nei centri politici dei vari partiti, i quali non mirano
a risolvere i problemi cruciali che la scuola deve risolvere, ma
mirano a servirsi della scuola per accrescere il proprio potere di
partito e di ideologie. Dunque, la nostra scuola, molto più che
nelle altre nazioni europee, riflette il disagio di una società,
disagio morale e soprattutto disagio ideale. L'ideologia permissiva
che ha spinto in questi ultimi anni alla realizzazione di scuole di
massa in nome della promozione sociale, ha operato guasti
gravissimi; fra l'altro la scuola così come è stata ridotta è
fallita clamorosamente anche nel tentativo di realizzare quel
rapporto fra cultura e lavoro. In realtà, i fatti hanno ampiamente
dimostrato che il mito del titolo di studio per tutti era stato
interessatamente e demagogicamente alimentato da sinistra, in una
visione insieme negatrice della cultura ed offensiva della dignità
del lavoro, unicamente per realizzare quei risultati di conquista
della scuola e della decadenza culturale.
Noi del M.S.I.-D.N. abbiamo sempre denunciato con vigore
l'intollerabile deterioramento cui è stato sottoposto l'ordinamento
scolastico italiano. Ci opponiamo alla faciloneria, al
pressappochismo, alla arbitrarietà, mentre i giovani proprio nella
scuola devono apprendere il senso della fatica, del sacrificio,
senza i quali non si realizza alcuna formazione umana. Siamo
decisamente contrari ad ogni legge, ad ogni provvedimento che
indulgendo alla demagogia assembleare e alla pseudo-democrazia,
introduce nella scuola la pigrizia, il disordine, il perditempo, la
pretesa di discutere di argomenti su cui non si ha nè competenza,
nè autorità. Siamo contrari agli organi collegiali, ad ogni
ingerenza degli studenti, dei genitori e dei sindacati, nelle
questioni tecniche della scuola.
Secondo noi gli studenti debbono soprattutto studiare, i
professori debbono insegnare ed i cittadini debbono assicurarsi che
vi siano mezzi ed aule sufficienti allo studio. Le scuole a quel
tempo (visto che vi riferite a "quel" tempo), perlomeno non
sfornavano dei somari, come sfornano oggi. La scuola deve educare
ai valori eterni, deve illuminare e chiarire, deve indicare il
significato della vita, tutti concetti che avete probabilmente
dimenticato. Deve fornire le basi morali, indicare gli ideali per
cui è nato l'uomo, additare la meta cui può tendere il suo spirito;
deve insomma formare l'uomo. E non ditemi che la scuola pubblica
oggi ha assolto a questi compiti.
Contro la concezione della scuola di massa, la scuola dovrebbe
essere soprattutto scuola di popolo, e cioè aperta a tutti i
cittadini, senza alcuna discriminazione derivante dall'estrazione
sociale, ma basata su una rigorosa valutazione di meriti e di
attitudini. Con tale visione, genuinamente corporativa e non
classista, la scuola può adeguatamente preparare i giovani, ridando
dignità allo studio e al lavoro. Di fronte alla massificazione e
alla decadenza della scuola pubblica, grazie a Dio oggi esiste una
scuola privata, gestita principalmente da enti di ispirazione
cattolica che operano con onestà, serietà e con professionalità. Il
loro unico obiettivo è l'insegnamento e la formazione culturale e
morale dell'individuo, del giovane, non certamente
l'indottrinamento ideologico e "sinistrorso" cui mirano i partiti
di sinistra.
Il disegno di legge in oggetto va incontro quindi alle
aspettative e alle richieste di quei genitori, che sono tanti, che
ancora credono nei valori morali e spirituali, e nella preparazione
culturale dei propri figli. Lo scontro oggi è tra coloro che
vogliono una scuola libera, efficiente, non condizionata
ideologicamente ed in grado di dare una adeguata preparazione
culturale e morale ai giovani, e coloro che mirano unicamente
all'indottrinamento e alla massificazione ideologica dei nostri
giovani.
Il M.S.I.-D.N. è dalla parte degli ideali, dalla parte dei
valori, dalla parte della cultura. Le deficienze della scuola
pubblica sono state illustrate, condivise, non solo dal
sottoscritto, ma da esponenti di altre forze politiche di
maggioranza in questo Consiglio. Ed allora, l'obiettivo cui noi
dobbiamo mirare è quello di cambiare la scuola pubblica, di
migliorarla, di renderla adeguata al livello culturale del mondo
occidentale, e non certamente ad eliminare le scuole private.
Questo è l'obiettivo cui dovremmo mirare, e non viceversa.
PRESIDENTE:
Ha chiesto di parlare il Consigliere
Pollicini, ne ha facoltà.
POLLICINI - (A.D.P.):
Questo è un dibattito che parte
molto da lontano, se pensiamo che il 14 luglio 1976, quindi dieci
anni or sono, in una mozione presentata dal gruppo dei democratici
popolari, si chiedeva di regolamentare i contributi alle scuole
materne non regionali. Quello che conta è che questa mozione è
stata approvata all'unanimità con 30 voti favorevoli, compresi
quelli del Consigliere Dolchi (che prima ha parlato in modo
diverso) e vi dirò di più. La mozione, approvata all'unanimità,
quindi da tutte le forze politiche presenti in Consiglio, faceva
presente che esistevano all'epoca 23 scuole materne nella Regione,
con 44 sezioni e 1300 bambini utenti di questa scuola privata.
Diceva questa mozione che è ritenuto importante assicurare una
sostanziale parità per garantire i fondamentali principi
dell'autonomia alle scuole private.
Si affermava ancora la validità del significato, del ruolo,
delle caratteristiche delle scuole materne private e il disposto
deliberativo della mozione, votata all'unanimità, invitava la
Giunta ad erogare contributi a favore delle scuole materne non
regionali aderenti alla Federazione Scuole Materne Valdostane, in
modo tale da coprire integralmente le spese per il personale
insegnante e concorrere sulla base di parametri generali,
commisurati ai costi di gestione per le spese di gestione ecc..
Questo è un documento che risale a dieci anni fa. Mi pare che il
disegno di legge che stiamo discutendo segua la volontà politica
espressa dieci anni or sono da tutto questo consesso, e mi pare un
fatto molto importante che si sia riusciti ad applicare una
proposta del Consiglio.
Certo, non ignoriamo una serie di fatti che sono stati
evidenziati dal corpo insegnante delle scuole pubbliche: non
ignoriamo ad esempio lo squilibrio provocato nelle graduatorie
dall'assegnazione di un punteggio uguale per il periodo di
insegnamento effettuato nelle scuole private rispetto a quelle
pubbliche. Questo rappresenta indubbiamente un motivo che
comprendiamo, ma vediamone la portata e le eventuali conseguenze.
Chiedere una graduatoria pubblica per le scuole private secondo noi
equivale a mettere in discussione l'esistenza stessa dell'essenza
della scuola privata, la scelta discrezionale degli insegnanti
essendo un requisito essenziale per tale scuola che ha l'obbligo di
garantire le finalità statutarie dell'ente. È un presupposto, non
l'unico, ma è un presupposto.
D'altra parte mi pare che l'esempio lo abbia fatto qualcuno
prima di me: come potrebbe una scuola religiosa accettare un
insegnante ateo? Senza togliere nessun rispetto a questa persona,
questo non è nelle finalità dell'ente.
Comprendiamo quindi che le insegnanti delle scuole pubbliche
chiedano l'introduzione di un coefficiente riduttivo del punteggio
segnato alle maestre delle scuole private ai fini delle graduatorie
pubbliche, ma non possiamo ignorare che la parificazione è prevista
da norme di carattere nazionale. Questo non è possibile farlo,
anche se comprendiamo queste esigenze per una ragione di
equità.
È un decreto ministeriale che assegna lo stesso punteggio
all'insegnamento effettuato presso scuole private e scuole
pubbliche. Però devo ricordare che questa normativa è stata firmata
a livello nazionale da tutti i sindacati, cioè c'è un obbligo di
rispetto della firma apposta sotto ad un contratto di lavoro.
Questo problema semmai doveva venire fuori allora, anche perchè non
è un problema molto lontano nel tempo, visto che risale al 10
febbraio 1985. I problemi di allora sono quelli di oggi, non sono
trascorsi dieci anni.
Un altro aspetto mi pare importante sottolineare. Le voci che
oggi con il disegno di legge vengono normate, in effetti prima
venivano erogate con contributi straordinari, come ricordava
l'Assessore Faval nel corso della discussione della legge in
Commissione. Certo, c'era una differenza di percentuale, ma il
principio del finanziamento esisteva già allora. D'altra parte
vorrei ricordare al collega Pascale che si richiamava all'art. 33
della Costituzione, che anche lo Stato sia pure in misura minima
finanzia le scuole materne private; allora come la mettiamo con
l'art. 33? Se in questo articolo si dice "senza onere", non va bene
il 10 come non va bene il 100 per 100. È una questione di principio
e quindi mi pare che sia sostanzialmente superato nei fatti il
rispetto dell'art. 33.
Sempre per quanto riguarda il collega Pascale, sulla libera
scelta che uno deve fare solo nell'età della ragione, cioè quando è
adulto o comunque un giovanotto, ricordiamo che è un dovere
precipuo del genitore la surroga nella prima età alle scelte che
non può fare certamente un giovane.
Senza entrare in confronti, tornando al discorso che gli statuti
delle scuole private non prevedono l'applicazione di una norma che
modifichi il meccanismo della scelta, mi pare che tale meccanismo
sia essenziale per la gestione di queste scuole. Mi pare che sia
opportuna, e qui faccio un appello, la ricerca di un giusto
equilibrio fra scuola privata e scuola pubblica quale unica
garanzia di libertà, di pluralità, di educazione, che in fondo è
una scelta di democrazia e di civiltà.
Nella nostra situazione, il contrasto fra scuola pubblica e
privata ci pare del tutto fuori luogo e abbastanza strumentale. Il
Vice Presidente Dolchi prima accennava che di fatto la scuola
privata è meno autonomistica, o una scelta privata rispetto ad una
scuola valdostana è meno autonomistica. Contesto questa
affermazione perchè leggendo la bozza di convenzione che abbiamo
avuto, al par. 3.2.6 esistono le condizioni alle quali viene
erogato il contributo, e le condizioni sono quelle che
salvaguardano proprio il concetto di autonomia della scuola
valdostana. Al punto 2 del par. 3 si parla di "impiego di personale
insegnante in possesso di diploma (...) il personale insegnante
deve altresì dimostrare la piena conoscenza della lingua francese".
Ma quello che ci pare più importante è il punto 6 del par. 3, che
dice che il contributo è subordinato all'adozione degli
orientamenti didattici emanati dall'Assessore regionale alla
Pubblica Istruzione per le scuole materne della Regione, in
particolare per quanto riguarda l'educazione ecc..
Mi pare che applicando alla lettera la convenzione, si possa
salvaguardare il concetto di scuola valdostana. In sintesi, il
problema si riduce a motivi di ordine sindacale circa
l'attribuzione del punteggio per la formazione delle graduatorie
pubbliche, e all'introduzione di graduatorie pubbliche per
l'assegnazione di posti nelle scuole private. Ma su queste proposte
mi pare che abbiamo già espresso, almeno noi democratici popolari,
delle considerazioni basate su elementi obiettivi.
Riteniamo invece che qui occorra affrontare un altro aspetto che
invece poco è stato dibattuto in quest'aula, e cioè che deve essere
l'utenza scolastica (o chi per essa) quella che deve scegliere il
tipo di scuola, in base a criteri di qualificazione e
professionalità, cosa che non sarebbe possibile se non vi sono
alternative, laddove le alternative sono possibili. Quindi parliamo
di più dell'utenza, di quello che è il soggetto su cui dovremo
puntare per vedere l'efficacia di un tipo di scuola che vogliamo
dare alla popolazione.
Se poi poniamo la scuola privata in condizione di inferiorità
finanziaria rispetto a quella pubblica, certamente penalizziamo la
libertà di scelta, laddove è possibile, dei meno abbienti che
certamente non possono pagare eventuali oneri di rette mensili
integrative che verrebbero richieste per coprire il bilancio di
queste scuole private.
Concludendo, possiamo considerare un concetto di base e cioè il
concetto del pluralismo dell'insegnamento. Là dove è possibile,
riteniamo che questo aspetto non solo rappresenti un dato
fondamentale della democrazia, cioè la libertà di scelta, ma
costituisca una forma di concorrenzialità fra i due tipi di scuola
che non potrà essere che a beneficio di tutti e due i tipi di
scuola. Dove c'è monopolio, non c'è concorrenzialità e si rischia
di arrivare al livello più basso. Con la concorrenzialità vi sono
stimoli tali che migliorano le due strutture scolastiche, e ciò mi
pare molto importante. Certamente, sono molti gli stimoli che
vengono dal privato, e forse un po' meno quelli che vengono dal
pubblico, quindi nel caso si tratterebbe di mettere un morso a
quella che è la struttura scolastica privata. Mi pare invece
importante seguirla, sostenerla, vigilarla, ma creare un contesto
per la quale c'è una emulazione fra le due scuole. Questo mi pare
sia importante ai fini di quello che è il compito specifico,
istituzionale della scuola stessa.
Non dimentichiamo che la scuola non è solo degli insegnanti,
così come l'ospedale non è solo dei medici; anzi diciamo che
secondo logica le corporazioni, detto fra virgolette in senso
positivo, devono venire in secondo luogo, e che al centro, in
fondo, ci sia il compito istituzionale degli enti, in questo caso
la scuola, cioè quello di formare i giovani. Certamente il compito
di formarli è un compito estremamente difficile, che deve tenere
conto della professionalità del corpo insegnante, della validità
delle strutture, perchè si opera su una materia molto delicata.
Siamo certi che il migliore investimento che si possa fare, è
quello della formazione scolastica dei giovani. Non a caso, tenendo
presente questi aspetti, l'On. Martelli, vice segretario del
P.S.I., ha lanciato la proposta del buono-scuola, che è una
proposta indubbiamente intelligente e se vogliamo anche
rivoluzionaria, che ha comunque il significato di dire: gli
studenti allo Stato costino tutti nella stessa maniera, ci sia un
contributo statale uguale per tutti quelli che vanno a scuola,
ognuno scelga la scuola che ritiene più idonea alla propria
formazione.
La scelta è una scelta di civiltà; certamente il funzionamento
della scuola pubblica e di quella privata rappresenta uno degli
obiettivi che la società moderna si deve porre.
PRESIDENTE
: Ha chiesto di parlare il Consigliere
Segretario Breuvé, ne ha facoltà.
LILLIANA BREUVÈ - (P.S.I.):
Sembra che chi ha più denaro
possa scegliere il meglio. Da tutta questa discussione che si è
svolta oggi pomeriggio - riflessioni giuste, riflessioni sbagliate,
non sta a me dirlo - sembra emergere che la scuola privata sia
nettamente superiore a quella pubblica. Secondo me, il fatto di
scegliere la scuola privata, qualunque sia la motivazione che
vogliate addurre (ideologia, qualità dell'insegnamento o qualsiasi
cosa vogliate metterci), mi fa pensare che ci sia un fallimento
della scuola statale. E siccome viviamo in una Regione dove la
scuola statale è a gestione regionale, non voglio qui denunciare il
fallimento del mio Assessore alla Pubblica Istruzione. Non lo
voglio denunciare, perchè se la scuola regionale è, per servizi e
per qualità, inferiore (e vi spiego anche perchè), è naturale che
dobbiamo accusare chi è incaricato di seguire la cosa. Cercando di
capire anche i problemi della famiglia, la scuola privata oggi
esistente in valle dà la possibilità alle famiglie di tenere i loro
figli a scuola con una refezione migliore, con una custodia del
ragazzo migliore, e quindi dà più sicurezza alle famiglie di quanto
non dia la scuola statale.
Con questo non voglio dire che la scuola privata sia inferiore o
peggiore: va benissimo la scuola privata, va altrettanto bene la
scuola statale. Ciò su cui dobbiamo puntare è la bontà della scuola
statale, ossia quella cui tutti possono accedere senza essere o
privilegiati o fortunati. Approfitto, quindi, di questa occasione
per insistere presso l'Assessore alla Pubblica Istruzione affinchè
si provveda a tutte le necessità della scuola regionale, per
evitare che costantemente vi siano delle grosse indignazioni da
parte delle famiglie e si crei questa differenza che porta a fare
una discussione - secondo me non logica - di dover dare del denaro
alle scuole migliori per agevolare le scuole che dovrebbero essere
uguali per tutti i cittadini, e della Valle e della nostra
Nazione.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
I precedenti interventi, che fra
l'altro hanno finalmente riproposto un dibattito ricco, come
direbbe il Capogruppo della Democrazia Cristiana, ed interessante,
hanno affrontato sotto vari profili questo disegno di legge. C'è
chi ha scomodato addirittura l'Europa, chi è rimasto invece ad
affermazioni di tipo sindacale; il Consigliere Dolchi ha curato
l'aspetto storico-autonomistico del problema in modo molto
esauriente, e il Consigliere Pascale ha affrontato l'aspetto dei
principi giuridico-costituzionali in modo non solo preciso, ma
anche facilmente comprensibile.
Credo che le persone che assistono al Consiglio regionale oggi
possano comunque trarre un buon giudizio su quello che è il livello
di capacità di intervento delle forze politiche presenti in questo
consesso istituzionale.
Devo però dar loro una delusione perchè mi tocca svelare che
purtroppo il dibattito non è sempre a questo livello, anzi molto
spesso i componenti della maggioranza, in modo particolare, non
mettono altrettanto impegno e altrettanta sagacia nel difendere le
proprie posizioni, cosa che noi non solo non critichiamo, ma
auspichiamo perchè siamo, Consigliere Ricco, per il confronto ed il
dibattito. Però, quando in altri momenti il confronto ed il
dibattito dovrebbe avvenire, colleghi come il Consigliere Ricco
scappano dalla Commissione e fanno mancare il numero legale, non
per protesta, come può aver fatto qualcun altro a volte (io, per
esempio), ma per impedire che avvengano certi adempimenti
istituzionali che possono bloccare un disegno di legge come quello
in discussione.
Allora chi non è disponibile al confronto? Chi si sottrae al
confronto? Chi oggi cerca di fare bella figura perchè ci sono
persone interessate, e invito questi cittadini ad interessarsi
anche di altre cose, a venire ad ascoltare il Consiglio regionale e
a vedere quale è il reale livello di partecipazione dei colleghi,
qual è la loro disponibilità al confronto e alla legiferazione
positiva per la nostra Regione. Magari ci fosse sempre un dibattito
di questo genere.
Non voglio dire che tutti gli argomenti meritino, come invece
questo merita, un approfondimento quale c'è stato, ma neppure
valgono i silenzi che da questa maggioranza in continuazione si
alzano. Si dice che il silenzio è d'oro, comincio a pensare che sia
anche ben pagato a volte.
Visto che altri hanno affrontato l'argomento, sia sotto il
profilo giuridico-costituzionale, sia sotto quello
storico-autonomistico, sia ancora sotto quello legislativo, e si
sono addentrati, molto meglio di come saprei fare io, nelle pieghe
di questi vari profili, preferirei affrontare quello che è
l'aspetto politico della scelta che stiamo per fare, e l'aspetto
politico purtroppo non è legato alla scelta di migliorare la scuola
nella nostra Regione, sia essa privata o pubblica. Qui si tratta
ancora una volta di una scelta di rapporti di forza fra maggioranza
ed opposizione e rapporti di forza all'interno della maggioranza
che governa la nostra Regione.
Oggi, l'Union Valdôtaine deve pagare una cambiale che la
Democrazia Cristiana le ha firmato quando ha votato la legge sui
Lycées techniques. Vorrei che la gente capisse questo; anzichè
preoccuparci effettivamente di quelli che saranno i risvolti di
questa legge nella sua applicazione, purtroppo questa maggioranza
ancora una volta fa il braccio di ferro sulla pelle di tutti: dei
genitori, degli studenti e degli insegnanti. Fa il braccio di ferro
per vedere chi è il più forte, per vedere chi ha il diritto di
mantenere la preminenza, e certi "lapsus" relativi alla presenza di
questa o quella forza politica nelle Commissioni, credo siano
lapalissiani, credo che indichino precisamente qual è la cultura
politica oggi maggioritaria in questo Consiglio regionale. Mi
spiace dover dire queste cose, ma credo vadano dette, perchè non
sono uno, Consigliere Beneforti, che crede di avere la verità in
tasca, ma uno che quando intuisce un pezzo di verità cerca di
metterlo a disposizione di tutti, proprio perchè è con il confronto
e la discussione che si possono raggiungere degli obiettivi comuni
e migliori per tutti.
Il Consigliere Aloisi, scarsamente interessato a questo
dibattito, si riduce a leggere cose che altri hanno scritto, salvo
poi imbastire strane polemiche nei confronti di chi aveva cercato
di difendere la Costituzione ed aveva usato un certo termine, non
certo in modo provocatorio nei suoi confronti, ma soltanto per
stabilire in quale altro modo si sembrava voler definire la scuola
pubblica in alternativa a quella libera, che sarebbe quella
privata. Dico bene, collega De Grandis? Di questo si trattava, ma
qui si cerca soltanto la possibilità di fare della polemica, di
poter guadagnare qualche briciola di consenso.
Questa non è certo la nostra intenzione. Diciamo chiaramente,
sapendo che ci sono quelli che la pensano in un modo e quelli che
la pensano in un altro rispetto a questo disegno di legge (e tutti
quanti in modo legittimo, perchè siamo in una democrazia), diciamo
chiaramente che siamo contrari a che ci sia un finanziamento
legislativo ala scuola privata nella nostra Regione.
Mi pare che dal punto di vista storico-autonomistico il Vice
Presidente Dolchi abbia chiarito il perchè, e non sto a ripeterlo.
Ci sono i fondamenti che vanno indietro alla lotta che la nostra
Regione da sempre ha fatto, anche in difesa della propria scuola,
delle proprie origini, della propria lingua.
L'aspetto giuridico costituzionale è stato ampiamente,
esaurientemente e semplicemente - cosa che è assai difficile fare -
spiegato dal Consigliere Pascale. L'art. 33 e il successivo art. 34
sono stati ambedue citati e commentati.
Non siamo contrari al finanziamento alla scuola privata;
stamattina nelle ratifiche delle deliberazioni di Giunta, proprio
in questo Consiglio, abbiamo votato all'unanimità il finanziamento
straordinario ad una scuola privata, quindi non opponiamo una
questione finanziaria. È invece una questione di principio e
stupisce che qualcuno che giustamente ha fatto riferimento a tale
questione, cerchi poi di nascondersi dietro un ordine del giorno.
Questo ordine del giorno purtroppo non sposta i termini del
problema, lo dico con dispiacere; invece il discorso con cui sia il
Consigliere Stévenin che il Consigliere De Grandis hanno presentato
questa volontà, andava ben al di là di quello che si trova sulla
carta.
Fra l'altro si avrebbe anche una ulteriore conseguenza negativa
dall'approvazione di questo ordine del giorno: l'istituzione di una
nuova Commissione che naturalmente vedrebbe poi previsti i suoi
debiti emolumenti a quei tre signori, di cui due della scuola
privata ed un rappresentante della Regione, che andrebbero a
costituirla. Questo non fa altro che ad andare ad aumentare questa
pletora di Commissioni che finiscono poi per tradursi in qualcosa
che toglie l'aria a quello che è il dibattito politico, a quella
che deve essere la molla che fa muovere la gente. Quella stessa
molla che fa muovere la gente che è venuta a sentire il Consiglio
regionale finalmente su qualche cosa.
Più spesso deve venire la gente, perchè li vediamo venire allo
scoperto e questa è una cosa positiva perchè nulla toglie ai
colleghi della Democrazia Cristiana, come a tutti gli altri, la
possibilità di esprimersi.
Ci sono all'interno di questa maggioranza delle difficoltà
rispetto a questo disegno di legge. Non credo che si sgretolerà
questa granitica maggioranza soltanto perchè non passa una legge
sugli enti morali.
Penso che potrei soltanto aggiungere due parole sulla questione
finanziaria da questo punto di vista. Non vogliamo - si diceva -
una scuola d'élite. Non crediamo che la scuola privata possa essere
considerata una scuola d'élite, però riteniamo che la scuola
pubblica sia quella da privilegiare. Questo non per concezioni che
sono state definite come "sinistreggianti", ma perchè in Valle
d'Aosta la scuola pubblica è veramente la scuola di tutti, e il
Vice Presidente Dolchi ci ha ricordato le battaglie che sono state
condotte da Assessori democristiani per avere una scuola
valdostana.
La scuola materna è quella su cui poi si è scatenata la
polemica, in modo comprensibile, perchè la scuola materna regionale
di tutti gli ordini e gradi è quella che senz'altro oggi funziona
meglio nella nostra Regione. Questo lo dobbiamo al lavoro che gli
Assessori alla Pubblica Istruzione, in particolare la compianta
Sig.na Viglino, hanno saputo effettuare.
Quando la Sig.na Viglino è stata commemorata qui in Consiglio,
io sono uscito, perchè qualcuno si è permesso di commemorarla, a
differenza di altri che sono rimasti qui ad ascoltare certe parole.
E chi ha orecchie per intendere, intenda. Non è che voglia farmi
bello con la Sig.na Viglino: per lei ho sempre avuto la massima
stima e con lei ho avuto la possibilità di fare delle battaglie in
questo Consiglio, possibilità che mi pare di non potere avere oggi
con altri. Sappiamo benissimo cosa pensava rispetto a provvedimenti
di questo genere.
Un appunto ancora rispetto a quello che è il livello degli
insegnanti della scuola materna regionale. Rischiamo, con questo
provvedimento di legge, di andare anzichè a migliorare quello che è
il livello della scuola materna pubblica, a peggiorarlo, perchè
sappiamo bene, e lo vediamo accadere in molti altri settori della
vita della nostra Regione, come appena c'è un barlume di
possibilità di speculazione finanziaria, c'è qualcuno che riesce ad
inserircisi. Sia chiaro che questo non è riferito all'esistente, e
le scuole private esistenti non rientrano in quello che voglio
sottendere. Ma se approviamo un provvedimento di legge di questo
genere, non passerà molto tempo e vedremo nascere delle scuole
private, fatte al solo scopo di riuscire ad ottenere dei
finanziamenti e a lucrare su di essi, con le conseguenze che
possiamo immaginare sulla scuola. Per cui ne facciamo anzitutto una
questione di principio, ma non dimentichiamo neppure gli aspetti,
che non sono secondari, che potrebbero svilupparsi. Non ci siamo
preoccupati di presentare degli emendamenti, perchè il disegno di
legge così com'è, non può essere da noi votato.
Non abbiamo difficoltà affinchè la scuola privata venga
finanziata, ma non siamo disponibili ad un finanziamento che sia
provvedimento legislativo e che faccia diventare automatico questo
finanziamento, in quanto questo deve essere un contributo e deve
essere a discrezione della Giunta, in modo che nel momento in cui
ci fossero dei problemi, si può farlo venire a cadere con molta più
facilità.
Non voglio entrare in merito della questione del personale che è
già stata toccata e che purtroppo non viene risolta con la proposta
contenuta nell'ordine del giorno.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Credo che tutte le argomentazioni
che così validamente sono state portate all'attenzione del nostro
consesso con la discussione odierna, abbiano praticamente esaurito
la discussione.
È chiaro che a questo punto favorevoli e contrari hanno esposto
le rispettive posizioni, motivandole con argomentazioni
estremamente probanti in alcuni casi. Mi associo alle parole del
Consigliere Viberti perchè questa seduta del Consiglio è una seduta
che fa onore all'istituzione. Il Consiglio ha dibattuto a fondo il
problema, cosa che purtroppo non succede sovente, ed ha cercato
soprattutto un confronto serrato. Ed è su questo confronto che
voglio fare alcune considerazioni, più che sul significato del
provvedimento, perchè dalla discussione sono emerse alcune
posizioni che sotto certi aspetti non possono non preoccupare. A
mio avviso, anzichè fare un passo avanti, si è fatto un passo
indietro e si è introdotto nella discussione sulla scuola uno
spirito di crociata che credevo definitivamente tramontato. Oggi è
riemerso, con le conseguenze negative che un dato di fatto di
questo tipo può avere, non solo in quest'aula, per quanto riguarda
lo schieramento delle forze politiche, ma anche nella collettività
valdostana, perchè le guerre di religione sono guerre molto
pericolose.
Questo tipo di impostazione mi fa paura, perchè si sono tirati
fuori alcuni concetti che sono vecchi, sono anacronistici, perchè
quando si parla di astio nei confronti delle istituzioni religiose,
si dice una falsità, perchè se c'è una cosa di cui la nostra
Regione deve andare fiera, e lo dobbiamo dire a voce alta, è che
non ha mai fatto delle guerre di religione nella sua storia
millenaria. Lo spirito di tolleranza è lo spirito che distingue la
collettività valdostana, non sempre ha caratterizzato altre
collettività, anche perchè siamo una popolazione di frontiera ed
abbiamo caratteristiche miste. Su questo aspetto invece la
preoccupazione del nostro gruppo è notevole perchè in questa foga
di difesa di alcune posizioni, si è spostato il discorso da un
contesto oltretutto esclusivamente regionale, ad un contesto
statale che ha connotazioni e comportamenti diversi.
Se tornassero in vita per alcuni momenti i padri dell'autonomia
valdostana, citati egregiamente dal Consigliere Dolchi, e
ascoltassero dei discorsi che con la nostra realtà non hanno niente
a che fare, oggi si sarebbero scandalizzati, perchè l'argomento
della scuola regionale pubblica ha caratterizzato costantemente la
lotta politica nella nostra Regione. È un dato di fatto
incontestabile, tanto che ci ritroviamo a discutere di una scuola
privata, per volontà di chi non lo so (perchè la paternità di
questo provvedimento viene negata e non si sa bene a chi
attribuirla), a quarant'anni dalla costituzione della nostra
Regione in Regione autonoma, se consideriamo il decreto
luogotenenziale del '45.
Mi chiedo: perchè non prendere atto che la collettività
valdostana ha fatto una sua scelta ormai? È un modo di
individuazione, di caratterizzazione di questa collettività. La
scuola pubblica ha tentato (è stato un nobile tentativo che non ha
avuto buon esito ed è un rammarico che ho già lamentato in
quest'aula) ma non è riuscita, nonostante gli sforzi, per colpa
della Regione e per colpa dello Stato, a conferire alla
collettività valdostana una coscienza autonomistica più marcata.
Però questo tentativo c'è stato.
Ora, ci dimentichiamo di questo ed affidiamo l'educazione, il
modo di concepire il nostro concetto di autonomia, ad una scuola
che con questa indicazione di autonomismo non ha niente? In nome di
chi? In nome della difesa di un principio confessionale che non
voglio contestare, ma che avrei difeso con altre parole in
quest'aula?
Credo che - mi consentirà la battuta il Consigliere Aloisi - il
discorso del "libro e moschetto, balilla perfetto", fortunatamente
appartiene alla storia di quel fascismo che anche lui ogni tanto
dice di non conoscere, perchè appartiene al Movimento Sociale e non
ha visto neanche, da un punto di vista generazionale, cosa è stato
il fascismo. Non stiamo qui ad aprire un capitolo, non vorrei
riaprire la polemica a cui accennava il Consigliere De Grandis, le
cui argomentazioni, fra l'altro, condivido.
In questa ansia di motivare questo provvedimento, qualcuno ha
sciorinato tutto un bagaglio di tipo antisindacale che non credevo
neanche fosse possibile, detto da chi fino all'altro giorno (mi
spiace che si sia assentato il Consigliere Beneforti), ha difeso
onestamente le posizioni di coloro che oggi invece si vedono
collocati in una strana posizione.
Tutto si può fare, tutto si può dire, però bisogna dirlo facendo
fede e tenendo conto di quella che è la nostra realtà. Il voler
comparare il discorso della regionalizzazione della scuola materna
con il discorso attuale delle insegnanti delle scuole private a mio
avviso è non tener conto che si parla di due realtà completamente
diverse. Allora, sì, che si trattava di inserire nella scuola
pubblica delle insegnanti, e la battaglia è stata fatta. Adesso il
problema si pone in termini, da un punto di vista sindacale,
sostanzialmente diversi. Dico che lo sforzo a questo proposito che
la Regione ha fatto, e basta scorrere l'elenco di tutte le sezioni
di scuola materna regionale che sono disseminate per rimanere in
questo ambito nella nostra Regione, sta a significare che la scuola
regionale ha avuto un suo peso determinante in questo campo, e lo
sforzo è stato notevole.
Va potenziato questo sforzo perchè ha citato anche qui, sempre
da un punto di vista sindacale, il Consigliere Beneforti il
problema del Comune di Aosta, che aveva fatto una sua scelta; ma il
problema delle insegnanti del Comune di Aosta va risolto a mio
avviso ben prima del problema delle insegnanti delle scuole
private, se non altro perchè questo problema è sul tappeto da quasi
un ventennio. Dico solo che ultimamente il problema della scuola
materna del Comune di Aosta si protrae ormai da troppo tempo -
regionalizzazione sì, regionalizzazione no - con responsabilità che
sono da una parte e dall'altra. Questa credo sia la verità dei
fatti, se vogliamo dire le cose come stanno.
Ecco che allora non possiamo non prendere atto, e bene abbiamo
fatto a dire che questa era una battaglia di principi, che aveva
poi dei riflessi di tipo sindacale, che aveva dei riflessi di altro
genere, di incidenza notevole sulle famiglie, sull'educazione dei
figli, però è una battaglia di principio, e non stiamo qui a
riprendere il discorso solo della Costituzione. Noi vogliamo
riprendere qui il modo di essere della collettività valdostana, che
ha fatto una sua scelta che andava difesa a mio avviso, e che non
va in questo caso vanificata perchè i soldi dei cittadini
valdostani vanno indirizzati per potenziare la scuola pubblica.
Questo è il discorso che dobbiamo fare in via prioritaria, in asse
con la Costituzione del nostro paese e con lo Statuto della nostra
Regione.
È ben diverso affiancare una scuola privata ad una scuola
pubblica alla quale a mio avviso è ingiusto ed iniquo dare la colpa
di tutti i mali. Anche in questo atteggiamento c'è della demagogia.
Le carenze della scuola pubblica sono quelle che sono, però voler
contrabbandare il discorso di una ideale scuola privata rispetto ad
una scuola pubblica che sta andando allo sfascio, questo è un altro
dato di fatto che può ingenerare ulteriore confusione, che può
generare ulteriori equivoci e che indebolisce ulteriormente la
posizione della scuola pubblica, cosa che noi in questa aula e
altrove non possiamo tollerare, anche perchè dobbiamo riconoscere
che passi in avanti se ne sono fatti.
Il Consigliere Beneforti ha citato una direttiva della C.E.E.;
vogliamo essere europeisti, lo siamo tutti, nessuno mai ha
manifestato sentimenti di versi, ma non ci siamo mai posti che
obiettivamente il discorso della omologazione delle situazioni ha
pesato sulla scuola per lungo tempo. Ho sentito tirare un sospiro
di sollievo quest'anno, quando si è introdotta una riforma sul
calendario scolastico, che finalmente ha tenuto conto di realtà
diversificate, perchè non tutte le situazioni in Italia anche sotto
il profilo delle vacanze sono le stesse. Allora c'è stato un plauso
generale al Ministro Falcucci, e adesso stranamente si viene a
negare perchè tutto deve essere uguale. Dico invece che se vogliamo
rivendicare i principi della nostra autonomia, dobbiamo essere
diversi. E poi mi si deve spiegare quali garanzie in più sulla base
di questo disegno di legge dà la scuola privata rispetto a quella
pubblica. Questo discorso qui non è stato ancora fatto.
Si è parlato della possibilità di scelta. Abbiamo visto alla
prova la scuola cosiddetta pubblica. Ma l'abbiamo vista alla prova
la scuola cosiddetta privata? Ci sono anche qui nella nostra realtà
esempi di scuole private che non hanno sicuramente brillato sotto
questo aspetto, e se realizziamo un provvedimento di finanziamento,
queste possibilità di inquinamento della scuola privata aumentano
ulteriormente, e anche questo va detto e va debitamente
sottolineato. Ecco le perplessità. Però questi elementi per
chiarezza, per doverosa chiarezza vanno esplicitati, in termini
corretti e non strumentali, senza fare delle guerre di religione e
senza essere folgorati sulla via di Mont Fleury, perchè
diversamente rischiamo di introdurre degli elementi di turbativa,
come credo - e mi consentirà il Consigliere Beneforti - che alcune
affermazioni contenute in questa sua lettera sono affermazioni che
credo appartengano ad un Beneforti che è rimasto molto più giovane
di quello che non è adesso, è rimasto a vent'anni fa.
Infatti se la leggiamo bene, scopriamo una realtà che non è più
quella attuale e forse forse non ha capito il Consigliere Beneforti
che la società è cresciuta, per non accettare delle argomentazioni
di questo tipo che non leggo per carità di patria, anche se
qualcuno mi ha sollecitato a farlo.
Non voglio introdurre ulteriori elementi di divaricazione in una
discussione che credo debba avere la caratteristica della serietà,
come è stata, ed anche della assoluta imparzialità di giudizio.
Queste erano le considerazioni che volevo fare. Volevo
puntualizzare aspetti di tipo puramente politico, e credo che in
nome dell'autonomia della nostra Regione, un ulteriore sforzo si
possa fare. Non credo che si possa condividere il discorso che ha
fatto il Consigliere Viberti, che dice che questa delle scuole
private è un pochino una restituzione di favore per i Lycées
Techniques. Mi ha anticipato con una battuta il Consigliere
Viberti: dice giustamente lui che in effetti questo provvedimento
forse il Coordinamento non lo boccia. Farei l'ipotesi contraria: e
se lo bocciasse? E se vi si ravvisassero elementi di
incostituzionalità per cui seguisse la stessa strada dei Lycées
Techniques? In quel caso avremmo fatto un'altra volta un cattivo
servizio rispolverando nella discussione vecchi argomenti, cercando
di difendere la scuola privata in termini a mio avviso non consoni
ad una difesa di un certo tipo, inserita soprattutto in un contesto
di una Repubblica che ha ormai quaranta anni di vita.
Concludo anticipando già quella che sarà la nostra dichiarazione
di voto. Il nostro, sarà un voto senz'altro contrario a questo
disegno di legge, ci permettiamo però di chiedere una sospensione
al Presidente del Consiglio di cinque minuti perchè sono stati
distribuiti un ordine del giorno ed una proposta di emendamento da
parte dei Consiglieri De Grandis e Stévenin, e da parte del
Consigliere Cout. Vorremmo meditare meglio questo ordine del giorno
e poi confrontarci su questo argomento con le altre forze di
opposizione.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Concordo con quelli che hanno detto che
è stato un dibattito interessante, vorrei solo fare una
considerazione. Non vorrei che questo dibattito non l'avessimo
fatto nell'interesse generale della Valle d'Aosta, ma solo pressati
da qualcuno che dall'esterno ce lo ha voluto far fare, perchè se
così fosse, ci starei veramente male oggi perchè sicuramente
l'argomento è delicato, difficile e complesso. Credo che su questi
argomenti, come su tutti, si debba rivendicare la libertà del
Consiglio ad essere sè stesso nei momenti complessi e difficili.
Non ho l'impressione che questo accada oggi, e mi dispiace.
E poi una considerazione così, per inciso: qualcuno ha detto che
la Costituzione oggi è sorpassata; dico allora che se una legge ed
una Costituzione sono sorpassate, bisogna cambiarle. Questo è il
nostro dovere di Pubblici Amministratori, è il dovere di chi
gestisce la cosa pubblica. Non può far altro, non può
interpretarla, deve cambiarla. Quindi se questa Costituzione è da
cambiare, sono il primo a dare una mano, dicendo al Sen. Fosson che
voti perchè la si cambi in un certo senso. Però non posso credere
che ci siano altri metodi, che l'interprete "x" della Costituzione
me la cambi, dicendo che lui la interpreta così, l'interprete "y"
me la dice in un altro modo. No, la Costituzione è quella che è
scritta, certe regole sono stabilite nella Costituzione, non solo
questa, anche altre.
Vorrei ancora difendere un po' la categoria che è in questa
sala, perchè un po' di corporativismo non guasta mai. Dico che la
categoria che è in questa sala ha sì il dovere di rispettare il
pluralismo, ma ha anche un altro compito, di rispettare sè stessa,
facendo in modo che le cose pubbliche siano le migliori. Questo è
un discorso fondamentale per me, è inutile che ce lo nascondiamo.
Non sono mica contro la scuola privata, però sono qui per lavorare
perchè la scuola pubblica sia migliore di quella privata. Questo lo
riaffermo con forza. Come faremmo altrimenti a non credere a questo
e ad essere in questa sala? Se non credessi a questo e fossi in
questa sala, dovrei dimettermi e andare a fare qualcos'altro fuori
perchè sicuramente lo farei meglio, o lo farei in modo diverso.
Parlo a titolo strettamente personale in questo momento.
Son convinto che anche dopo che sarà votata questa legge, la
nostra azione di Pubblici Amministratori, l'azione di questa
maggioranza, di questa Giunta sarà sempre più indirizzata a fare in
modo che la scuola pubblica sia la migliore delle scuole di questa
Regione.
Un'altra cosa che vorrei dirvi, che non abbiamo ancora meditato
prima e che pongo un po' come battuta: qui, al di là di quello che
stiamo dicendo, si sta verificando un altro fenomeno che riguarda
una legge di mercato. Purtroppo fra qualche tempo, a questa scuola
di cui abbiamo tanto parlato, mancherà la materia prima. Se andiamo
avanti con il decremento demografico che c'è, altro che dilemma fra
scuola pubblica e privata.
Quest'anno la scuola della valle d'Aosta, leggendo le
statistiche del primo giorno di frequenza, ha perso 1500 scolari,
su diciassettemila che ne aveva. Quindi il dramma si sta compiendo
in questi termini purtroppo.
Questo l'ho voluto dire, per far capire che anche il problema
che ci poniamo oggi nel votare questa legge, è forse un problema
falso. Dico che noi, e ribadisco la posizione dell'Union
Valdôtaine, questa legge come è fatta la votiamo. La votiamo perchè
è stata presentata dalla maggioranza di cui facciamo parte e perchè
è stata fatta sulla base di accordi programmatici che avevamo
previsto all'inizio della legislatura; ma la facciamo anche con lo
spirito che ho detto prima: che la scuola pubblica sia comunque la
perla che deve essere al centro della nostra attenzione.
Non crediamo che l'ordine del giorno che è stato presentato
dagli amici De Grandis e Stévenin sia un documento così
insopportabile; questo ordine del giorno vuole solamente affermare
un principio. Non vuole fare altro che affermare il principio che
dove si mette del danaro pubblico, il pubblico possa in qualche
modo controllarne la destinazione; e questo non perchè le
convenzioni che abbiamo visto e abbiamo avuto l'occasione di
dibattere non abbiano affrontato il problema, ma perchè crediamo
che in questo discorso, se si vuole essere seri, il rispetto deve
essere reciproco; se il rispetto è unilaterale, a noi pare che
manchi qualcosa in questo discorso. Ed anche se crediamo che questo
documento non sia un fatto rivoluzionario, ci pare che riaffermi un
principio, che d'altronde rivendichiamo per tantissime altre
occasioni in cui impegniamo il nostro denaro, il denaro della
comunità. Siamo qui per votare la legge tale e quale ci è stata
presentata, senza nè emendamenti e senza chiedere rinvii, però
chiediamo che questo ordine del giorno sia votato dal Consiglio e
chiediamo a tutti di meditarvi sopra. Nella sua semplicità, è
sicuramente una garanzia per l'Amministrazione, per gli insegnanti
e per il tipo di scuola che andremmo a garantire anche in privato,
perlomeno obbligheremo o condizioneremo o chiederemo a queste
istituzioni di fare un minimo sforzo per tenere conto di quella che
è la realtà degli insegnanti della nostra Regione, di quelli che
hanno bisogno di lavorare.
Senza nessun discorso demagogico, crediamo che il discorso della
scuola privata sia importante, delicato e che vada trattato con il
massimo rispetto, però vorremmo chiedere a quelli che pongono il
problema della scuola privata come fondamentale per loro, che nella
stessa considerazione va tenuta la scuola pubblica. Sulla bontà
delle scuole ognuno dà i propri giudizi, ognuno di noi nella sua
vita ha avuto occasione di confrontare una scuola con l'altra. Non
penso che sia il caso oggi di fare di questi discorsi; le due
scuole possono essere tutte e due buone. Quello che è importante
per noi e per me soprattutto è che nella scelta di queste scuole
possa vigere in ogni momento la libertà dell'individuo. Chiederei
che questa libertà che rivendichiamo per tutti sia anche oggi una
libertà nostra, e se questo fosse già vero, credo che sarebbe un
bel colpo.
PRESIDENTE
: Se non c'è più nessuno iscritto a parlare,
dichiaro chiusa la discussione generale.
C'è una richiesta di sospensione di cinque minuti. Proporrei che
il Presidente della Giunta chiudesse i lavori, dopo di che faremo
la sospensione richiesta per trovare una possibilità di accordo sui
due testi che mi sono stati presentati.
Ha chiesto di parlare il Presidente della Giunta, ne ha
facoltà.
ROLLANDIN - (U.V.):
Je crois que jamais comme dans cette
occasion, on peut dire que c'est nécessaire de remercier les
Conseillers qui ont pris la parole au cours de la discussion sur un
argument, qui est d'un côté passionnant et qui en même temps va
intéresser un des secteurs principaux de notre Administration
régionale.
Quelqu'un a dit qu'on a fait ici un débat qui dépassait
largement les compétences de l'Administration régionale. On a
examiné la problématique qui était à voir au niveau d'état, et
heureusement personne n'a cru de porter à l'attention du Conseil le
débat qui s'est passé en France sur les écoles privées et
publiques, débat qui a connu des moments même dramatiques, pour
arriver à la fin à quoi? On a tenu l'attitude qui était de trouver
un accord vis-à-vis d'une institution que depuis toujours a des
mérites, que tout le monde lui reconnaît.
Quant à nous, il s'agit de prendre en considération la
possibilité d'allouer des fonds, et au lieu de le faire avec une
délibération, comme on l'a fait jusqu'à présent, on va le
réglementer avec une loi.
Le long du débat on a fait toute une série de considération,
mais je crois que l'unique considération à faire c'est que personne
veut que cette loi soit interprétée comme une guerre de religion:
cela je le dis au nom de toutes les forces de la majorité. Je crois
que toutes les autres forces qui ont pris la parole, l'ont dit
clairement: il ne s'agit pas d'une guerre de religion.
Il s'agit d'une question assez simple: de voir comment on pourra
maintenir une certaine possibilité que l'Administration régionale
va se donner avec cette loi qui prévoit un certain financement, et
en effet il y a un barème là. Pour l'année 1986 et pour les années
suivantes on a prévu une somme qui est indiquée et donc je crois
que ce que quelqu'un a dit, c'est-à-dire que de cette façon on
favorise l'institution d'écoles privées, d'après la loi ce serait
même impossible, car les financements ne seront plus suffisants. Il
faudrait revoir la loi. Je dit cela pour souligner qu'on a fixé un
barème à présent.
Plusieurs ont fait appel à la Constitution. Moi je respecte le
fait qu'on veuille citer l'art. 33, 2ème alinéa, mais il ne me
paraît pas opportun de le faire, car ou bien on prévoit le
financement de l'état, financement qui est fixé pour un certain
but, ou bien on croit, comme quelqu'un l'a dit, qu'au niveau
d'Administration régionale l'on doive avoir une certaine autonomie
de décision.
Quelqu'un a soutenu qu'avec cette loi on va contre l'autonomie,
et en même temps, pour démontrer que cette loi ne va pas dans la
bonne direction, on a cité l'article de la Constitution qui sans
doute fixe certaines règles. Je dois rappeler qu'avec cette loi on
donne une contribution pour le salaire, même si la contribution est
de 100%.
La loi c'est une loi de financement, les conventions qui devront
être approuvées, qui ont déjà été examinées et qui ont déjà eu des
avis favorables et des avis contraires, prévoient des garanties
vis-à-vis de l'Administration régionale, car il doit y être le
respect de toute une série d'indications que l'Administration
régionale va donner. Par exemple, pour ce qui est du corps
enseignant, comme quelqu'un l'a déjà lu: "Ai fini dell'assunzione,
l'interessato dovrà sostenere un esame colloquio consistente in una
prova preliminare, diretta ad accertare la conoscenza di
consapevolezza del progetto educativo". Là je crois qu'on aurait
une possibilité en plus, parce que si on veut faire une école
régionale, alors on pourrait demander à ces instituts de faire un
effort vis-à-vis de l'école régionale, ce qu'on ne peut pas faire
jusqu'à présent. On en avait discuté justement avec l'Assesseur sur
la possibilité d'avoir une école régionale au point de vue des
livres, des programmes, où les enseignants qui y travaillent,
soient conscients de travailler en Vallée d'Aoste.
A ce moment-là nous aurons une école régionale, mais jusqu'alors
c'est inutile de se casser les pieds pour dire que c'est mieux de
maintenir les unes plutôt que les autres.
C'est vrai, au contraire, et je partage ce que disait M. Tamone,
qu'il convient d'améliorer les unes et les autres. Ce n'est pas une
concurrence pour dire: nous sommes ici pour financier l'école
privée et en même temps nous oublions l'école publique. Bien loin
de là. Nous sommes en train de dire que c'est nécessaire de faire
tous les efforts possibles pour soutenir l'école publique. C'est
une concurrence libre. Après il y aura des raisons pour lesquelles
toute une série de personnes préfèrent l'école privée.
On s'étonne de voir qu'on va financier une école privée au
moment où il va baisser le nombre de naissances et par conséquent
il n'y aurait pas besoin d'autres écoles. Mais je crois que là
c'est une limite pour l'institut public, si par hasard, après ce
qui s'est passé dans les hameaux, on va construire des écoles, et à
la fin de la construction des écoles il n'y a plus d'enfants. Ici
au contraire, on fait une convention, et s'il arrive, surtout dans
les écoles maternelles, ce qu'on disait avant, le risque pour
l'Administration régionale va diminuer. Donc, c'est un double
avantage.
Quant à la question qui a été soulevée, de distinguer entre
l'école de pauvres et école de riches, ici on va dire exactement le
contraire. Les personnes qui veulent fréquenter l'école publique,
paient exactement le même prix que pour l'école privée. Au
contraire, il arrivait à présent que qui veut fréquenter l'école
privée mais n'a pas d'argent, on ne peut pas le faire. Je peux
comprendre ce que disait M. Cout, qu'il faudrait prédisposer
beaucoup plus d'écoles publiques, mais le choix? Le choix ne
pourrait plus se passer.
Quant à la polémique sur les Lycées Techniques, on a fait une
bataille sur les Lycées Techniques, et on y reviendra, mais non
pour un chantage, mais pour le fait que nous sommes convaincus que
c'est une idée à exploiter. Cela pas seulement à cause du fait
qu'une force politique est tout particulièrement poussée dans cette
direction, mais pour un fait d'accord politique. C'est tout à fait
normal qu'au niveau de forces de la majorité, on arrive à certains
accords, autrement il n'y aurait plus des accords de majorité. Au
contraire on a même dit qu'on était là pour discuter toute une
série d'initiatives avec les autres forces aussi.
Comme il arrive très souvent, on vient ici débattre une loi qui
a plusieurs paternités; cette fois l'unique paternité réelle
remonte aux familles des élèves qui ont poussé afin qu'il y ait le
débat. Et le débat ici on le fait pour démontrer quelle est
l'attitude vis-à-vis d'une loi, et c'est tout à fait normal qu'on
puisse dire ce qu'on pense.
Je crois donc que cette loi donne une règle et une possibilité
aux Instituts de travailler d'une certaine façon, donne, en même
temps, des garanties à l'Administration régionale qui avec les
conventions peut entretenir un dialogue avec les instituts et les
écoles privées, dont elle prétend qu'il y ait le respect de
certaines règles.
Toute une série des raisons ont été portées pour dire que
l'école privée est une renonce à l'autonomisme; ce n'est pas là, à
mon avis, le noeud de la question, c'est plus loin, comme je viens
de dire. Il faudrait finalement qu'on puisse faire reconnaître
notre possibilité de nous insérer dans le programme, dans le choix
des livres pour nos écoles, d'exploiter le problème que l'Assesseur
est déjà en train de voir, de finalement arriver à avoir des livres
qui prennent en considération le fait que dans l'histoire il existe
aussi notre particularisme. Ce qui à présent ne se passe pas. Voilà
donc les raisons qui sont à la base du choix pour lequel nous
sommes d'accord de voter cette loi.
Pour ce qui est de l'ordre du jour, je ne cache pas qu'au moment
où on avait présenté cette loi, et les conventions, on avait dit
très clairement ce que les Conseillers ont déjà répété,
c'est-à-dire que c'était tout à fait normal qu'il
y
ait une
certaine liberté de choix de la part des Instituts. Si on peut en
accord trouver de règles qui puissent garantir les uns et les
autres, je crois que c'est une chose valable. Donc si c'est
possible sur cet ordre du jour trouver un accord, finalement c'est
un choix qui va dans la direction de collaboration et de
possibilité de dialogue vis-à-vis des instituts.
PRESIDENTE
: Signori Consiglieri, come da intese, la
seduta è sospesa per cinque minuti.
Si dà atto che la seduta è sospesa dalle ore 20,25 alle ore
20,34.
PRESIDENTE
: Riprendono i lavori, dopo la pausa.
È in discussione l'ordine del giorno presentato dai Consiglieri
De Grandis e Stévenin.
Ha chiesto di parlare il Consigliere Baldassarre, ne ha
facoltà.
BALDASSARRE - (P.S.D.I.):
Per dichiarazione di voto,
telegrafica, sia sull'ordine del giorno che sulla legge 287. Se
dovessi esprimere il parere del mio partito, sarebbe senz'altro un
giudizio negativo su questo disegno di legge, anche se all'interno
del mio partito ci sono compagni che credono in una possibilità
della scuola privata. Su questa legge esprimerò un parere personale
votando a favore del disegno di legge così come è stato presentato,
non voterò nè emendamenti nè ordini del giorno.
Sottolineo il fatto che non sono intervenuto nella discussione
generale, non perchè ho voluto sottrarmi al dibattito, al
contrario; in tre anni e mezzo di permanenza in questo Consiglio,
sono stato in molte occasioni in prima linea. È stata, questa, una
mia scelta personale, che chiedo al Consiglio di rispettare.
Se dovessi esprimere il parere del mio partito, sarebbe un
parere negativo, quindi riconfermo il mio voto favorevole a questo
disegno di legge.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
A présent on va discuter l'ordre du
jour, sur le quel on présente des modifications, qui sont les
suivantes.
Là où on dit: "Impegna la Giunta regionale ad inserire nelle" on
substitue aux mots "ad inserire nelle" les mots "a concordare
nell'ambito delle". Après, le deuxième alinéa: "Inoltre per la
disciplina delle assunzioni dovranno essere costituite Commissioni
composte da 2 rappresentanti degli Istituti privati e da un
rappresentante dell'Assessore alla Pubblica Istruzione" est modifié
comme il suit: "Inoltre ai fini delle assunzioni dovrà essere
costituita una Commissione composta da 2 rappresentanti degli
Istituti privati e da un rappresentante designato dalla Giunta
regionale".
Voilà, rien d'autre.
Si on n'est pas d'accord, il faudra qu'on aille représenter le
même ordre du jour à la prochaine séance.
PRESIDENTE
: Dal momento che si stanno discutendo
questioni di regolamento, vorrei aggiungere che nel corso della
discussione generale, il Consigliere Torrione ha chiesto una
sospensione per cercare una definizione dell'ordine del giorno e
dell'emendamento proposto.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Ho chiesto la sospensione per
decidere insieme quello che si doveva fare: se votarlo o non
votarlo. Questo ho detto.
PRESIDENTE
: Comunque, c'è stata una richiesta di
sospensione a quei fini. Che poi a quei fini si possa non trovare
un accordo, o che non si sia trovato un accordo, questo è nella
norma delle cose, pertanto non credo che ci si possa appellare al
regolamento per evitare di fare non degli emendamenti, ma delle
sostituzioni di parole. Non mi troverebbe consenziente una tesi di
questo genere, soprattutto perchè è stata richiesta una sospensione
durante la discussione generale.
L'ordine del giorno che mi è stato presentato, recita quanto
segue:
ORDINE DEL GIORNO
IL CONSIGLIO REGIONALE
In relazione al dibattito svoltosi sul disegno di legge n.
287 concernente: "Disposizioni per agevolare il funzionamento delle
scuole gestite da Istituti ed Enti morali"
IMPEGNA
la Giunta regionale a concordare nell'ambito delle
convenzioni relative agli interventi regionali previsti dalla legge
stessa, apposite norme per disciplinare le modalità di assunzione
del personale insegnante delle scuole materne ed elementari
richiedendo il possesso di specifico diploma di insegnamento e
della piena conoscenza della lingua francese.
Ai fini delle assunzioni dovrà essere costituita una
Commissione composta da 2 rappresentanti degli Istituti privati e
da un rappresentante designato dalla Giunta regionale.
Tale Commissione esamina le graduatorie del personale
insegnante supplente nelle istituzioni scolastiche dipendenti dalla
Regione e redige l'elenco del personale docente nell'ambito del
quale gli Enti gestori sono tenuti a scegliere il personale
insegnante, fatta salva la possibilità di assicurare la priorità al
personale appartenente al medesimo ordine o congregazione religiosa
che gestisce la scuola e la preferenza nei confronti del personale
già in servizio, in possesso dei requisiti previsti nelle
convenzioni suddette.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Per quello che riguarda una
osservanza rigorosa del regolamento, prima che venga chiusa la
discussione generale si possono presentare sia gli ordini del
giorno che gli emendamenti all'ordine del giorno. E questo vale
anche per gli emendamenti alle leggi.
Se avessimo sospeso prima che il Presidente intervenisse, ed
avessimo deciso un atteggiamento sull'ordine del giorno, avremmo
potuto presentare come ordine del giorno finale quello che ha testè
letto il Presidente della Giunta. Siccome ciò non è avvenuto,
abbiamo in passato fatto, quando c'era un accordo fra minoranza e
maggioranza con l'accordo unanime del Consiglio, modificazioni
successive. Se l'accordo non c'è, a noi pare che sia un girare le
carte in tavola.
L'ordine del giorno presentato dai Consiglieri De Grandis e
Stévenin a nostro giudizio è quello che deve essere messo in
discussione; gli emendamenti erano legittimi ma dovevano essere
presentati prima della chiusura della discussione generale.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Je crois que depuis toujours on a
discuté sur les interprétations qu'on peut donner au règlement.
A présent, avait été présenté un ordre du jour et sur
proposition du Président du Conseil tout le monde avait accepté mon
intervention avant encore de discuter sur l'ordre du jour.
Autrement on allait prévoir de modifier l'ordre du jour pendant
la discussion générale et après, selon le règlement, on allait
voter selon les modifications.
Si les Conseillers croient que c'est mieux de ne pas changer le
règlement, on dit clairement que cet ordre du jour sera tel quel
représenté au prochain Conseil. Je crois que les changements sont
peu importants par rapport à l'ensemble de l'ordre.
Comme question de principe, les Conseillers ont raison de
soulever leurs problèmes, mais dans son ensemble on a toujours
cherché de trouver un accord sur la façon de travailler. On avait
profité du fait que les forces de la minorité étaient là pour
discuter sur l'ordre du jour, pour faire la même chose les forces
de la majorité. Voilà l'équivoque comme il s'est passé. Si les
Conseillers ont des doutes, on est disponible, mais on le dit
clairement, cet ordre du jour on va le représenter au prochain
Conseil. Cela ne change rien au point de vue de la substance, au
point de vue formel, je vous prie de croire qu'on ne l'a pas fait
absolument pour offenser les Conseillers, ou pour des raisons qui
puissent dépasser le règlement.
Si les Conseillers vont bien accepter, on peut le voter à
présent; au contraire s'il y a des problèmes, en tant que forces de
la majorité on ne peut que le représenter au prochain Conseil, en
conformité avec les règles qu'on se donne.
PRESIDENTE
: Prima di dare la parola al Consigliere
Torrione, devo soltanto ricordare al Consiglio, visto che si cerca
di guardare il pelo nell'uovo, che ho chiuso la discussione
generale sulla legge. La discussione sull'ordine del giorno non è
neanche iniziata, dato che si era deciso di rimandarla dopo la
chiusura della discussione generale relativa alla legge in
oggetto.
Se il Presidente della Giunta ritiene che questo ordine del
giorno venga ripresentato al prossimo Consiglio, per me va
benissimo.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Sono stato la causa involontaria di
questo equivoco. Sarebbe fare un cattivo servizio a questo
Consiglio, terminare una discussione appellandoci ad un rigoroso
rispetto del regolamento. Do ragione al Consigliere Mafrica che in
effetti, se volessimo fare questo tipo di battaglia potremmo anche
farla, però non credo che nei rapporti fra maggioranza e minoranza
contino le virgole o le piccole variazioni di un ondine del
giorno.
Il discorso era un discorso di principio, lo ribadiamo qui,
riteniamo che tutto sommato le modifiche che sono state apportate
non siano sostanziali in maniera tale da stravolgere l'ordine del
giorno, e per quanto ci riguarda, ma credo di interpretare così
anche il pensiero dei compagni comunisti, questo ordine del giorno
può essere messo in votazione in questa seduta. Non ho incluso il
Consigliere Viberti che, giustamente o ingiustamente, si era
risentito per un battibecco con il Presidente.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ribadisco la mia posizione
personale nei confronti di questo provvedimento di legge. Ma una
considerazione politica va fatta ad alta voce: o la coerenza ha un
limite, o qui per salvare le poltrone (se questo rischio c'era) ci
troviamo di fronte ad una assurdità politica, approvando questo
ordine del giorno così come è stato modificato. Non dimentichiamo
che nella Commissione del 4 settembre il Sig. Calvani ha sostenuto
(leggo testualmente e poi leggerò quanto ha affermato il dott.
Ricco della Democrazia Cristiana) "la possibilità di inserire un
rappresentante regionale nella Commissione esaminatrice, ma che è
loro intenzione mantenere il potere decisionale nella scelta dei
docenti".
Il Consigliere Ricco concorda con quanto espresso dal
Consigliere Calvani e informa che esprimerà la propria posizione
coerente con quella del Sig. Calvani. Qui si stravolge
assolutamente tutto quanto è stato deciso e la posizione ufficiale
della Democrazia Cristiana. Mi auguro che al di fuori di questo
Palazzo qualcuno venga a conoscenza (me ne farò promotore io) di
questa iniziativa.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI - (N.S.):
Non ho difficoltà ad accettare il
ragionamento che è stato fatto dal Presidente della Giunta e credo
di avere sempre dimostrato in questo Consiglio la disponibilità
massima su qualsiasi tema in discussione e la chiarezza rispetto
alle proprie posizioni. Questo credo nessuno possa permettersi di
venirmi a dire che non ho assunto posizioni coerenti, chiare,
precise. Mi spiace veramente che il Presidente del Consiglio non si
ricordi le cose che ha detto e mi dispiace che per cercare di
giustificare un certo atteggiamento si venga a stravolgere il
regolamento, perchè quello che è stato detto, e cioè che ogni
ordine del giorno presentato possa riaprire una discussione
generale, secondo me è un pericoloso modo di interpretare il
regolamento, che può mettere in difficoltà a discussione e i lavori
del Consiglio. Questo è quanto è stato affermato dal Presidente del
Consiglio.
Ritengo che sia stato detto in un momento di difficoltà e mi
auguro che una interpretazione del genere non passi mai, altrimenti
non si riuscirebbe ad arrivare alla fine di una discussione
generale. Questo non lo dico certo nell'interesse dell'opposizione.
Però se esiste un regolamento, questo va rispettato. Ciò non toglie
che poi, visto che si tratta di questioni limitate, senz'altro la
maggioranza non avrebbe nessuna difficoltà ad approvarlo al
prossimo Consiglio, però quello che trovo inaccettabile è che si
cerchi di svicolare rispetto a quello che è il regolamento.
Il Presidente della Giunta ha fatto un discorso chiaro,
accettabilissimo, contro il quale - e concordo con quanto ha detto
il Consigliere Torrione - non ho niente da dire, invece non mi è
piaciuto l'atteggiamento del Presidente del Consiglio.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Considerato che il Presidente della
Giunta, ha riconosciuto la validità delle nostre considerazioni e
ha posto la questione in termini politici, non abbiamo difficoltà,
una volta riconosciuta la questione di principio, a votare adesso
l'ordine del giorno modificato. Avremmo invece ritenuto un sopruso
che si volesse presentare un ordine del giorno modificato contro
quello che dice il regolamento.
PRESIDENTE
: Ha chiesto di parlare il Vice Presidente De
Grandis, ne ha facoltà.
DE GRANDIS - (P.R.I
.): Per informare che accetto, come
copresentatore dell'ordine del giorno, le modifiche annunciate dal
Presidente della Giunta. Si tratta di modifiche che a mio avviso
non cambiano sostanzialmente l'ordine del giorno che abbiamo
presentato e quindi le ritengo accettabili.
Vorrei solo fare una precisazione: sono stati messi alcuni verbi
al singolare, è bene lasciarli al plurale perchè si tratta di due
ordini di scuole diversi, scuole materne, scuole elementari, di due
convenzioni diverse e quindi di due Commissioni diverse.
PRESIDENTE
: Ha chiesto di parlare il Consigliere Ricco,
ne ha facoltà.
RICCO - (D.C.):
Solo brevemente per rispondere al
Consigliere Baldassarre. Per informarlo che siamo d'accordo anche -
io e Calvani - sul nuovo testo dell'ordine del giorno.
PRESIDENTE:
Pongo in votazione l'ordine del giorno nel
testo che ho testè letto:
ESITO DELLA VOTAZIONE
Presenti: 32
Votanti: 22
Favorevoli: 20
Contrari: 2
Astenuti: 10 (Aloisi, Breuvé, Cout, Dolchi, Mafrica, Millet,
Pascale, Tonino e Torrione)
Il Consiglio approva
