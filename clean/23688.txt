Classificazione
FINANZA REGIONALE E LOCALE
Finaosta



Oggetto del Consiglio n. 2728 del 23 maggio 2007 - Resoconto
OGGETTO N. 2728/XII - Presunto pagamento da parte di
Finaosta, di ammende comminate dalla Banca d'Italia a società
controllate dalla stessa finanziaria. (Interrogazione)
Interrogazione
Ricordato che la Banca d'Italia ha erogato sanzioni per
140mila euro a dieci amministratori di Aosta Factor S.p.A., società
del gruppo Finaosta, per mancate comunicazioni e altri
comportamenti non conformi in rapporto a procedimenti
amministrativi di sconto su fatture che presentavano evidenti
caratteri anomali;
Venuti a conoscenza che tali sanzioni non sarebbero state
pagate, in larga parte, dai singoli soggetti, ma da "Finaosta"
S.p.A;
Al fine di accertare se ci sia stata una sostituzione nel
pagamento di tali ammende da parte della Finanziaria regionale, di
cui alcuni degli amministratori in questione sono stati o sono
amministratori;
i sottoscritti Consiglieri regionali
Interrogano
il Governo regionale per conoscere:
1) se "Finaosta" abbia effettivamente pagato a Banca Italia,
o comunque abbia erogato somme di pari importo, relativamente alle
ammende in premessa;
2) chi siano gli amministratori o i dirigenti che abbiano
usufruito di tale procedura;
3) se tale procedura sia stata posta a conoscenza
dell'Istituto Centrale Bancario di Via Nazionale.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Ormai io e Sandri abbiamo formato un
"DICO"...
Ritengo di dare tutta una serie di elementi, perché con queste
puntate che si ripetono nel tempo potrebbe maturare nella testa di
qualcuno che c'è qualcosa che non funziona. Cerchiamo allora di
ricostruire in modo puntuale tutta la vicenda. Per poter rispondere
compiutamente vorremmo dare delle indicazioni sulla vicenda
relativa alla ispezione della Banca d'Italia in "Aosta Factor",
nonché alle decisioni assunte in merito dal Consiglio di
amministrazione di "Finaosta".
L'ispezione della Banca d'Italia si è svolta fra l'ottobre e il
dicembre 2004 - è stata più volte evocata da precedenti
interpellanze - e questa ispezione sollevò tre ordini di
constatazione che si possono così riassumere. Primo soggetto
oggetto di rilevazioni, il Consiglio di amministrazione:
inadeguatezza dell'assetto organizzativo rispetto allo sviluppo
operativo conseguito negli ultimi anni, in particolare fuori
dall'area tradizionale e cioè quella valdostana. Secondo, sostegno
finanziario a soggetti con evidenti sintomi di difficoltà economico
finanziaria riferite alle seguenti società: "Tecdis", "Tecnomec",
"Gruppo OP computer". Altro soggetto, l'Amministratore delegato
singolarmente: inadeguate iniziative per migliorare l'affidabilità
dei processi e del sistema dei controlli, senza fornire al
Consiglio di amministrazione adeguate informazioni su taluni
rapporti ad andamento anomalo, assumendo inoltre decisioni talora
non condivisibili nella valutazione del rischio di credito. Per il
collegio sindacale: inadeguatezza delle verifiche relative
all'assetto organizzativo e del sistema dei controlli.
Soffermandoci a valutare le conclusioni del rapporto ispettivo,
in particolare quelle inerenti le contestazioni mosse al CdA, si
può osservare che l'assetto organizzativo della società si era
progressivamente dovuto adattare alla necessità di impegnarsi
maggiormente in una attività al di fuori del territorio regionale,
in quanto il fatturato valdostano non era più in grado di garantire
alla società un equilibrio economico.
L'impegno profuso pertanto, rivolto più all'aspetto commerciale,
tenendo conto che la struttura della società poteva contare su
dieci persone (attualmente sono dodici), per quanto concerne il
richiamo ai finanziamenti concessi al gruppo "Tecdis", "Tecnomec" e
"OP computer", essi furono attivati sul presupposto di sostenere
delle aziende certamente in difficoltà - come dice la stessa Banca
d'Italia - ma che per il ruolo svolto dalle società strumentali
partecipate direttamente o indirettamente dalla Regione, meritavano
tale sostegno come più volte nel corso dei dibattiti del Consiglio
regionale si richiede alla Amministrazione regionale nei confronti
delle aziende valdostane, fra le quali annoveriamo anche la "OP
computer" per il suo notevole indotto per l'economia valdostana
della bassa Valle.
Tale politica non ha comportato risultati di esercizio negativi
per la società, in quanto il risultato 2004 soggetto a verifica da
parte della Banca d'Italia è stato di 300mila euro, quello del 2005
è stato di 500mila euro e quello del 2006 di 800mila euro, al netto
di circa 1 milione di euro di imposte, portando il patrimonio della
società a circa 23 milioni di euro. Questo ho voluto dirlo, perché
"Aosta Factor" non sia considerata come una società che produce
debiti; al contrario, è una società che produce utili, quindi è
corretta l'analisi che fa il collega Sandri, ma sarebbe opportuno
anche rendere merito a una società che produce utili e che è andata
a cercare dei clienti fuori Valle.
I dati di bilancio dimostrano chiaramente, a differenza di
quanto talvolta è stato affermato, che la società ha sempre
guadagnato e progressivamente ha incrementato il proprio utile,
anche per quanto concerne l'anno in cui ci fu la suddetta
ispezione, in seguito alla quale non vennero imputate perdite per
sofferenze non individuate, ad essi già ratificate per il 97% e
quindi senza più impatti negativi sugli esercizi futuri. Questo è
un aspetto che voglio rimarcare. L'ispezione della Banca d'Italia
ha fatto emergere dei problemi organizzativi, di classificazione,
ma non ha fatto emergere delle perdite che non fossero già
computate e nonostante queste perdite fossero computate, c'è stato
un risultato positivo, un utile.
E a tutti noto che ciascun componente del CdA e del collegio
sindacale è stato sanzionato per 14.000 euro, anche se le
contestazioni mosse sono state molto differenziate, individuando
nella sola figura dell'Amministratore delegato l'elemento più
colpito e in modo autonomo dalle contestazioni dell'organo di
vigilanza. Nella composizione del CdA di "Aosta Factor", "Finaosta"
ha inserito dei propri dipendenti, che storicamente hanno svolto le
funzioni di Presidente, dr. Cilea, e di Consigliere di
amministrazione, dr. Accornero. Tale politica è sempre stata
perseguita dal CdA di "Finaosta" per quanto concerne la maggioranza
delle società dalla stessa controllate, tanto più nel caso di
"Aosta Factor", perché il suo bilancio viene consolidato con quello
di "Finaosta". A seguito di quanto illustrato, i due dipendenti di
"Finaosta" facenti parte dell'organo di amministrazione di "Aosta
Factor" pagarono la sanzione loro inflitta e successivamente
sottoposero al CdA la richiesta di essere risarciti dal suddetto
pagamento per le seguenti ragioni. L'organo di vigilanza aveva
effettuato le suddette contestazioni al CdA nella sua globalità,
senza imputare ai componenti il Consiglio designati da "Finaosta"
comportamenti specifici per specifiche gravi violazioni, a
differenza di quanto era avvenuto per la sola figura
dell'Amministratore delegato. Da tale assunto consegue che non era
stato rilevato nei loro confronti un comportamento di
responsabilità personale per dolo o colpa grave. Le contestazioni
sollevate dall'organo di vigilanza non avevano comportato
difficoltà per la società, in quanto le posizioni contestate erano
già state oggetto di copertura da parte degli amministratori così
come dimostra il risultato di esercizio relativo al 2004 uscito in
utile. A tale proposito la presenza di sofferenza nella società
finanziaria è una costante normale, soprattutto tenendo conto della
debolezza del tessuto industriale con cui le stesse operano.
Ovviamente tali situazioni devono rimanere in un ambito compatibile
con il rischio di impresa nel rispetto dei limiti patrimoniali
fissati da Banca d'Italia.
Le cariche ricoperte dai dipendenti di "Finaosta" erano a titolo
gratuito, ed erano state assunte per volontà della "Finaosta", loro
datore di lavoro, che aveva il diritto di inserire nelle società
controllate i propri dipendenti e questi sono obbligati solo
dall'incarico avuto. "Finaosta" aveva percepito totalmente gli
emolumenti dei propri dipendenti per un ammontare complessivo di
400mila euro, con l'obbligo di salvaguardarli da eventuali danni
subiti, fatti salvi dolo e colpa grave, quantificati globalmente in
28mila euro. Quindi 400mila euro erano i compensi che "Finaosta" ha
percepito per conto dei due dipendenti e 28mila era il risarcimento
che chiedevano. Il contratto di lavoro nel settore del credito
prevede espressamente all'articolo 17 l'obbligo del datore di
lavoro di tenere i propri dipendenti indenni da danni causati a
terzi, escludendo solo il caso di dolo e colpa grave. In evasione
della richiesta dei propri dipendenti inseriti nel CdA di "Aosta
Factor", il CdA di "Finaosta" aveva acquisito il parere del prof.
Villani ordinario di diritto del lavoro dell'Università di Torino,
che confermava la legittimità della richiesta dei dipendenti
"Finaosta" e dichiarava che su tali presupposti "Finaosta" poteva
assumere la decisione, che si trattava di un costo di sua
pertinenza, deliberando il rimborso ai due amministratori
interessati, ai quali non erano state imputate specifiche
violazioni e inoltre non avevano percepito alcun compenso per
l'attività svolta. Sulla base di questo parere il CdA ha deliberato
il 14 luglio 2006, senza astensioni o voti contrari o osservazioni
contrarie del collegio sindacale, di accogliere la richiesta di
rimborso. Tale decisione che rientrava nel potere discrezionale del
CdA e nella sua esclusiva responsabilità, non comportava né
autorizzazioni né comunicazioni all'organo di vigilanza.
Nella speranza di aver dato tutti gli elementi rispetto alla
vicenda, invito a riportare le varie valutazioni in modo
corretto.
Président
- La parole au Conseiller Sandri.
Sandri (GV-DS-PSE)
- Per mozione d'ordine. Chiedo di
verificare la presenza del numero legale.
Président
- Je prie le Conseiller Secrétaire de procéder
à l'appel nominal.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, constatato che
sono presenti 22 Consiglieri su 35, dichiara valida la seduta ed
invita il Consiglio a continuare la trattazione
dell'oggetto.
Président
- Ayant constaté la présence de 22 Conseillers
nous pouvons continuer nos travaux.
La parole au Conseiller Sandri.
Sandri (GV-DS-PSE)
- Ringrazio l'Assessore per
l'esposizione. Richiedo anche in questo caso, visto che è stata
piena di dati interessanti, se può farmi avere la relazione
scritta.
Sarà importante verificare il parere che è stato richiesto al
prof. Villani, esperto di diritto del lavoro, per capire la
funzione.
Nessuno ha uno spirito inquisitorio né in questo caso né in
altri. Il problema è mettere in chiaro questo tipo di procedura,
perché apparentemente non sembra molto semplice e chiaro da capire
il fatto che uno viene sanzionato per 14mila euro della società da
cui dipende, che deve far fronte a questa cosa. Su questo faremo le
valutazioni successive alla lettura dei dati e della relazione del
prof. Villani.
Non mi è sembrato di captare nella risposta se di questo atto di
"Finaosta" si è data contezza alla Banca d'Italia...
(interruzione dell'Assessore Marguerettaz, fuori
microfono)
...non è stata data contezza? Questo è l'unico dato che mi
dispiace, soprattutto tenendo conto che mi sembrava anche
convincente l'Assessore e soprattutto convinto di questa posizione.
Mi sembrava che il "31" si poteva fare, facendo inviare da
"Finaosta" alla Banca d'Italia una comunicazione su quanto
deliberato, e questo perché in tema di trasparenza nessuno vuole
trincerarsi dietro a nulla. Pertanto su questo tema mi sembra che
si sia fatta sufficiente chiarezza.
Rimane un dato inequivocabile dal punto di vista politico.
Tenuto conto della fine di "Tecdis", credo che sia stato un
processo in cui tanti hanno avuto delle responsabilità, ma che
anche "Aosta Factor" e "Finaosta" in qualche modo vi hanno messo il
loro zampino, soprattutto sulla tempistica. Questa era una
ispezione del 2004: se a fine 2004 il Consiglio regionale e il
Governo avessero avuto tutti la responsabilità di capire che questa
non era solo una osservazione formale ma sostanziale, che poteva
portare ad oggettive difficoltà, forse si sarebbe potuti
intervenire sulla "Tecdis" piuttosto che sulla "Tecnomec", avendo
una azione più incisiva. Il tacere, il nascondere, il non
coinvolgere il Consiglio regionale in queste vicende alla fine
rischia di portare a risultati negativi, quindi è un invito a che
su questo e su altri temi, là dove ci sono questioni formali spesso
poi ci sono questioni sostanziali. Mi auguro che il comportamento
in futuro sia più consono e più preciso dal punto di vista della
comunicazione.
