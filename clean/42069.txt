Classificazione
ASSISTENZA SANITARIA E OSPEDALIERA



Oggetto del Consiglio n. 1024 del 24 ottobre 2019 - Resoconto
OGGETTO N. 1024/XV - Interpellanza: "Tempistica per la
promozione di iniziative per migliorare la sicurezza delle
cure".
Farcoz (Président)
-
Point n° 35 à l'ordre du
jour. La parole à la collègue Russo pour l'illustration.
Russo (M5S) -
In questa interpellanza oggi parliamo di
sicurezza delle cure in ambito ospedaliero e ambulatoriale, ma
anche a domicilio una volta che il paziente torna a casa da una
degenza, da una visita o da una terapia. La sicurezza e la qualità
delle cure sono due aspetti imprescindibili per chi eroga
prestazioni sanitarie, si tratta del Sistema sanitario regionale o
di qualsiasi altro professionista della sanità.
Il 17 settembre del 2019 si è celebrata la prima "Giornata
nazionale per la sicurezza delle cure" e della persona assistita,
nata per sottolineare che la sicurezza delle cure è parte
costitutiva del diritto alla salute come previsto nell'articolo 1
della legge n. 24 del 2017. L'obiettivo di questa legge è quello di
rispondere principalmente a due problematiche relative al tema
della sicurezza delle cure: la mole del contenzioso medico legale
che ha causato un aumento sostanziale del costo delle assicurazioni
per professionisti e strutture sanitarie, e il fenomeno della
medicina difensiva che ha prodotto un uso inappropriato delle
risorse destinate alla sanità pubblica. Il tutto nell'ottica della
ricerca di un nuovo equilibrio nel rapporto medico-paziente che
permetta, da una parte, ai professionisti di svolgere il loro
lavoro con maggiore serenità grazie alle nuove norme in tema di
responsabilità penale e civile e, dall'altra, garantendo ai
pazienti maggiore trasparenza e la possibilità di essere risarciti
in tempi brevi e certi per gli eventuali danni subiti. Con questa
legge si prevede inoltre l'obbligo per le direzioni sanitarie delle
strutture di fornire la documentazione sanitaria ai pazienti che ne
faranno richiesta entro sette giorni.
La sicurezza delle cure è parte costitutiva del diritto alla
salute di tutti noi e deve essere una priorità per le politiche
sanitarie regionali, nazionali e globali da affrontare in sinergia
tra le istituzioni a tutti i livelli, con i professionisti e con i
pazienti. I dati presentati dall'Istituto Superiore della Sanità,
in occasione di questa prima giornata nazionale, parlano di un
paziente su dieci tra quelli ospedalizzati che va incontro ad un
evento avverso. L'OCSE stima che il 6 percento delle giornate di
degenza ospedaliera sia dovuto ad eventi avversi derivati da
attività ambulatoriali e cure primarie e secondo l'OMS globalmente
gli eventi avversi di questo tipo rientrano nelle prime dieci cause
di morte e disabilità nel mondo. È necessario non sottostimare mai
la dimensione del problema, perché il rischio accompagna tutte le
pratiche clinico-assistenziali. Bisogna mettere in campo ogni
strumento necessario per prevenirlo evitando percezioni non
sostenute dalle evidenze scientifiche. Prevenire gli eventi avversi
in modo efficace richiede un impegno comune e costante, perché la
consapevolezza dell'esistenza del rischio, la conoscenza delle
procedure per prevenirlo e l'adesione alle stesse da parte dei
professionisti e dei pazienti sono elementi decisivi per una
prevenzione efficace. Gli eventi avversi si possono prevenire non
totalmente, ma in una percentuale stimata del 40-50 percento.
Oggi non esistono evidenze per cui si possa arrivare a rischio
zero, esistono evidenze per cui, laddove c'è un impegno di tutti
nell'applicare le raccomandazioni specifiche emergenti dagli studi
scientifici, si possano dimezzare gli eventi avversi ma non
annullare completamente. La prevenzione funziona al meglio quando
le organizzazioni, i professionisti e i pazienti sono consapevoli
di questo rischio, segnalano quando questo avviene e collaborano e
adottano tutte le misure necessarie per prevenirlo. In relazione
alla Giornata nazionale sulla sicurezza delle cure sono state
attivate in quasi tutte le Regioni diverse iniziative a livello
regionale sulla sensibilizzazione della popolazione su questo tema
e sul confronto tra professionisti. Quindici Regioni su venti
quest'anno hanno partecipato a questa campagna, ma la nostra
Regione no. Il prossimo anno anche la Valle d'Aosta deve
partecipare, perché la sensibilizzazione e il confronto su questo
tema è essenziale.
Fatte queste premesse, interpelliamo l'Assessore per sapere: con
quale modalità e con quale strumento avviene la registrazione degli
eventi avversi occorsi ai pazienti, derivati da cure primarie o da
attività ambulatoriali; quanti eventi avversi sono stati registrati
nel 2018 e quanti nel 2017 e in quale tipologia si inseriscono; se
e con quale tempistica si intendono promuovere iniziative - oltre
alla Giornata nazionale - di sensibilizzazione e diffusione di
buone pratiche di prevenzione dei rischi rivolte agli operatori
sanitari e alla cittadinanza per migliorare ed assicurare la
sicurezza delle cure.
Président
-
La parole à l'Assesseur Baccega pour
la réponse.
Baccega (UV) -
È un tema che è all'ordine del giorno su
tutte le testate nazionali e quindi è importante anche avere
contezza in Valle d'Aosta di che cosa si muove intorno a questo
percorso.
Mi faccia fare una premessa. La tematica riguardante la
sicurezza delle cure sta ricevendo, soprattutto nel corso
dell'ultimo anno, una sempre maggiore attenzione da parte
dell'Assessorato e dell'Azienda, la quale sta investendo risorse
umane ed organizzative in attività di gestione, prevenzione e
monitoraggio degli eventi avversi piuttosto importanti. Nello
specifico l'Azienda ha attivato la funzione aziendale del rischio
clinico che è stata attribuita al servizio già preposto alla
gestione della medicina preventiva e del contenzioso medico legale
aziendale, al fine di avere una visione globale delle problematiche
inerenti la sicurezza del paziente. L'Azienda, oltre che del
responsabile della sopracitata struttura, si è dotata di due
dirigenti medici specialisti in medicina legale. Questo sta
consentendo la messa in atto e la più proficua prosecuzione di
progetti volti al miglioramento della sicurezza delle cure in
attuazione di quanto previsto dalla normativa.
Fatte queste premesse e rispondendo ai quesiti
dell'interpellanza, lo strumento attuale in uso ai fini della
registrazione degli eventi avversi è l'
incident reporting
attraverso la scheda di segnalazione dell'evento da intendersi come
necessità attiva propedeutica alla corretta identificazione delle
problematiche emergenti mediante un'azione di coinvolgimento
diretto dell'operatore con la finalità specifica di incrementare la
consapevolezza e l'attenzione alla tematica. La segnalazione
avviene via
web
tramite un'icona presente su tutti i
desktop
aziendali coprendo quindi tutte le realtà aziendali,
ospedaliere e territoriali, e viene immediatamente riversata nel
database
dove viene processata dall'amministratore che, in
caso di necessità, interviene in modo immediato per approfondire le
condizioni che hanno condotto all'evento.
Al quesito "
quanti eventi avversi sono stati registrati nel
2018 e quanti nel 2017 e in quali tipologie si inseriscono
", il
report degli eventi segnalati nel biennio 2017/2018 è pubblicato a
cura del SITRA nella intranet aziendale, questo ai fini della
trasparenza dovuta. Nel biennio sono stati registrati nel complesso
970 eventi di cui 482 nel 2017 e 488 nel 2018. Di queste
segnalazioni 688 nel biennio erano riferite a cadute accidentali
dei pazienti - anche in questo caso la segnalazione è obbligatoria
- e 281 erano riferite ad eventi o quasi eventi la cui segnalazione
è, al contrario, volontaria. Oltre a questi, il sistema registra
anche errori nella compilazione della cartella clinica elettronica,
pressoché nulli, e le situazioni che possono essere fronte di
infortunio per gli operatori le quali vengono trasmesse al servizio
di prevenzione e protezione, così come le segnalazioni di
aggressione - quasi sempre verbali - con la finalità di individuare
le migliori soluzioni per i dipendenti e garantire la sicurezza sui
luoghi di lavoro, anche se ultimamente ci sono stati casi di
aggressioni in Pronto Soccorso nei confronti dei medici, ma anche
lì si è attivata una procedura direi molto, molto performante.
Per quanto attiene agli eventi, le segnalazioni sono riferite a
tutti i processi aziendali che, per fare degli esempi, vanno
nell'accettazione in caso di ricovero, alla terapia, all'intervento
chirurgico, all'assistenza, al processo diagnostico terapeutico
fino alla dimissione del paziente. Ciascuno di questi processi al
suo interno vede i singoli sottoprocessi che vi sono collegati e
tutti i processi sono mirati alle raccomandazioni che arrivano dal
Ministero. Il sistema di
incident reporting
è stato a suo
tempo preceduto da una vasta formazione al fine di creare anche la
cultura secondo cui dall'errore si apprende, quindi maggiore
attenzione. Il risultato, visti i sistemi noti, è molto positivo,
gli operatori non hanno il timore di segnalare personalmente gli
errori che vengono fatti poiché non vengono colpevolizzati, ma
sanno che ogni segnalazione è utile per individuare anche il
rischio di accadimento su cui poter intervenire attraverso gli
audit
mirati. Se quindi c'è un evento lo si comunica e tutti
lo sanno per poter migliorare i percorsi e i processi. In termini
di danni conseguiti agli eventi, nel 2018 su 124 segnalazioni l'83
percento si colloca come pericolo o nessun danno, il 12 percento
come danno lieve (nel senso che hanno richiesto un maggior
monitoraggio), nell'1,6 percento dei casi si è verificato un danno
moderato e temporaneo ed infine nel 3 percento dei casi il danno è
stato permanente ma non necessariamente imputabile ad errori di
assistenza. Riguardo alle cadute, sempre nel 2018, nel 75 percento
dei casi non si è verificato alcun danno, nel 22 percento il danno
è stato lieve (lieve inteso come effettuazione di esami strumentali
o piccole medicazioni), nell'1,9 percento dei casi il danno
conseguito alla caduta è stato temporaneo, nell'1 percento dei casi
il danno è stato grave e si è verificato il decesso, il quale non è
sempre imputabile alla caduta, ma la stessa caduta può essere stata
conseguente ad un arresto cardiaco e pertanto non è da imputare ad
errori nell'assistenza.
Per quanto attiene agli eventi sentinella segnalati dal
Ministero della salute ne sono stati segnalati 3 nel 2017 e 5 nel
2018, sempre a seguito di segnalazione spontanea. Questi eventi
rientrano tra quelli che sono classificati come danno maggiore.
L'Azienda ha sottolineato che tale dato non deve essere
interpretato come fedele e definitiva rappresentazione del reale
accadimento degli eventi, e che vi è in previsione per i prossimi
mesi e per gli anni a venire, da parte della struttura semplice di
medicina preventiva e
risk management
in collaborazione con
il SITRA, un programma di miglioramento analitico dello strumento
di
incident reporting
.
Ultimo quesito. La struttura semplice dipartimentale di medicina
preventiva
risk management
dell'Azienda sta promuovendo le
seguenti iniziative: una collaborazione con il DERA su un progetto
di formazione degli operatori del servizio emergenza urgente
inerente le tematiche medico-legali emergenti in tale ambito - che
è l'ambito più complicato e più difficile - che porterà entro la
fine del 2019 alla redazione di un documento programmatico da
svilupparsi negli anni a venire (siamo
in itinere
): alla
revisione ed aggiornamento delle procedure aziendali e delle
istituzioni operative già esistenti sul tema; alla proposta di
formazione per gli operatori per l'anno 2020 in tema di
responsabilità professionale alla luce della legge Gelli-Bianco;
all'implementazione delle raccomandazioni AGENAS; al confronto con
il Comitato di assistenza sanitaria per i testimoni di Geova al
fine di elaborare strategie per il corretto approccio al
trattamento del sangue, con particolare riguardo al consenso
informato per i pazienti che dichiarano tale orientamento
religioso; all'ulteriore revisione della nuova
check list
pre-operatoria ed aggiornamento dei relativi documenti aziendali,
al monitoraggio della messa in atto delle azioni correttive; al
contributo alla progettazione dei PDTA (Percorsi Diagnostico
Terapeutici Assistenziali), con l'intento di garantire una più
organica presa in carico del paziente. Diciamo che tutto questo va
nella direzione di fare un mix tra medicina difensiva e
appropriatezza, come lei ha indicato, dove in questo caso
probabilmente la mediazione porta i migliori risultati per tutti:
pazienti, dirigenti medici e operatori sanitari.
Président
-
La parole à la collègue Russo pour la
réplique.
Russo (M5S) -
Grazie Assessore per la risposta molto
articolata, che sinceramente ho fatto anche un po' fatica a
seguire. Diciamo che la sicurezza delle cure è un aspetto
essenziale del processo di cura, anzi per quello che sapevo io è
sottovalutato, nel senso che io in effetti non avevo mai sentito
con precisione cosa veniva fatto all'interno dei nostri presidi
rispetto alla sicurezza delle cure.
Un aspetto secondo me importante - che lei non ha evidenziato,
ma che magari viene fatto benché lei non lo abbia evidenziato - è
il coinvolgimento del paziente nella sicurezza delle cure, perché
in realtà quanto lei ha detto sulla percentuale delle cadute
accidentali crea poi dei problemi legati alla continuazione della
degenza oppure altri problemi, per cui per il paziente è
importante. Ho visto come tante altre Regioni abbiano creato -
ovviamente insieme all'OMS - delle locandine da mettere all'interno
delle stanze di degenza che possono aiutare il paziente ad
orientarsi rispetto alla sua sicurezza all'interno della
degenza.
Dalle ore 10:04 assume la presidenza il Vicepresidente
Distort.
