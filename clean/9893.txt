Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1014 del 14 febbraio 1990 - Resoconto
OGGETTO N. 1014/IX - NECESSITA' DI UN INTERVENTO PER LA
RETTIFICA DELLA STRADA STATALE N. 26 IN CORRISPONDENZA DEL PONTE
DELL'EQUILIVAZ (Interpellanza).
PRESIDENTE:
Do lettura dell'interpellanza presentata dal
Consigliere Aloisi ed iscritta al punto 8 dell'ordine del
giorno.
INTERPELLANZA
VISTA l'allarmante statistica sul numero degli incidenti
stradali avvenuti sul ponte dell'Equilivaz, sulla statale 26 nel
Comune di La Salle a circa 15 km. da Courmayeur definito con
amarezza dai cittadini valdostani "il ponte della morte";
CONSIDERATO che il suddetto ponte dovrebbe essere una delle
priorità sulle quali dovrebbe intervenire l'ANAS, individuando una
definitiva soluzione con la predisposizione di un nuovo
progetto;
AL FINE di evitare il ripetersi di continui incidenti a causa
dello stato di permanente pericolo, causa principale l'umidità del
torrente sottostante che nel periodo invernale rende il fondo
stradale ghiacciato, causando lutti e dolore;
tutto ciò premesso il sottoscritto Consigliere regionale
INTERPELLA
l'Assessore ai Lavori Pubblici per sapere se non ritiene urgente
e necessario intervenire presso l'ANAS per dare una soluzione
definitiva al drammatico problema del ponte dell'Equilivaz con la
realizzazione di un nuovo ponte, che elimini le curve a gomito,
causa di tanti incidenti, tanti lutti e di tanto dolore.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI): Voi tutti siete a conoscenza dell'allarmante
statistica degli incidenti stradali sul ponte dell'Equilivaz,
definito "il ponte della morte". Tale statistica deve farci
riflettere.
Secondo me, alle autorità ed agli enti preposti ad impedire il
verificarsi di simili incidenti in quella zona sono imputabili
gravi negligenze. Mi riferisco in particolare all'ANAS che, a mio
avviso, dovrebbe intervenire in modo deciso per porre rimedio alla
grave anomalia di una doppia curva ad esse, che è causa di
frequenti incidenti mortali.
Le statistiche ci dicono che il ponte dell'Equilivaz è stato
costruito nel 1965. Fino ad oggi vi si sono verificati 200
incidenti, con cinquanta feriti, molti dei quali gravi, e tredici
morti. L'ultimo incidente mortale è avvenuto la settimana scorsa ed
è occorso ad un milanese, proveniente in auto dalla Francia, che è
sbandato a causa del fondo stradale ghiacciato. Non dimentichiamo
infatti che il ponte corre sopra la Dora Baltea e quindi, specie
nel periodo invernale, per l'umidità, presenta un fondo stradale
ghiacciato molto pericoloso e causa di continui incidenti.
Questa mia interpellanza vuole soprattutto sensibilizzare
l'Amministrazione regionale ad intervenire perché l'ANAS rimedi a
questa situazione costruendo un nuovo ponte che elimini le due
curve pericolose causa di continui incidenti, con conseguenti
dolori e lutti.
Nel sollecitare ciò mi rifaccio soprattutto alle dichiarazioni
del Presidente della Giunta, riportate in un articolo molto
sintetico, ma incisivo, di Piero Minuzzo, nelle quali il Presidente
della Giunta sosteneva che una delle priorità dell'ANAS era appunto
la costruzione di un nuovo ponte nella zona dell'Equilivaz e
ribadiva che tale opera rientrava in un programma decennale da 300
miliardi, previsto da una convenzione non ancora firmata dalla
Regione.
Tuttavia, l'Assessore ai Lavori Pubblici, Fosson, sostiene poi
che la bozza di convenzione preparata insieme ai tecnici dell'ANAS,
ferma alla Presidenza della Giunta, perché manca l'accordo su
diversi punti, non prevede la realizzazione di un nuovo ponte. E'
vero che ormai è in corso di realizzazione l'autostrada che, come
ha detto l'Assessore, potrebbe risolvere tanti problemi. Comunque,
da qui alla conclusione dell'opera autostradale passeranno ancora
quattro o cinque anni, durante i quali potremmo avere sulla
coscienza altre decine di morti. L'autostrada, quindi, non può
essere accampata come giustificazione, perché quel tratto rimane
pericoloso anche in presenza dell'autostrada. Ecco, io vorrei che
l'Assessore competente ci spiegasse bene la situazione.
Con l'interpellanza io chiedo un intervento deciso nei confronti
dell'ANAS, che è l'ente preposto alla realizzazione del nuovo
ponte. Di fronte all'allarmante statistica dei continui incidenti
mortali, noi dobbiamo cercare di attivare con decisione i
responsabili di tale ente, affinché dia una soluzione al grave
problema del ponte dell'Equilivaz.
Grazie.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Le preoccupazioni del Consigliere Aloisi, che
del resto sono le stesse di gran parte dell'opinione pubblica, se
non addirittura della sua totalità, sono anche le preoccupazioni
della Giunta regionale, che non da oggi ha provveduto a sollecitare
l'ANAS per la soluzione del problema del ponte dell'Equilivaz.
In merito alla citata convenzione con l'ANAS voglio fare una
precisazione. E' esatto quanto è stato pubblicato nell'articolo di
Minuzzo, citato dal Consigliere Aloisi: in quella bozza di
convenzione non è previsto il ponte dell'Equilivaz. In essa infatti
sono comprese opere di maggior respiro e di maggiore
importanza.
Il problema dell'Equilivaz, che pure è importante per i motivi
condivisibili illustrati dal Consigliere Aloisi, è relativamente
ridotto in termini finanziari rispetto ad altri punti da risolvere
della rete stradale dell'ANAS in Valle d'Aosta. Questo problema
resta comunque di stretta competenza dell'ANAS.
A questo riguardo il Compartimento ANAS entro l'aprile di
quest'anno provvederà, come misura immediata, a far porre in opera
al ponte dell'Equilivaz una serie di segnali luminosi
intermittenti, come quelli che sono già stati messi in altri
tornanti o in altri punti difficili. Penso che tutti conoscano un
tornante in Comune di Gignod, dove si sono verificati diversi
incidenti, ma dove oggi, grazie ad una serie di segnali luminosi,
questi incidenti si sono ridotti praticamente a zero. Si tratta
quindi di assumere una misura immediata con la predisposizione di
una adeguata segnaletica, cosa che sarà fatta dall'ANAS che darà
avvio ai lavori entro l'aprile di quest'anno.
Per quanto concerne il problema a più lunga scadenza, che è
quello di una soluzione radicale consistente nella costruzione di
un nuovo ponte, l'Anas sta valutando attentamente tutte le
possibilità, proprio perché anch'essa ritiene che, venendo a
diminuire il carico sulla strada statale in seguito alla
costruzione dell'autostrada, possa non essere giustificata la
costruzione di un nuovo ponte.
Abbiamo parlato, per l'immediato, dell'installazione di
segnalatori luminosi, mentre per il tempo medio successivo l'ANAS
ha allo studio perlomeno la modifica dei due raccordi che accedono
al ponte. L'azienda delle strade sta valutando anche la possibilità
di costruire un ponte nuovo, ma ciò comporterebbe un costo molto,
ma molto più elevato, che a livello di ipotesi si aggirerebbe
intorno ai due miliardi.
Ripeto quindi che le soluzioni sono:
- nell'immediato: illuminazione e segnali intermittenti;
- nel termine medio-breve: modifica del tracciato stradale.
In seguito a questa interpellanza invierò un'ulteriore lettera
di sollecito all'ANAS, proprio per significare l'attenzione del
Consiglio regionale verso il problema dell'Equilivaz.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Replico brevemente per ringraziare
l'Assessore delle informazioni che ci ha dato e per ribadire che mi
ritengo comunque insoddisfatto perché non è accettabile che l'ANAS
non consideri prioritaria la costruzione di quel ponte che ha
recato tanti danni ed ha causato tanti morti e feriti. Ciò non è
accettabile, ma soprattutto non è accettabile che tale costruzione
non sia prevista in una convenzione che, invece, secondo noi, è un
intervento di primaria importanza specie per la salvaguardia della
vita dei cittadini. Questa esigenza è di carattere primario
rispetto a tutto il resto.
Nelle varie vallate laterali, ma anche lungo l'asse della
statale del fondovalle, si costruiscono enormi muri di contenimento
in pietra, che costano decine di miliardi e poi ci preoccupiamo
della spesa di due miliardi per la costruzione di un ponte, che
finora ha causato tredici morti, cinquanta feriti ed oltre 200
incidenti? No, questo è inaccettabile!
Chiaramente non voglio imputare tutto ciò alla Giunta o
all'Assessore, per ché riconosco che la responsabilità ricade
esclusivamente sull'ANAS, però invito la Giunta e l'Assessore
competente ad intervenire con la massima decisione, perché, se
dovessero verificarsi altri incidenti mortali in quella zona, a mio
avviso ricorrerebbero tutti gli estremi per una denuncia contro i
responsabili dell'ANAS, che sono rimasti inerti, nonostante le
varie sollecitazioni delle amministrazioni che hanno preso a cuore
il problema.
Chiedo quindi alla Giunta regionale di assumere una chiara,
precisa e ferma posizione per convincere l'ANAS che il nuovo ponte
dell'Equilivaz è un'opera di primaria importanza per salvaguardare
la vita dei cittadini italiani, valdostani o stranieri. I morti
sono stati tanti e l'inerzia sarebbe veramente colpevole, se
dovesse ancora perseverare nei confronti della soluzione di questo
problema. Invito, quindi la Giunta a sensibilizzare ulteriormente
l'ANAS sull'oggetto dell'interpellanza. Grazie.
