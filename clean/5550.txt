Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3448 del 28 gennaio 1988 - Resoconto
OGGETTO N. 3448/VIII - RINVIO DELLA MOZIONE CONCERNENTE:
AUSPICIO PER UNA SOLUZIONE DEL CASO DI SILVIA BARALDINI, DETENUTA
IN UN CARCERE AMERICANO.
PRESIDENTE
: Do lettura del testo della mozione presentata
dal Consigliere Sandri:
MOZIONE
VENUTO A CONOSCENZA da un dettagliato rapporto
dell'Associazione Americana per le Libertà Civili della drammatica
situazione in cui vive Silvia Baraldini, detenuta per una condanna
a 40 anni per associazione a delinquere in base ad una discutibile
legge "antimafia" e rinchiusa insieme ad altre quattro donne in un
carcere sotterraneo a Lexington (Kentucky - Stati Uniti d'America)
in condizioni di vita inumane;
ESPRESSO profondo sdegno per questa violazione dei diritti
umani;
AUSPICA un concreto e urgente interessamento della Presidenza
della Repubblica e del Governo Italiano per giungere alla soluzione
di questa insopportabile situazione;
IL CONSIGLIO REGIONALE DELLA VALLE D'AOSTA
IMPEGNA
la Presidenza del Consiglio a inviare la presente mozione al
Presidente della Repubblica, al Presidente del Consiglio e
all'Ambasciatore U.S.A. in Italia.
PRESIDENTE
: Ha chiesto di illustrare la mozione il
Consigliere Sandri, ne ha facoltà.
SANDRI - (N.S.):
Penso che anche altri Consiglieri
abbiano avuto la segnalazione di questo caso, che è stato anche
richiamato da "La Repubblica"; è un caso abbastanza famoso in
America, perchè è stato ripreso dall'Associazione per le Libertà
Civili come un esempio di lotta ad una legge antimafia che è stata
usata in America anche in maniera un po' estensiva verso persone di
cittadinanza straniera che erano state coinvolte, anche se non in
fatti criminosi, comunque in organizzazioni cosiddette ribelli.
Questa ragazza, che ha una quarantina d'anni, rischia di passare
tutta la sua vita in un carcere di massima sicurezza, in pratica
nel sottosuolo, in condizioni di vita inumane.
Con questa mozione si auspica un concreto interessamento della
Presidenza della Repubblica e del Consiglio, presso le autorità
americane, per la soluzione di questo caso.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il nostro Gruppo è favorevole a
questa mozione. Oltre che da "La Repubblica", il caso è stato
ricordato proprio in questi giorni: la sorella di Silvia Baraldini
è stata intervistata a "Samarcanda" e stamattina ha fatto ancora un
appello al radiogiornale delle otto.
Questa persona è stata condannata ad oltre 40 anni di carcere
per motivi politici; vive in un carcere in condizioni di vita
inumane, nel senso che sta per 23 ore in isolamento e prende solo
un'ora d'aria. Le è vietato fare qualsiasi tipo di attività, tant'è
che le è stato rifiutato persino di pulire i pavimenti.
Credo che sia giusto votare la mozione, rendendoci conto che,
anche se l'America è lontana, è ingiusto che nei paesi democratici
e sviluppati ci siano dei luoghi dove si tende ad annullare la
personalità di individui per ragioni politiche.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Della questione abbiamo parlato nella
riunione di maggioranza, però non siamo riusciti a capire di cosa
si trattava esattamente. Chiederemmo al Consigliere Sandri il
favore di farci avere per il prossimo Consiglio alcuni documenti
per prendere cognizione della cosa e decidere come comportarci; non
vogliamo votare a scatola chiusa anche se ci fidiamo al massimo del
Consigliere Sandri.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Credo che questa attenzione rivolta
dalla maggioranza verso un'istanza della minoranza non possa che
essere accettata, quindi chiedo il rinvio della mozione al prossimo
Consiglio.
PRESIDENTE
: La mozione è rinviata al prossimo
Consiglio.
IL CONSIGLIO prende atto.
