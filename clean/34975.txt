Classificazione
TRASPORTI E VIABILITÀ
Aeroporti



Oggetto del Consiglio n. 2601 del 19 settembre 2012 - Resoconto
OGGETTO N. 2601/XIII - Interpellanza: "Tempistica per
l'ultimazione dei lavori di costruzione della nuova
aerostazione".
Interpellanza
Nel corso dell'anno 2009 sono stati appaltati dalla soc.
AVDA, di cui la Regione è socio di minoranza al 49%, lavori per
l'esecuzione della nuova Aerostazione, del piazzale aeromobili, del
parcheggio autoveicoli e della viabilità di accesso;
Al momento dell'aggiudicazione il Presidente dell'AVDA,
Michele Costantino, vantò il successo di aver conseguito il
dimezzamento dei tempi di realizzazione rispetto a quanto previsto
in un primo tempo e formulò la previsione secondo cui la nuova
aerostazione sarebbe stata pronta e collaudata tra la fine del 2011
e l'inizio del 2012;
Ricordando come frattanto siano sorti contenziosi fra la
società Air Vallé (socio di maggioranza) e la Regione (suo socio di
minoranza) intorno ai criteri di applicazione della convenzione
trentennale per la gestione dell'aeroporto Corrado Gex;
Constatato lo stato di abbandono in cui versa al momento,
all'inizio di settembre del 2012, il cantiere per la costruzione
dell'aerostazione progettata da Gae Aulenti;
i sottoscritti Consiglieri regionali
Interpellano
la Giunta regionale per sapere:
1) con quale tempistica si prevede che sarà ultimata la
costruzione dell'aerostazione progettata da Gae Aulenti;
2) a quanto ammonta la superficie complessiva
dell'aerostazione risultante dalla progettazione appaltata e a
quali macrofunzioni sono percentualmente destinati gli spazi
previsti;
3) a quanto ammontano le richieste di adeguamento dei
corrispettivi della Soc. AVDA per la gestione dell'aeroporto allo
stato attuale e in che misura l'onere gestionale dovrà essere
incrementato ad avvenuta ultimazione delle opere;
4) come e quando intenda chiudere i contenziosi che rimangono
aperti con la Società AVDA e per quale importo complessivo la
stessa avanzi ancora richieste nei confronti della Regione.
F.to: Louvin - Bertin
Président -
La parole au Conseiller Louvin.
Louvin (ALPE)
- Grazie.
Siamo in molti, non solo in quest'aula, ad esserci accorti che
ci deve essere stato qualcosa che non ha funzionato nell'appalto
per la costruzione del nuovo aeroporto. Era stato annunciato con
fragore nel 2009 come opera che doveva realizzare l'AVDA, la
società che gestisce l'aeroporto e di cui abbiamo ampiamente
parlato nel pomeriggio per altre questioni, società di cui siamo
soci minoritari, ma passando tutti i giorni davanti a questo
cantiere abbiamo notato un forte rallentamento da qualche mese, se
non una desertificazione, un senso di abbandono. Andando a rivedere
le notizie dell'epoca, perché pensavamo di avere calcolato male i
tempi, abbiamo visto che la fine delle operazioni ed il collaudo
erano annunciati fra la fine del 2011 e l'inizio del 2012.
Non addossiamo al Governo regionale delle responsabilità di
dichiarazioni che non gli appartengono, sono dichiarazioni
dell'amministratore di AVDA Michele Costantino, che vantava il
successo di avere dimezzato i tempi di realizzazione, eccetera. Ora
sappiamo che nel frattempo i rapporti con AVDA non sono idilliaci
ed è tutto un fiorire di contenziosi di varia natura per ogni
genere di vicenda.
Allora, per stare al concreto, chiediamo alla Giunta a che punto
siamo con questa costruzione dell'aerostazione che è stata
annunciata come un gioiello di Gae Aulenti. Avremo il piacere di
vederla ultimata o sarà un'incompiuta? Questa è la domanda che
credo si fanno in tanti in questo momento. Noi ce ne facciamo anche
un'altra (l'Assessore, che è intelligente, capisce subito dove si
vuole arrivare): è quella di sapere all'interno delle funzionalità
di questa aerostazione - il progetto non lo abbiamo potuto
esaminare nel dettaglio - quanta superficie viene destinata ed a
che cosa perché, sapendo che ci sono dei contenziosi gestionali, il
trasferimento delle attività nella nuova struttura potrebbe anche
generare delle crescite nella spesa che sarà necessaria per gestire
una struttura così ampia da parte della concessionaria.
L'Assessore avrà spero la gentilezza di darci qualche ragguaglio
e di dirci quanto anche AVDA sta chiedendo in questo momento per
compensi sulla gestione attuale dell'aeroporto e se c'è già una
valutazione di massima, a prescindere dal torto o dalla ragione dei
contenziosi in corso, su quanto verrà a costare la gestione ad
opere ultimate. Quindi una panoramica, Assessore, se ha la cortesia
di darcela sull'intero contenzioso che c'è in corso con il gestore
della struttura aeroportuale. Speriamo di non avere fatto male a
mettere insieme due cose che non sono strettamente collegate, ma ci
pareva giusto poter affrontare in un'unica tornata le varie
questioni che sono sul tappeto: quella del completamento
dell'aerostazione e quella dei contenziosi che sono in atto.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Il progetto definitivo della nuova
aerostazione passeggeri del piazzale aeromobili, del parcheggio
autoveicoli e della viabilità di accesso all'aeroporto regionale,
redatto dal raggruppamento temporaneo di professionisti costituiti
da Tecnoengineering, Gae Aulenti, Tecno Services ed il dott.
Bolognini, prevedeva una durata dei lavori pari a 730 giorni. In
sede di appalto l'impresa Orion - poi risultata aggiudicataria - ha
proposto un ribasso del 50,96 percento sui tempi di esecuzione, che
sono stati ridotti a 358 giorni. I lavori suddivisi in due lotti
per iniziativa di AVDA sono stati iniziati il 10 agosto 2010 e 29
ottobre 2010. A causa del ritrovamento all'interno dell'area del
Pala Ceva di rifiuti interrati contenenti amianto, la consegna dei
lavori è avvenuta in modo parziale, ovvero senza decorrenza dei
termini, in attesa della caratterizzazione e della successiva
bonifica dei materiali inquinanti. In proposito peraltro non
risulta tuttora essere stato emesso il certificato di avvenuta
bonifica; al contrario, risulta che sia stato avviato un nuovo
procedimento di caratterizzazione, ai sensi del decreto legislativo
n. 152/2006, a seguito del ritrovamento di ulteriori rifiuti. Il
primo verbale, nel quale risulta un termine di ultimazione datato 9
maggio 2011, ed in esso viene fissata la data del 30 aprile 2012,
evidenzia che successivamente AVDA abbia concesso una proroga di 40
giorni, che ad oggi risultano ampiamente scaduti. Nell'ambito dei
dati periodicamente registrati da AVDA per il monitoraggio degli
APQ, è stato recentemente individuato come termine dei lavori il 30
settembre 2012, con alcuni cenni ad una perizia di variante in
corso di approvazione. Peraltro la situazione appare complessa e
molto critica, e ad oggi le attività di cantiere risultano sospese
e la Regione riceve per conoscenza ordini di servizio da parte di
AVDA e contestazioni da parte dell'impresa, che risulterebbe avere
avviato un contenzioso in sede giurisdizionale con il gestore
aeroportuale.
La Regione ha più volte sollecitato AVDA - e in ultimo in data
28 agosto 2012 - a chiarire e risolvere la situazione, adottando i
provvedimenti necessari per completare i lavori e fornendo precise
tempistiche in proposito. Ad oggi le risposte, sovente tardive e
parziali, vengono periodicamente smentite dai fatti e dalla
successiva corrispondenza. In questa situazione con i contenziosi
pendenti e le informazioni parziali in possesso
dell'Amministrazione, non è possibile individuare una data certa
per l'ultimazione dei lavori e la Regione non si sente di avallare
la data del 30 settembre, indicata da AVDA.
"A quanto ammonta la superficie complessiva"
: il progetto
definitivo della nuova stazione prevede un edificio di due piani
per un totale di 2.744 metri, ripartiti in 1.766 al piano terreno e
1.068 al primo piano. Le aree più importanti del primo piano sono
l'atrio e la galleria di 661 metri, la sala partenza di 225 metri,
la sala arrivi di 242; poi ci sono spazi per caffetteria,
infermeria, sala aviazione generale, Polizia di frontiera. Al primo
piano ci sono gli uffici dell'ENAC, gli uffici di AVDA, la
réception
, la sala riunioni, corridoi ed altri spazi per
1.068 metri. Posso poi fornire copia di questi dati, se
richiesta.
Terza domanda, "il corrispettivo": attualmente il corrispettivo
ammonta a 1.879.000 euro, IVA inclusa; si tratta di un importo che
viene aggiornato annualmente in funzione dell'andamento dell'indice
ISTAT dei prezzi al consumo per le famiglie di operai ed impiegati.
Le analisi economiche sviluppate nel 2007 per conto di AVDA
nell'ambito dello studio di fattibilità per gli interventi di
potenziamento delle infrastrutture aeroportuali confermano la
sostenibilità degli interventi senza necessità di un aumento del
corrispettivo. Ciò appare ragionevole, poiché sebbene maggiori
superfici e volumi da gestire comportino maggiori spese, essi
dovrebbero consentire un aumento dei volumi di traffico ed un
aumento delle entrate derivanti dalla locazione degli spazi. AVDA,
al contrario, il 3 dicembre 2009 ha inoltrato alla Regione una
prima istanza di aumento del corrispettivo basata su una prima
serie di maggiori spese connesse alle nuove caratteristiche dello
scalo (pista allungata, dotazione degli apparati di
radioassistenza). Si trattava di una richiesta, poi quantificata in
una maggiorazione di 1.678.000 euro annui, oltre IVA, pressoché nel
raddoppio del corrispettivo.
La Regione, dopo accurate analisi, ha respinto
in toto
con deliberazione n. 822/2011 l'istanza di AVDA, che risultata
pretestuosa e non adeguatamente giustificata. AVDA ha impugnato la
deliberazione di diniego, ma ha visto respinto il proprio ricorso
con sentenza del TAR 93/2011. In data 7 ottobre 2011 è pervenuta
una nuova istanza di aumento del corrispettivo per un incremento di
annui 1.222.000 euro, oltre IVA, quindi già 400.000 in meno. In
proposito AVDA ha nominato i propri rappresentanti in sede al
comitato tecnico, deputato ad analizzare la richiesta soltanto in
data 9 gennaio 2012, salvo poi evidenziare che la questione è stata
devoluta al procedimento arbitrale nel frattempo avviato. Pertanto
la questione è stata inserita nell'arbitrato tuttora in corso, e
nel merito il collegio arbitrale ha nominato un perito per
l'elaborazione di una specifica valutazione tecnico-economica. Sul
punto si resta in attesa delle decisioni che saranno assunte dal
collegio arbitrale.
Infine, ultimo punto:
"come e quando intenda chiudere i
contenziosi che rimangono aperti con la Società AVDA e per quale
importo complessivo la stessa avanzi ancora richieste nei confronti
della Regione"
. Dei 15 contenziosi con AVDA ad oggi ce ne sono
7 tuttora aperti: azione di responsabilità dei confronti del
Presidente Costantino; impugnazione del bilancio 2009 e della
ratifica di nomina dei componenti del collegio sindacale;
impugnazione del bilancio 2010; arbitrato ai sensi della
convenzione per la gestione trentennale dell'aeroporto; revoca sul
protocollo di intesa con le società del gruppo Air Vallée; riserve
sui lavori di allungamento della pista; denuncia di gravi
irregolarità sulla gestione della società ex articolo 2409 del
codice civile. Tali contenziosi, alcuni dei quali molto
significativi per gli importi in gioco e per le conseguenze sui
rapporti fra le parti, si chiuderanno con le decisioni degli ordini
giudicanti e nei tempi che questi richiederanno, non facilmente
stimabili a priori. In ogni caso la Regione, sulla base degli
approfondimenti legali svolti, non intende addivenire a
transazioni.
Le richieste di AVDA, sulla base delle istanze presentate
nell'ambito del procedimento arbitrale in corso, ammontano a
10.000.000 di euro circa, oltre IVA, ove applicabile, e alle
eventuali maggiorazioni del corrispettivo a decorrere dal 1°
gennaio 2012. Si tratta di richieste integralmente contestate dalla
Regione. In aggiunta a tali cifre ed al di fuori dei contenziosi,
la Regione ha contestato numerose fatture di AVDA per circa 370.000
euro. Va rilevato che la Regione ha a sua volta, sempre in sede
giudiziale, chiesto attraverso un'azione di responsabilità sociale
ai sensi dell'articolo 2393bis del codice civile, un risarcimento
di euro 7.264.000 all'attuale Presidente di AVDA. Si evidenzia che
AVDA risulta avere contenziosi per somme molto ingenti, anche con
altri soggetti, fra cui dipendenti, fornitori ed appaltatori di
servizi.
Ho ricevuto una comunicazione dell'avvocato Mazzocchi,
consigliere di amministrazione, che prende atto di due contenziosi
che sono stati attivati da due dipendenti, Zatta e Solenne, che
condannano AVDA a pagare. Si legge che queste due dipendenti
lavoravano costantemente per Air Vallée, quindi ancor di più sono
avvalorate le questioni di una
mala gestio
, ovvero
dipendenti di AVDA che lavorano per altri soggetti.
Président -
La parole au Conseiller Louvin.
Louvin (ALPE)
- Grazie Assessore.
Parto dal fondo, perché ho messo parecchie ore a cercare di
mettere in fila l'insieme delle cause e lei ha avuto la cortesia di
darne un quadro molto completo e più esaustivo di quanto io non sia
riuscito a mettere insieme. Qui abbiamo una vera "babele" di cause
e contenziosi di varia natura, con richieste di svariati milioni da
una parte e dall'altra; non ho nessuna competenza particolare a
pronunciarmi sulla questione, né sulla fondatezza, né
sull'opportunità di questi contenziosi.
Sul piano politico non possiamo che rammaricarci che la Regione
si trovi invischiata in un rapporto così drammatico con quello che
dovrebbe essere un partner operativo, quasi una
longa manus
della Regione nel gestire l'aeroporto. Quindi mi soddisfa dal punto
di vista informativo avere un quadro completo della situazione,
anche se ci allarma, perché abbiamo già conosciuto nei confronti di
una società - che si chiamava SITAV, all'epoca - un proliferare di
contenziosi, e sappiamo che questi hanno sempre la coda lunga e
lasciano delle spade di Damocle aperte per lungo tempo.
Invece la questione che ci sembra di grande attualità e
particolarmente problematica è quella dell'opera che doveva essere
l'opera nuova del Governo Rollandin in questa legislatura, quella
che portava la sua firma, quella del nuovo aeroporto di Aosta, ma
che vediamo drammaticamente infilato in una palude da cui - da
quello che lei ci dice, e non abbiamo motivo di dubitarne - non si
vede alcuna possibilità di uscirne in tempi ragionevoli.
Lei dice molto sobriamente che non è possibile avallare la data
del 30 settembre ed io lo capisco; a noi sembra che anche il 30
settembre 2013 sia abbastanza improbabile da come si sta muovendo
l'impresa e si stanno aprendo questi contenziosi fra appaltante ed
appaltatore. Ma qui noi andremo a fondo nella ricerca, perché non
ci sembra una gestione sana di questo appalto, di cui, pur essendo
la Regione solo socio di minoranza, non credo che si possa astrarre
del tutto dalla sua gestione. Non sappiamo - la prego di fare una
piccola verifica al riguardo - se questo appalto figura
nell'osservatorio degli appalti pubblici, ci farebbe piacere sapere
chi e come ha lavorato in subappalto, se è stato pagato per le
opere intraprese, ma in ogni caso abbiamo la realtà di un cantiere
che è una pessima carta da visita alle porte di Aosta, in cui
quello che può essere stato un problema come il rinvenimento di
rifiuti a particolare tossicità, come quelli di amianto, è
diventato pretesto per il non completamento delle opere. Insomma, è
un aeroporto che non dà particolari soddisfazione a nessuno in
questa Regione, che ha perso la dimensione anche contenuta e
ragionevole che aveva all'inizio, ed a volte il gigantismo costa
caro e porta a pessimi risultati!
Analizzeremo a fondo anche quello che lei ci dice in ordine
all'incremento o meno dei costi di gestione. A noi pare molto
singolare che non ci sia un aggravio di costi; capisco che
affittando dei locali ci possono essere dei servizi che hanno la
loro rimuneratività, ma quale possa essere - salvo che si apra,
anche lì, un supermercato - la rimuneratività di questo aeroporto
con 140 passeggeri stimati di media all'anno, mi sfugge! Ma sarà
naturalmente tema di altre discussioni...per il momento le rinnovo
il mio ringraziamento.
