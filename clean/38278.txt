Classificazione
DEMANIO E PATRIMONIO REGIONALE



Oggetto del Consiglio n. 1851 del 25 febbraio 2016 - Resoconto
OGGETTO N. 1851/XIV - Approvazione dell'elenco dei beni
immobili di proprietà regionale non strumentali all'esercizio delle
funzioni istituzionali della Regione autonoma Valle d'Aosta.
(Ritiro di un ordine del giorno)
Viérin M. (Presidente) -
Punto n. 54 dell'ordine del
giorno. La parola all'Assessore Perron.
Perron (UV) -
Grazie Presidente.
Il piano delle alienazioni e delle valorizzazioni immobiliari ha
l'obiettivo di fotografare prima di tutto la situazione attuale del
patrimonio immobiliare pubblico, quello inservibile direttamente
all'ente proprietario è stato approvato dalla Giunta regionale
nello scorso mese di ottobre ed è stato trasmesso alla II
Commissione, che ringrazio per il lungo lavoro di approfondimento
che ha svolto e per aver permesso con il voto favorevole di poterlo
esaminare oggi qui.
L'elenco che presentiamo oggi è un elenco composto da 81
immobili, proposto dai nostri uffici avendo come punto di partenza
l'ordine del giorno che il Consiglio regionale aveva approvato in
occasione dello scorso bilancio, che ci impegnava a lavorare in
questo senso. Gli immobili sono stati classificati per Comune e per
ognuno di essi sono stati indicati i dati catastali e una
fotografia, una breve descrizione. Devo dire sin da subito che, a
mio modo di vedere, l'approvazione del piano da parte della Giunta
ha provocato un generale interesse di giornali, di operatori
economici, di categorie di possibili investitori, di tante persone
che sono venute a conoscenza di quest'iniziativa. Dall'approvazione
in Giunta sono davvero parecchie - e di questo siamo contenti - le
persone che hanno chiesto informazioni presso gli uffici del nostro
Assessorato: in questo senso, se dobbiamo definire un primo
obiettivo, il piano lo ha certamente raggiunto. L'interessamento di
numerosi addetti, cittadini, imprese a quest'iniziativa ci ha
dimostrato anche che è forte l'attaccamento dei valdostani al
patrimonio di questa nostra Regione, i nostri immobili
rappresentano in parte, per certi aspetti, senza andare troppo in
là, anche la nostra storia ed è giusto che ci sia, ed è un bene,
una partecipazione e una voglia di proporre delle iniziative quando
si parla di recuperare e di investire.
Alcune considerazioni di carattere generale sulla nostra realtà.
Certamente la connotazione più evidente del nostro patrimonio
immobiliare è determinata dalla sua consistenza. È un patrimonio di
una consistenza rilevante rispetto alla dimensione urbana, dalla
localizzazione, in alcuni casi in zone di assoluto pregio, dagli
interessi storico-artistici e soprattutto anche dalla natura di un
elemento identitario e anche culturale degli immobili; il nostro
patrimonio pubblico è un patrimonio differenziato, la sua gestione
risente ancora di una classificazione che risale al Codice civile
del 1942, che oggi agli uffici crea una certa difficoltà di
distinzione esatta tra la natura di questi beni - pensiamo se si
tratta di bene demaniale o patrimoniale, se si tratta di bene
disponibile o indisponibile - e anche per ciò che concerne la loro
possibile funzione, cioè usi pubblici, ad esempio, o usi
commerciali.
Oggi - ed è il ragionamento che abbiamo fatto - riteniamo di
poter dire che questo patrimonio, visti i tempi, va gestito, va
reso economicamente efficiente, il tutto tenendo conto delle
limitazioni anche legislative che spesso non consentono di ottenere
rendimenti di mercato, dovendo rispettare l'obbligo di rispondere
ad esigenze di natura sociale generale. In questo senso il punto
focale della nostra azione di governo su questo tema è stato, ed è,
quello di migliorare la gestione del nostro patrimonio pubblico.
Per fare ciò, è stato necessario fare una ricognizione di tutto il
nostro patrimonio pubblico, di tutti gli immobili di proprietà
regionale, conoscere la loro natura oggettiva, le loro funzioni, il
loro stato manutentivo. Sposando quest'esigenza con la necessità di
pubblicità, che ha il nostro piano di valorizzazione, è stato
creato anche un archivio elettronico (che ci ha portato molto
lavoro). Dopo che sarà approvato il piano, questo sarà caricato sul
geoportale della Regione, attraverso il quale si potrà navigare, si
potrà accedere alle foto, si potrà accedere ai dati catastali dei
diversi immobili. Questa è una cosa che non c'era, la ritengo
positiva nel senso che è di facile accessibilità a tutti coloro che
vorranno indirizzarsi. Quest'archivio sarà visibile attraverso il
sito della Regione; sono inoltre state predisposte tutte le
richieste
standard
di manifestazione di interesse e di
richiesta documenti relativamente ai beni che sono inseriti nel
piano.
L'attività dell'Assessorato nel presentare questa proposta
quindi è iniziato con un esame delle proprietà, è stata fatta una
ricognizione molto precisa e molto puntuale dell'ultimo conto di
patrimonio approvato in abbinamento alla verifica dello stato di
utilizzo dei medesimi immobili. Nella fase di ricognizione dei beni
iscritti nel conto di patrimonio sono stati individuati quelli non
direttamente utilizzati dalla Regione, quelli che sono in disuso,
quelli che sono in parziale disuso, quelli che si immagina saranno
in un prossimo disuso. Questo al fine di valutare le possibili
nuove utilizzazioni, oppure diverse, da parte della Regione e di
contro individuare gli immobili che sono passibili di una procedura
di valorizzazione da parte di privati, oppure oggetto di
alienazione.
Sulla base di questa complessa analisi, quindi si è giunti
all'individuazione di quegli immobili che non rivestono più un
interesse all'utilizzo diretto da parte dell'Amministrazione
regionale. Per giungere all'individuazione di questi beni da
alienare o da valorizzare, non abbiamo certo potuto prescindere
dall'esame dell'andamento del mercato immobiliare, dal quale si può
anche evincere, attraverso dei ragionamenti, l'opportunità di
vendere o di mantenere la proprietà, quindi abbiamo consultato siti
specifici e pubblicazioni di settore, al fine di avere un quadro
molto chiaro e preciso.
Voglio dire che nell'ambito di quest'attività è stato coinvolto
il CELVA al fine di intraprendere dei percorsi che, a nostro modo
di vedere, devono essere condivisi con i Comuni per quello che
riguarda le proprietà regionali dislocate nei vari comuni, sia per
quanto riguarda eventuali proprietà degli stessi Comuni. La
condivisione con i Comuni per gli immobili regionali siti nei
rispettivi territori è certamente indispensabile - questo è il
ragionamento che abbiamo fatto - per comprendere se vi siano delle
esigenze specifiche sulle quali immaginare di basare dei progetti
di valorizzazione e il ruolo dei Comuni in questo caso è senz'altro
importante; direi che è stato, ed è, un ruolo imprescindibile, - ed
è un elemento che è scaturito anche in Commissione. Ringrazio per
gli apporti che i Commissari hanno dato - è stata sottolineata
l'importanza delle scelte che riguarderanno le prossime
destinazioni d'uso dei beni che si intendono alienare o
valorizzare. Quest'aspetto del rapporto con i Comuni quindi è stato
tenuto in debito conto, in questo senso sin da subito abbiamo
avviato tutta una serie di contatti con tutti i Comuni dove sono
presenti degli immobili al fine di comprendere anche da parte
nostra, da una parte, le procedure amministrative corrette, al fine
di giungere, laddove se ne ravvisasse la necessità, a delle
varianti urbanistiche e, dall'altra, anche per avviare con i Comuni
un confronto circa le possibili destinazioni attribuibili ai beni
immobili dei quali stiamo parlando. Questo è stato citato,
Presidente La Torre, lei se lo ricorderà, anche all'interno della
Commissione e mi pare che anche lì sia stato sviluppato un
ragionamento in questo senso, sul quale non posso che trovarmi
d'accordo. La collaborazione con i Comuni quindi non è solo un
desiderata
ispirato ad una volontà di condivisione, ma è una
necessità: la Regione di sua spontanea volontà non può decidere di
cambiare la destinazione d'uso degli immobili.
È anche emerso in Commissione un giusto richiamo a definire cosa
succederà dopo quest'approvazione, cioè a chiarire anche le regole
con le quali questi immobili verranno dismessi, perlomeno per la
parte dove si parla di alienazioni. L'intendimento della Regione
quindi qual è stato? Il nostro intendimento è stato quello di
sondare dapprima il mercato, rendendo quindi pubblico questo piano
che verrà, spero, approvato, corredato delle informazioni
necessarie a conoscere i singoli immobili e poi procedere in una
fase successiva a collezionare e a raccogliere le manifestazioni
d'interesse. Questo per comprendere anche quale può essere la
risposta del libero mercato e in una fase successiva procedere a
delle valutazioni, magari anche con i Comuni coinvolti, al fine di
decidere insieme, a fronte di diverse manifestazioni di
disponibilità e di interesse, quale può essere la soluzione
preferibile nel pieno rispetto anche dei diversi tessuti cittadini
che compongono la realtà regionale della Valle d'Aosta.
Quando abbiamo avviato questo processo, più volte ci siamo
chiesti quale destinazione dare a questi immobili e se già dare una
destinazione ad ognuno di essi. Le idee c'erano, ci sono, è emerso
anche in Commissione, però credo sia opportuno chiarire anche quale
deve essere il ruolo della Regione nel momento in cui dichiara di
voler valorizzare un bene, nel senso che l'inserimento da parte
della Regione di una qualsiasi destinazione a questi immobili in
questo momento, a nostro modo di vedere, rischia di costituire un
limite alla progettualità dei potenziali privati interessati. In
questo momento quindi gli uffici stanno procedendo, anche sotto
l'
input
della Commissione, all'avvio delle procedure volte
alla rimozione dei vincoli amministrativi presenti sugli immobili
inseriti nel piano, per poi procedere con le necessarie ulteriori
operazioni propedeutiche all'immissione sul mercato di questi
immobili, se è necessario, anche attraverso lo strumento
urbanistico della legge n. 11/1998, cioè l'intesa tra la Regione e
il Comune stesso. Da questo processo, e soltanto da questo processo
deriverà l'avvio delle gare. Come ho detto in Commissione, questo
avverrà ovviamente - ma non può che essere così - con un
procedimento trasparente, con la piena applicazione delle norme
dettate dalla legge regionale n. 12/1997.
Riprendo in sintesi l'argomento, perché è stato citato più volte
in Commissione, della cosiddetta "unitarietà della proprietà".
Voglio parlarne perché, per alcuni beni inseriti nel piano che oggi
è in discussione, ci sono in effetti degli immobili che sono parti
di proprietà immobiliari più ampie. L'esempio lo citava il
Presidente Rosset in Commissione della cascina del Castello di
Quart, che fa parte del complesso più ampio del Castello. Abbiamo
quindi ragionato con l'idea di non snaturare il valore storico
della cascina, quindi l'intenzione è certamente quella di mantenere
la funzione di supporto al Castello per poter rafforzare anche una
possibile futura fruibilità turistica del complesso, quindi abbiamo
cercato anche, se parliamo di parti, di avere una visione d'insieme
che abbiamo cercato di salvaguardare. Abbiamo parlato, ad esempio,
sempre in questo senso dell'ex Maternità. Chiarisco che l'ex
Maternità innanzitutto non è un immobile in vendita, è un immobile
inserito nel Piano, poiché alcune parti del medesimo sono vuote e
noi vorremmo che fossero valorizzate soltanto quelle parti.
Aggiungo che, in considerazione del fatto che abbiamo fatto in
questi anni anche un'opera di revisione logistica delle sedi di
lavoro che è ispirata alla razionalizzazione degli spazi e anche
alla contrazione dei costi, è immaginabile che si renderanno
disponibili ulteriori spazi da destinare eventualmente alla
valorizzazione privata.
Tornando al concetto di fondo di questo Piano, il Governo
regionale ha voluto, provare a mettere un tassello per rilanciare
l'economia locale, un'economia locale legata al mercato
immobiliare, cercando di coinvolgere, nella fase dove questo
avverrà, l'imprenditoria, gli investitori, il mondo delle
professioni, per una possibile ripresa legata all'edilizia, settore
di cui tutti noi conosciamo le difficoltà che sta attraversando.
Questo non potrà risolvere, ne siamo coscienti, ma è auspicabile
contribuire alla riqualificazione del nostro territorio grazie
anche al riuso di certi immobili che hanno rappresentato nel tempo
uno spaccato della collettività valdostana e che si auspica possano
tornare a servizio stesso della collettività, magari con una veste
diversa. Quest'operazione quindi rientra anche in una politica di
cura dei beni pubblici, di attenzione al territorio e volta alla
valorizzazione di edifici che sono esistenti per cercare di
favorirne anche l'uso, la fruizione da parte dei cittadini. A mio
modo di vedere, è una visione diversa rispetto al passato, è sempre
un'opportunità per dare uno stimolo alla ripresa dell'economia, una
nuova vitalità ad immobili in disuso o per i quali le reali
possibilità di riuso della Regione non ci sono più. Ogni immobile
quindi, voglio ricordarlo, non più utilizzato per la sua funzione e
in attesa di una nuova destinazione, da una parte, sconta un
progressivo degrado, questo purtroppo avviene, dall'altra, sconta
tempi e investimenti per una sua possibile ricollocazione nel
circuito dell'attività del contesto economico e sociale in cui si
colloca. Questo piano quindi contiene delle opportunità, io auspico
possano essere colte dagli imprenditori locali, certamente tutti
noi auspichiamo e auspicheremmo che gli investimenti che questo
dovesse generare avvengano con capitali valdostani che rimangano
qui per gli evidenti benefici che la collettività tutta ne
trarrebbe, ma certamente il procedimento adottato è simile a quelli
adottati nel resto d'Italia. Ci siamo documentati, nel resto del
Paese ci sono tante iniziative di valorizzazione come questa, per
economia di tempo non lo faccio, ma ne potrei citare molte, sono
iniziative che si stanno espandendo, con una comune metodologia per
rilanciare l'utilizzo del patrimonio pubblico. Di recente è apparsa
sui giornali nazionali la notizia della vendita di un'importante
struttura del Poligrafico dello Stato trasformato in un
resort
, è un esempio brillante di riutilizzo. Anche in quel
caso voglio evidenziarlo, l'agenzia non aveva messo vincoli circa
la destinazione di quest'importante immobile in modo da
massimizzarne l'offerta. Cito l'ANAS che di recente ha approvato un
importante progetto di recupero di numerosissime case cantoniere
sparse sul territorio, immaginando nella concessione ai privati la
trasformazione anche a fini turistici vista spesso anche
l'ubicazione strategica di queste caratteristiche casette rosse.
Questo per dire che non siamo i primi ad intraprendere questo
cammino, non vogliamo neanche essere gli ultimi e non vogliamo
lasciarci sfuggire anche un'opportunità di rilancio dell'economia e
di un recupero del patrimonio pubblico.
È chiaro che, per avviare le diverse attività che derivano da
quest'importante lavoro, viene chiesto - ed è la proposta - al
Consiglio regionale di approvare questo piano delle alienazioni e
delle valorizzazioni immobiliari; senza quest'approvazione, tutte
queste idee, tutti questi progetti, tutti questi auspici non
avranno seguito e noi senza quest'approvazione non siamo nella
condizione di avviare tutte le procedure necessarie.
Se posso, farei anche luce - ne approfitto per il fatto che è
rientrato il collega Cognetta - su alcune notizie apparse sugli
organi di stampa e sui
social network
, anche simpatiche
perché lei, collega Cognetta, è anche molto brillante nel riportare
a suo modo un certo tipo di notizie e precisamente sul fatto che
siamo qui a decidere di alienare gli immobili senza conoscerne i
prezzi. Io vorrei chiarire una cosa in questo passaggio. Oggi il
Consiglio regionale è chiamato a pronunciarsi sulla dichiarazione
di inservibilità della Regione su questi immobili. Siamo chiamati
ad approvare un elenco di immobili per i quali non è ipotizzabile
l'uso diretto da parte della Regione. Non siamo qui ad approvare le
procedure di asta pubblica, che sono le procedure nelle quali
vengono indicate modalità e condizioni di vendita e quindi
ovviamente i prezzi. In questo specifico momento per certi aspetti,
collega Cognetta, comunicare i valori di mercato che si
attribuiscono agli immobili costituirebbe quasi un'anomalia che
potrebbe portare anche ad una stortura delle procedure di vendita.
Io quindi voglio tornare a ripetere, per essere chiaro, che non
siamo qui ad approvare procedure di asta pubblica, siamo qui
chiamati ad esprimerci sull'inservibilità diretta da parte della
Regione, quindi non c'è da parte nostra nessuna volontà di
nascondere i prezzi, le informazioni. Su mandato della Commissione
stiamo lavorando, collega Cognetta, per fornire una fotografia
molto chiara, rapportata ad oggi, perché sei mesi fa o tra sei mesi
le condizioni potrebbero variare di molto. Per essere chiaro di
fronte al Consiglio sulla procedura, i prezzi insieme a tutte le
altre condizioni di vendita saranno resi chiaramente pubblici al
momento del lancio della procedura e non in questo momento. Volevo
ribadire, come ho già detto in Commissione, che su quest'argomento
i nostri uffici stanno lavorando, abbiamo approfondimenti anche con
Finaosta per avere delle valutazioni sui valori di mercato di oggi
e, come si può intuire, alcune di queste valutazioni sono
strettamente legate alle decisioni in merito alle destinazioni
d'uso.
Una precisazione anche sull'importo, perché è stato evocato in
Commissione (i 4,95 milioni indicati come previsione di entrata): è
una previsione, come il bilancio che facciamo è un bilancio di
previsione; sono state da noi fatte delle stime prudenziali o
ottimistiche, dipende da come le vogliamo vedere, di ciò che
potrebbe essere introitato nel corso dell'anno partendo dalla
vendita di alcuni beni. Abbiamo immaginato di poter contagiare
quelli per i quali abbiamo già delle manifestazioni d'interesse,
immaginando di poter avere - questo era il ragionamento che avevamo
fatto ad ottobre quando abbiamo approvato la delibera - tutto
l'anno per poter procedere alla vendita di questi immobili. In
questo senso arriviamo un po' tardi, nel senso che siamo già a fine
febbraio, quindi francamente non so se rispetteremo la cifra che in
previsione abbiamo messo in bilancio, era una stima. Voglio solo,
perché l'ho già depositato, presentare un emendamento rispetto al
piano. L'emendamento consegue ad una valutazione che abbiamo fatto
in questo periodo nel Governo regionale, ed è la necessità, questa
è la proposta, di togliere dal piano delle alienazioni e
valorizzazioni l'immobile costituito dai terreni e da un fabbricato
siti a Pollein, località autoporto: si tratta dello stabilimento
Multibox, in quanto - uso il condizionale, è una valutazione che il
Governo regionale ha fatto - potrebbe essere possibile un futuro
utilizzo di questa struttura come una sede del Corpo valdostano dei
vigili del fuoco. Sull'immobile c'erano già stati dei ragionamenti,
si era partiti dal costruire la caserma per poi aggiungere, se non
ricordo male, Assessore Fosson, il 118 e anche la Protezione
civile. Noi vorremmo fare delle valutazioni sulla destinazione da
dare a quell'immobile, quindi in questo senso, in considerazione di
un possibile utilizzo diretto da parte della Regione, vorremmo
stralciare lo stesso dal Piano, al fine di non ingenerare
affidamento a potenziali interessati dell'area in questione.
Concludo ribadendo che questo piano di alienazione e
valorizzazione si inserisce in un'ottica di razionalizzazione del
patrimonio immobiliare regionale. Razionalizzare oggi significa
ottimizzare l'utilizzo dei nostri immobili e restituire alla
collettività quelli non direttamente utilizzabili. La nostra
politica di razionalizzazione coinvolge anche una serie di attività
volte a ridurre le locazioni passive per gli uffici. Abbiamo deciso
di ragionare e anche di puntare sul recupero di una parte dei
nostri immobili per proseguire il nostro percorso, anche legato ai
risparmi di spesa corrente. Dobbiamo farlo, quindi l'abbattimento
dei costi di locazione per l'ufficio è un obiettivo importante che
stiamo perseguendo con tenacia. Voglio sottolineare che tanti degli
immobili regionali presenti nel piano necessitano di importanti
lavori di manutenzione, di ristrutturazione; questo farebbe la
gioia dell'Assessore Baccega, ma, tenuto conto della condizione
generale delle finanze, non possiamo più mantenere la proprietà di
immobili che, per poter essere utilizzati direttamente dalla
Regione, necessitano continuamente di interventi ingenti e costosi.
È quindi nostra intenzione dimostrare che con una diversa gestione,
con un diverso utilizzo, anche con una sinergia pubblico-privato,
del patrimonio immobiliare si può contribuire, o perlomeno provare,
a dare un nuovo impulso all'economia. Le decisioni legate a questo
piano potranno senz'altro avere un buon impatto sul tessuto
economico regionale, aiutare una ripartenza del settore edilizio
grazie anche al circolo virtuoso a 360 gradi che questo
comporta.
In questo processo un ruolo importante va riconosciuto anche al
settore creditizio, voglio citarlo, nel senso che stiamo assistendo
qui, ma anche nel resto del Paese, ad un'inversione di tendenza
nell'agire delle banche; i dati a chiare lettere dimostrano una
ripartenza nell'erogazione del credito da parte delle banche
laddove si parla di investimenti sulla proprietà immobiliare. Il
numero dei mutui è decisamente in grande ascesa rispetto solo a due
anni fa; questo è un segnale, non è la risoluzione, per l'intera
economia. La sinergia fra una propensione delle banche
all'immissione di liquidità sul mercato e la necessità di risorse
per i privati che vogliono investire credo quindi possa
rappresentare una buona sinergia e un valido supporto
all'operazione a cui stiamo assistendo. Tutto questo quindi può
rappresentare una spinta alla ripresa dell'economia, al
coinvolgimento di tanti operatori economici nei settori più
diversi, non ultimo quello dell'edilizia
green
o della
bioedilizia, al quale anche l'Assessore Donzel sta lavorando, che
si sta espandendo, che rappresenta anche in Valle d'Aosta un nuovo
modo di costruire o di ricostruire, in modo ecosostenibile. Grazie
per l'attenzione.
Presidente -
Grazie. Prima di passare alla parola al
collega Cognetta, voglio ricordare che è pervenuto alla Presidenza
un ordine del giorno, che è stato distribuito, che verrà discusso e
votato subito dopo la discussione generale e dopo la replica della
Giunta. La parola al collega Cognetta.
Cognetta (M5S) -
Grazie Presidente.
Intervengo su quest'importante documento, perché, al di là della
questione puramente economica, io ho seguito con molta attenzione
in Commissione tutto l'iter dell'atto. Alla fine il Movimento
Cinque Stelle ha espresso parere contrario rispetto all'atto e il
motivo è molto semplice. Da ottobre io ho fatto diverse richieste
agli uffici per avere i valori famosi che portavano alla cifra
ipotetica di 4,9 milioni e mi è stato risposto sempre in maniera
molto evasiva; poi ho fatto un'ulteriore richiesta in Commissione,
l'ho fatta direttamente a lei, Assessore, e lei mi ha detto che non
ci sarebbe stato problema, che mi avrebbe dato i dati. Oggi mi dice
che c'è una questione un po' diversa: "lei non ha compreso
esattamente cosa stavamo approvando e soprattutto i dati è un po'
difficile tirarli fuori, quindi non è possibile scoprire le carte
prima dell'atto ufficiale di vendita, perché giustamente sono tutte
trattative in fase di valutazione, se si scoprono le carte prima,
questo diventa un problema".
Io avrei diverse considerazioni da fare: la prima, mi sembra che
non sia un modo molto trasparente di agire verso la Commissione e
soprattutto verso i Commissari, perché se uno le fa una domanda
molto chiara, in cui le chiede determinati dati, possono essere
forniti con un vincolo di riservatezza, uno li fornisce con
l'avviso che non devono essere divulgati, il sottoscritto, siccome
pensa di avere una sola parola, se ottiene dei dati di questo tipo,
non li divulga, però perlomeno si fa un'idea  di come sta
avvenendo l'operazione. Primo ragionamento.
Secondo ragionamento. Se voi avete fatto un'ipotesi previsionale
di valore a 4,95 milioni e l'avete iscritta a bilancio, io vorrei
capire - e continuo a sostenere di voler capire - come ci siete
arrivati. Mi sembra una domanda lecita anche questa, o anche questo
qui è un segreto? Perché se anche questo è un segreto, potevate
mettere anche 50 milioni di euro, perché solo 4,95 milioni? È un
po' poco, visti i problemi di bilancio che abbiamo, potevate
mettere 200 milioni di euro. Potevamo dare soldi a tutti, visto che
spostiamo i soldi da dove vengono, li togliamo dagli invalidi, li
mettiamo di qua, facciamo di là e così via. È un buon sistema per
risolvere qualche altro problema, perché solo 4,95 milioni?
Terza cosa. Voi con questo documento vi preparate a dei
successivi atti che porteranno finalmente alla dismissione.
Sinceramente non siamo mai entrati in Commissione nel merito dei
singoli beni, non ci avete detto perché quello non può essere
utilizzato, o perché quello invece deve essere dismesso, tant'è che
ancora oggi continuate a fare variazioni. Come l'avete fatta questa
scelta di immobili? Sulla base di che cosa? Cambiate idea in
continuazione e io dovrei avallare questo documento? Noi possiamo
fare tutti i ragionamenti giusti che lei dice. Si dà uno sviluppo
all'economia, certo. Se uno prende il Palazzo Narbonne e lo
trasforma in mini appartamenti e li affitta, per lui è un
business
enorme, soprattutto se lo acquista a poco. Caspita
che bell'aiuto all'economia che diamo! Ci mancherebbe altro.
Sarebbe da valutare se potremmo farne un utilizzo migliore anche
noi come Regione e prendere noi la plusvalenza. Sono delle ipotesi,
ma non mi sembra che siano state fatte, o perlomeno non ci sono
state dette in Commissione. Se poi le avete fate, Assessore, e non
ce le ha comunicate, questo io non posso saperlo, tant'è che ho
chiesto, ma non mi è stata data risposta.
Vede, siamo sempre al solito punto, fate delle operazioni di
marketing
molto belle, poi lei dice che io sono bravo a
vendermi le cose che faccio io, anche lei prima ha fatto tutto un
excursus
meraviglioso in cui ci ha disegnato questo come il
migliore dei piani possibili. Chi le dice niente? Ognuno cerca di
vendere ciò che ha. Lei qui però ha molto fumo e poco arrosto,
oppure probabilmente ci sono già delle idee precise su diversi
immobili che stanno qui dentro, idee di cui però non vuole mettere
a conoscenza tutto quanto il Consiglio. Io non posso avallare
questo modo di ragionare e di agire rispetto al lavoro che faccio,
che dovrebbe essere quello di difesa di un patrimonio, di
valorizzazione massima di patrimonio. Io non voglio svendere nulla,
neanche voi sicuramente, però dobbiamo capire nel dettaglio per
essere sicuri, perché per me il voto su una cosa del genere è
fondamentale, importantissima, per questo ho chiesto tutta una
serie di dati che, ripeto, non mi sono stati dati.
Il modo poi che utilizzerete per vendere...lei ha detto che
seguirete la legge. Va bene. Chissà cosa vuol dire, detto tra me e
lei, perché ci sono "enne" modi di poter valorizzare gli immobili,
anche magari alcuni moderni, tipo le aste aperte, tipo altri tipi
di valutazione che però quella legge forse non prende in
considerazione e quindi bisognava magari prendere in considerazione
anche quello prima di fare la dismissione. Tutte queste cose mi
fanno dire quindi molto brevemente che questo documento non risulta
in linea con ciò che noi pensiamo e quindi sicuramente non voteremo
a favore.
Un'ultima cosa vorrei lasciarla soltanto come suggestione, così
ci chiariamo un pochino meglio. Il fatto che venga tolto il vincolo
- e quindi questo permette a certi immobili di cambiare
destinazione - è un passaggio estremamente delicato, perché ci sono
degli immobili che probabilmente, essendo molto impattanti
all'interno dei tessuti urbani, se poi si modificano i vincoli, si
modificano sicuramente tutte le condizioni che ci sono intorno. È
vero che noi dobbiamo fare cassa, ma è anche vero che dobbiamo
stare molto attenti a ciò che andiamo a toccare, agli equilibri che
ci sono attualmente, alle situazioni magari commerciali,
industriali e turistiche che ci sono, alcune delle quali molto
precarie, e che noi invece magari possiamo saltare semplicemente
perché dobbiamo arrivare ad un obiettivo, oppure perché dobbiamo in
qualche modo agevolare qualcun altro, questo io non l'ho detto, ma
potrebbe essere il caso.
Assessore, quindi io la invito ancora una volta a darmi se
possibile i dati. Ripeto: se sono riservati, io li terrò
strettamente riservati, però lei non può arrivare qui e dirmi che,
tutto sommato, non era quello l'argomento, perché poteva dirmelo
nei due "116" di risposta e in Commissione. Io quindi continuo a
sostenere che approvare questo senza avere un minimo di idea
economica non ha nessun senso, è come fare un ordine senza avere il
prezzo in fondo. Chi è il matto che firma un ordine e dice: "va
beh, il prezzo lo mettiamo dopo"? Volessimo andare più sul tecnico,
non siamo entrati nel dettaglio degli immobili, chi le può dire se
alcuni sono utili e altri no di noi qui? Non ci avete dato tutti
gli strumenti che servono. Per questo motivo quindi per noi questa
è una cosa assolutamente irricevibile.
Presidente -
La parola al collega Chatrian.
Chatrian (ALPE) -
Grazie Presidente.
L'approvazione di un elenco di beni immobili di proprietà
regionale non strumentali all'esercizio delle funzioni
istituzionali della Regione autonoma della Valle d'Aosta per noi è
un documento pesante e abbiamo cercato di affrontarlo in quanto
tale nelle sedi opportune, in Commissione. Abbiamo cercato in
Commissione di avere quel quadro completo che purtroppo - e ci è
dispiaciuto molto - non abbiamo avuto da parte della maggioranza.
Ci è dispiaciuto molto perché nelle migliori famiglie normali e a
maggior ragione quando si gestisce del denaro pubblico, se un bene
immobiliare costa, pesa e perde valore e non serve più, è giusto
decidere di alienarlo e possibilmente alienarlo bene e
possibilmente condividerlo con l'ente territoriale, come diceva
poc'anzi l'Assessore, cioè con il Comune.
Ci dispiace, colleghi di maggioranza, che abbiate deciso di non
farci avere quest'informazione, questo quadro d'insieme per poter
in maniera laica affrontare e confrontarci su questo dossier, che è
un dossier di tutto rispetto, con numerosissimi immobili. Avremmo
gradito veramente avere quel quadro completo per discutere nel
merito con il collega Perron "sì" o "no" e perché, ci sarebbe
piaciuto. Se sul principio il bene non viene più utilizzato, non
serve più, costa, è un peso e perde valore, noi pensiamo che
l'unica strada corretta sia quella dell'alienazione.
La seconda parte invece che non ci vede per nulla d'accordo, ed
è lì che veramente si gioca la partita, e l'Assessore Perron lo sa
e lo sa anche tutta la II Commissione perché questo piano è rimasto
lì congelato due o tre mesi, ma le nostre richieste erano state
fatte a monte non solo dal sottoscritto, dai diversi colleghi di
opposizione...fateci avere con che regole questi beni andranno in
gara: questo è il cuore, il centro di questo piano. Una volta
deciso - e noi su quello siamo d'accordissimo - che il bene non
serve più, è un costo, è un peso e perde valore, quindi
alieniamolo, vendiamolo, la seconda partita è con che regole i beni
vanno in gara, con quali destinazioni.
All'interno di questo piano ci sono tre beni importanti, ne cito
tre, perché gravano direttamente sulla città di Aosta: l'ex
Centrale del latte, l'ex Palazzo CRAL Cogne (denominato "Palazzo
Cogne") e Palazzo Narbonne, parliamo di migliaia e migliaia di
metri cubi. Ci sarebbe piaciuto - ma questa non è una polemica, è
serenamente una considerazione che penso sia alla base di un
confronto - discutere insieme al Comune di Aosta e, di conseguenza,
con l'Assessorato che ha deciso di mettere in vendita questi beni
quali sono le regole del gioco. Palazzo Narbonne: si farà, dal
punto di vista urbanistico, un hôtel, delle attività commerciali,
residenziali, misto pubblico-privato? Sarebbe stato interessante,
questo l'abbiamo chiesto ai colleghi di maggioranza. Continuiamo a
ripetere che è stata un'occasione persa quella di non avere voluto
affrontare nel merito le regole del gioco prima che tutto questo
prendesse la strada del procedimento amministrativo, che poi il
procedimento amministrativo è l'atto secondario a quello politico.
Oggi si decide di mettere o meno in vendita questi beni. In una
famiglia normale, basilare, si decide di mettere in vendita un
bene, ma, prima di metterlo in vendita, si decide quanto meno con
che destinazioni e qual è l'obiettivo che ci si prefigge di
raggiungere anche dal punto di vista economico-finanziario: queste
sono le considerazioni che volevamo fare come gruppo consiliare. Ci
spiace veramente che da parte dei colleghi di maggioranza in II
Commissione non ci sia stata la volontà di affrontare le regole del
gioco prima, in modo da avere la possibilità di decidere nel merito
fino in fondo le potenzialità e le destinazioni urbanistiche del
singolo bene da alienare.
Un'ultima considerazione. Come gruppo, abbiamo presentato un
ordine del giorno - è stato prima citato dal Presidente del
Consiglio -, che verrà illustrato dal collega Roscio, proprio per
fare un passo in più per quanto riguarda invece altri beni immobili
a destinazione produttiva commerciale, per ampliare quella che è la
gamma...se il mercato valdostano ritiene utile di poter acquisire e
quindi far dismettere al pubblico. Queste quindi sono un po' le
considerazioni di ordine generale. Ripeto: tanto lavoro è stato
fatto all'interno della Commissione, a cui noi abbiamo partecipato
attivamente. Ci è spiaciuto molto comunque che alle buone
intenzioni non si siano collegate comunque anche le buone regole,
che, dal nostro punto di vista, dovevano essere decise a monte e
prima e raccordate con i Comuni per poi mettere in vendita.
Presidente -
Grazie. La parola al collega Rosset.
Rosset (UVP) -
Grazie Presidente.
Come già avevamo avuto modo di evidenziare in sede di dibattito
in Commissione, abbiamo alcune perplessità non tanto sul fatto che
si debbano alienare fabbricati che non servono più, onde evitare di
avere costi aggiuntivi in questo momento, quindi era giusto anche
dare la possibilità di vendere. Avevamo posto però l'importanza di
sapere già quali potevano essere le scelte nel cambio di
destinazione urbanistica, perché nell'accordo con i Comuni, se per
alcuni Comuni la cosa è più sostenibile, ad Aosta, qualora questi
fabbricati dovessero avere determinate destinazioni, andrebbero a
"sconvolgere" tutta una serie di problematiche. Ora, capisco che
non sia semplice, perché fin quando qualcuno non lo acquisisce,
difficilmente si può capire che cosa e come andranno...però un
minimo di rapporto con i Comuni oggi sulle possibilità di
destinazione per sapere che cosa o cosa potrà succedere dopo è
importante.
L'altro aspetto che avevo evidenziato in sede di Commissione era
soprattutto su terreni che fanno parte di una cascina, che se io
scorporo oggi separatamente da tutta la cascina, si andrebbe a
svalorizzare il valore della cascina. Mi riferivo prettamente alla
cascina di Ollignan, nel senso che se un pezzo non indifferente di
2000 metri viene scorporato, la cascina in sé perde un interesse
poi in prospettiva, poi può essere che ci sia l'interessato, tutto
può servire, avevo posto questa domanda.
Nella globalità comunque era importante avere, soprattutto sulla
città di Aosta, un indirizzo generale, quindi avevano espresso
questa perplessità e tale rimane. Grazie.
Presidente -
Siamo sempre in discussione generale, chi
vuole intervenire? La parola al Consigliere Guichardaz.
Guichardaz (PD-SIN.VDA) -
Grazie Presidente.
Finalmente il piano di valorizzazione e di alienazione dei beni
immobili di proprietà regionale. È bene precisare e ribadire che
stiamo parlando delle proprietà non strumentali all'esercizio
istituzionale della Regione. Per oltre due anni in questa
legislatura...ma nelle precedenti il tema è stato più volte ripreso
dai tanti colleghi che oggi siedono ancora in quest'aula, il
problema dell'uso più congruo del patrimonio immobiliare regionale
è stato affrontato sempre in un'ottica, almeno per quanto ci
riguarda, non pretestuosa, non di schieramento, ma nella
consapevolezza che l'immensa quantità di beni di proprietà
regionale è sì una potenziale fonte di reddito, ma è anche un costo
se non è opportunamente impiegata e valorizzata.
È stato detto in varie occasioni che il mantenimento, la
proprietà, l'uso del nostro patrimonio immobiliare può avere dei
costi superiori rispetto a ciò che si spenderebbe se in alcuni casi
addirittura affittassimo, locassimo degli immobili, per capirci, se
non fossimo noi i proprietari. Basta leggere la documentazione che
ci è stata fornita relativamente alla spese fisse e variabili dei
vari beni immobiliari anche in disuso, alle spese di mantenimento
in sicurezza, per esempio, di questi beni, senza contare in alcuni
casi anche i costi di acquisto che vennero fatti degli edifici e
dei terreni di cui abbiamo acquisito nel tempo la proprietà. Tenere
in sicurezza o minimamente efficienti edifici oggi in disuso solo
parzialmente utilizzati è un costo per le nostre casse e quindi per
la collettività, costo che la situazione finanziaria contingente
rende sempre meno sostenibile. È quindi doveroso, necessario
immaginare - e noi del gruppo e PD-Sinistra VDA crediamo di essere
sempre stati coerenti in questo senso -, seguendo il percorso ben
spiegato dall'Assessore nella sua esposizione in premessa, di
mettere a reddito, anche attraverso percorsi di alienazione mirata,
guidata, responsabile, valutata, terreni e fabbricati che, dopo le
opportune valutazioni e analisi caso per caso, sono stati ritenuti
non strumentali all'esercizio delle funzioni istituzionali della
Regione.
L'elenco è lungo, ma chi come noi si è in varie occasioni
interessato dell'argomento sa che è parziale. L'elenco riguarda
infatti un numero relativamente limitato di beni di proprietà
pubblica e quindi non rappresenta quella che anche alcuni
opinionisti, alcune persone hanno definito una svendita totale, una
liquidazione. Qualcuno ha parlato di una liquidazione dei nostri
gioielli di famiglia, ma è l'inizio di un percorso finalizzato
anche a comprendere se esiste un interesse da parte di privati
all'acquisto, ma anche se esistono proposte di partenariato
pubblico-privato o pubblico-pubblico finalizzate a valorizzare beni
che possono interessare, nel caso, per esempio, delle
collaborazioni con gli enti pubblici, con gli Enti locali, le
comunità locali nelle quali sono inseriti. Se confrontiamo il piano
complessivo con l'elenco allegato dei beni immobili che si
intendono avviare prioritariamente al procedimento di alienazione,
notiamo che vari edifici non sono in vendita, o non sono stati
inseriti nel piano di alienazione prioritario in quanto opzionati
magari da associazioni o dagli stessi Comuni nei quali sono
ubicati, o semplicemente in quanto non ritenuti allo stato
immediatamente alienabili, perché potenzialmente trasformabili ad
altra destinazione, magari pubblica o collettiva.
Noi crediamo che ogni azione possa essere migliorata, o che
possa essere migliore, che i tempi buoni per alienare o per
valorizzare magari potrebbero essere o essere stati altri, ma
sappiamo anche che non affrontare il problema, non dico l'argomento
alienazione, ma parlo proprio di un problema in questo caso,
rinviarlo a momenti ipoteticamente migliori...chi è in grado di
dire quando sarà il momento migliore per vendere o per impegnarsi
in progetti di valorizzazione? Io personalmente non posso
pronunciarmi su questo non sapendo quali saranno i
trend
in
un senso o nell'altro nel prossimo futuro, o anche nel futuro più
lungo. Dicevo che rinviare il piano a momenti plausibilmente
migliori, come chiede qualcuno e com'è stato chiesto in alcuni
casi, vuol dire mantenere uno
status quo
oneroso, lasciare
che il patrimonio invecchi, si degradi ulteriormente, che ci sia
l'aumento inevitabile di oneri di conservazione, di mantenimento e
l'aumento anche di rischi per la sicurezza di operatori e
cittadini. Ci sono dei beni che sono inseriti in quest'elenco che
sono, per esempio, pericolanti, sono beni che insistono nel tessuto
di alcune comunità e che rappresentano in alcuni casi anche un
problema per la sicurezza.
Certo, le valutazioni in ordine all'uso più congruo del
patrimonio immobiliare, com'è stato detto, vanno fatte d'intesa
anche con le comunità locali - l'Assessore lo ha anticipato -, le
quali si devono esprimere sulla destinazione d'uso, sugli effetti
urbanistici che la messa in disponibilità di tali edifici potrebbe
ingenerare. È per questo motivo, tra l'altro, che, d'intesa con i
colleghi dell'opposizione, tutti insieme si è deciso in Commissione
- noi non siamo titolari, ma abbiamo seguito e partecipato con
interesse ai lavori della Commissione - di audire, per quanto
possibile, perché poi i beni insistono su una moltitudine di
territori, gli amministratori dei Comuni interessati, o quanto meno
di quelli che sono maggiormente coinvolti nel piano di
valorizzazione e alienazione di cui stiamo trattando. Questo anche
per capire se la messa in disponibilità di beni spesso
inutilizzati, o parzialmente utilizzati possa determinare ricadute
- lo hanno detto in molti oggi - non è detto tutte positive, va
fatta una valutazione caso per caso, sul tessuto urbanistico, ma
anche produttivo, sullo stesso mercato edilizio. Le diverse
destinazioni d'uso, la sottrazione o l'individuazione di vincoli ai
terreni e ai fabbricati oggetto del piano possono cambiare
radicalmente l'
appeal
, ma anche il valore di un
investimento.
È l'inizio, a nostro parere, di un percorso anche di
consapevolezza per capire il livello di attrattività del nostro
patrimonio immobiliare e non è di sicuro l'atto finale. Gli
emendamenti d'altronde stanno lì a testimoniare che il piano è un
piano versatile, che è un piano
in itinere
ed è per questo
che il nostro gruppo dà pieno sostegno a questo piano e a questo
documento, convinti che non sia più rinviabile. Grazie.
Presidente -
La parola al Consigliere Gerandin.
Gerandin (UVP) -
Merci Président.
Sulla scelta della dismissione...ecco, della valorizzazione
degli immobili ha parlato il collega Rosset prima. Non mi
meraviglia che, tenuto conto della situazione economica in cui ci
troviamo con le ristrettezze di bilancio, si vada in questa
direzione e concordiamo sul fatto che avere degli immobili
improduttivi in questo momento non sia necessario. Con questo
manifesto il timore che, al di là che questi sono beni non così
importanti, non di primo piano, io penso per il futuro della Valle
d'Aosta che questo sia l'inizio di una lunga dismissione, perché
purtroppo non vedo tante prospettive in merito.
Sarò molto breve. La mia preoccupazione era legata
all'emendamento che l'Assessore ha presentato in merito a quella
che era la destinazione dell'ex stabilimento Multibox.
Semplicemente per capire, tenuto conto che sotto spoglie diverse ho
vissuto questo momento del passato, se è ripartita quella scheggia
impazzita delle grandi opere, della megalomania o quant'altro. Se è
così, sinceramente - poi non so se mi risponderà lei, Assessore, o
risponderà il Presidente - sarebbe interessante, tenuto conto che
noi abbiamo vissuto una serie infinita di Santa Barbara, in cui i
vari Assessori e Presidenti un anno ci dicevano che c'era la
caserma a Pollein, l'anno dopo no, è stata una trafila
infinita...tenuto conto che questa caserma è in fase di ultimazione
in questo momento, ditemelo prima, così magari faccio anch'io un
po' di campagna elettorale personale e vado a dirglielo prima ai
miei colleghi vigili, così almeno lo sa tutto il mondo, perché
veramente mi pare che con questo stiamo di nuovo rasentando il
ridicolo! Se le motivazioni sono altre, ditele, perché era già
ridicolo il fatto che venisse individuata un'area alluvionale,
quella che era considerata da inondazioni ai sensi dell'articolo 36
della legge n. 11, che vi si costruisse una caserma dei vigili del
fuoco. Chi ha mai visto che in una zona soggetta ad inondazione uno
debba prima magari salvarsi la pelle e i macchinari e poi magari
pensare a salvare gli altri, io dico: ci vuole fantasia! Abbiamo
dato negli anni poi una serie infinita di progettazioni, così ci
hanno mangiato tutti. Io non vorrei che iniziasse una seconda
stagione o terza, quarta, chiamatela come volete, perché veramente
in questa situazione saremmo ridicoli. Non ho altro da
aggiungere.
Presidente -
La parola al Consigliere Ferrero.
Ferrero (M5S) -
Grazie Presidente.
Sarò rapidissimo. Mi preme sottolineare che è l'ennesima
cambiale in bianco su cui si chiede la firma. Non si capiscono i
criteri con cui sono stati individuati i beni, non si capisce che
tipo di valutazione verrà fatta, adesso veniamo a sapere anche che
c'è un nuovo mega progetto di concentrazione della caserma dei
vigili del fuoco assieme alla Protezione civile, che poi sarebbe
bello sapere dove li andiamo a prendere i soldi di questi
tempi...avete un portafoglio di scorta? Perché se è così, magari
andiamo ad attingere per prendere qualcosa che è più utile, perché,
bene o male, gli edifici che ospitano le altre strutture già ci
sono, quindi non vedo in questo periodo la necessità di andare a
fare un'ulteriore concentrazione. Certo, la necessità ci potrebbe
essere e anch'io in questo caso sto aspettando la risposta ad una
mia richiesta di accesso agli atti, sul fatto che l'attuale Centro
unico del soccorso e la sede della Protezione civile sarebbero due
edifici...ma sto ancora aspettando le risposte, certo che è sempre
dubitativo...sarebbero sprovvisti del certificato sismico, quindi
se ci fosse casomai un terremoto, le prime due cose che vengono giù
sarebbero i due edifici che devono sovrintendere alle operazioni di
soccorso, ma, per carità, io ho chiesto, sto aspettando, è già
passato un bel po' di tempo e non mi arrivano questi certificati. A
me risulta che non ci siano, spero che nel frattempo abbiate messo
qualche putrella, qualcosa per tenerli su.
Presidente -
Non ci sono altre richieste, chiudo la
discussione generale. Ricordo che dopo la replica si discuterà
l'ordine del giorno. La parola per la replica all'Assessore
Perron.
Perron (UV) -
Grazie Presidente.
Grazie per tutti gli interventi, anche quelli che vanno in una
direzione opposta rispetto alla nostra. Ringrazio chi nel tempo con
varie iniziative ci ha anche sollecitato ad arrivare a presentare
oggi quest'atto, perché se oggi arriva quest'atto, lo si deve anche
al fatto che questo Consiglio, sotto diverse iniziative e con
diverse forme, ha spronato il Governo regionale a procedere in
questa direzione. Perché questo piano - qualcuno ha parlato della
temporalità - arriva adesso? A mio modo di vedere, arriva adesso
perché ora e non prima si intravvedono dei timidi segnali di una
certa inversione di tendenza in questo settore. Rispetto al 2013,
un anno di piena crisi, per gli atti di compravendita, con relativi
finanziamenti, si stima una crescita intorno ad un 10 percento.
Rispetto al 2013, nel sistema Paese le banche hanno affidato
crediti alle famiglie che volevano investire nel settore
immobiliare, per 50 miliardi di euro, quindi è poco meno rispetto
al 2006, che fu l'anno dopo a quello d'oro delle compravendite.
Perché adesso? Io non immagino il 2016 come l'anno della ripresa,
nel 2016 c'è anche, da un punto di vista normativo e legislativo,
un tentativo da parte del Governo italiano di dare una scossa al
mercato attraverso tutta una serie di agevolazioni fiscali in
questa materia, che vanno nella direzione di auspicare una ripresa
in questo senso: alleggerimenti della pressione fiscale, esenzioni
dalla TASI per 20 milioni di abitazioni, ad esempio, escluse le
case di lusso; si è ridotto di una buona quota il prelievo IMU e
della TASI sulle abitazioni affittate, c'è la cedolare secca che è
passata dal 25 percento al 10 percento. Faccio degli esempi per
citare come si sta cercando di dare fiato al settore immobiliare
anche con iniziative che, da un punto di vista fiscale, sono poco
conosciute, proprio per andare nella direzione - e guardo
l'Assessore Baccega - di immaginare tutti quegli strumenti che
possano contribuire ad una ripresa del settore dell'edilizia, delle
compravendite, dei lavori con tutto quello che questo comporta in
termini di indotto; dico questo per affermare che oggi siamo
costretti a constatare un cambiamento dei tempi. C'è una tendenza
oggi nel Paese ad alienare, nel senso di un uso diverso del
patrimonio immobiliare che gli enti hanno. Potrei citare alcuni
esempi contenuti nella relazione, ma potrei citare anche una norma
di una legge che ci fa discutere, in merito alla quale il
Presidente ha appena avuto un confronto, e cioè la legge Madia. La
legge Madia, che contiene tutta una serie di interventi, cita in un
suo articolo: "al solo fine di ottimizzare e di valorizzare
l'utilizzo di beni immobili facenti parte del proprio patrimonio,
le amministrazioni pubbliche possono, in deroga al comma 1,
acquisire delle partecipazioni in società tramite il conferimento
di beni immobili allo scopo di realizzare un investimento secondo
criteri propri di un qualsiasi operatore di mercato". Citavo questo
per dire come c'è una tendenza diversa, anche guardando le
pubbliche amministrazioni, lo dice una norma di alcune settimane
fa.
Torno su un concetto - e ringrazio il collega Guichardaz di
averlo citato - che francamente a me in questa fase ha fatto male:
la svendita dei gioielli della Regione. Io in punta di piedi e con
molto rispetto rifiuto questa logica, perché non è l'approccio che
abbiamo avuto su questa materia. Tutti noi, nelle diverse
responsabilità e anche il Governo regionale, agiamo nella
quotidianità con senso di responsabilità, abbiamo ben coscienza di
come amministriamo, di come cerchiamo di amministrare il denaro, in
questo caso i beni pubblici. Quando facciamo delle scelte, anche
quando facciamo delle scelte diverse da quelle che vorremmo fare,
perché sono dettate purtroppo dai tempi che viviamo, queste sono
scelte ponderate, sono scelte valutate, sono scelte pensate, quindi
sono scelte accompagnate dalla legalità; tutte le scelte che
portiamo qui sono supportate da pareri di legalità e di
legittimità, sono scelte necessarie che cerchiamo di spiegare, che
tengono conto del tempo che viviamo e della necessità - ne abbiamo
parlato diffusamente nel bilancio, ma lo rievochiamo qui -
purtroppo di operare in controtendenza rispetto ad un comportamento
che sempre abbiamo avuto nella parte pubblica; quindi oggi direi
che presentiamo, a mio modo di vedere, una scelta di
responsabilità.
Torno su un concetto affinché non ci siano equivoci. Io, collega
Cognetta, e mi indirizzo anche a lei, Presidente La Torre, mi
impegno a fornire al più presto alla Commissione un quadro dei
valori. Il valore che è iscritto a bilancio è un valore calcolato
su una previsione di entrata sulla base del valore complessivo del
piano delle alienazioni e valorizzazioni immobiliari. Il valore
complessivo è certamente da considerarsi più che capiente rispetto
alla previsione di bilancio, i valori che abbiamo scritto sono
valori che vengono tratti dal mercato immobiliare visionando i
valori OMI (Osservatorio del Mercato Immobiliare). Siamo
assolutamente coscienti che, qualora le condizioni del mercato
immobiliare non rispecchiassero le nostre previsioni, dovremmo
rimodulare la nostra voce di entrata. Abbiamo messo una voce,
collega Cognetta, non potevamo indistintamente scrivere 5 o 50
milioni, perché non era questo il ragionamento che abbiamo fatto.
Il valore iscritto, a nostro modo di vedere, è ragionevole, è
perseguibile ed è indicativo, perché il mercato immobiliare è un
mercato in continua evoluzione, soprattutto in questo momento dove
le oscillazioni sono ancora più evidenti. Resta il fatto che in via
ordinaria anche l'Agenzia delle entrate - per quello l'avevamo
scritto in questo senso - aggiorna i dati semestralmente a riprova
della variabilità del mercato. Non è quindi in qualche modo
immaginabile - ma non venga presa come una mancanza di volontà di
comunicazione - dichiarare in questo momento i singoli valori degli
immobili che fanno parte del piano. La stessa Banca d'Italia,
quindi non l'Assessore, definisce il valore di mercato come
l'importo stimato al quale l'immobile viene venduto alla data di
valutazione. Il valore di mercato quindi deve essere definito ad
una data giacché i mercati e le condizioni possono variare, il
valore potrebbe quindi risultare un valore diverso, e questo è il
senso del nostro comportamento.
Sulla procedura io, collega Chatrian, mi permetto solo di
chiarire, perché forse non ci capiamo. Più volte lei ci ha chiesto
di fare chiarezza sulla procedura, quindi di stabilire quali regole
adottiamo per gestire questo processo di alienazione, ma la
procedura c'è ed è normata, lei lo sa, in modo molto chiaro dalla
legge regionale n. 12/1997, in cui c'è una parte dove si norma
specificatamente la gestione dei beni patrimoniali e del patrimonio
disponibile. Nella legge è tracciato con estrema chiarezza e con
estrema trasparenza ogni passaggio, assegna quindi ai differenti
organi istituzionali le relative competenze. C'è un articolo che
assegna alla Giunta regionale questa proposta, noi lo abbiamo
fatto, siamo quindi chiamati ad approvare quest'elenco tenendo
conto delle modifiche anche legislative che intervengono a livello
nazionale: ecco il motivo per cui parliamo di valorizzazione, oltre
che di alienazione. È attribuita alla Giunta regionale una sua
competenza, che dispone, ad esempio, le alienazioni mediante asta
pubblica sulla base dei valori di stima. Ritengo quindi di poter
dire che la nostra procedura alza il livello di trasparenza,
pubblicando anche sul sito il piano che andremo, spero, ad
approvare, corredandolo quindi di informazioni supplementari a
quello che si dovrebbe fare.
Successivamente si aprirà la fase di manifestazione di
interesse, quindi questa fase è propedeutica - lo ripeto ancora -
alla predisposizione delle aste pubbliche. Le procedure di gara
saranno approvate di volta in volta dalla Giunta regionale, quindi
assolutamente visibili, su proposta dell'Assessorato. I valori
degli immobili posti a base d'asta dove ci saranno le aste verranno
pubblicati, resi noti nel lancio delle procedure di gara. I bandi
di gara quindi saranno tutti consultabili sul sito della Regione,
sugli albi pretori dei Comuni dov'è ubicato il bene e anche su
pubblicazioni cartacee. Abbiamo cercato quindi, anche da un punto
di vista della trasparenza, di agire dando tutti gli elementi
possibili e immaginabili affinché su questa materia non ci siano
dubbi. Ribadiamo e ribadisco la nostra volontà di procedere in tal
senso, immaginando di compiere con quest'atto un atto positivo di
razionalizzazione del nostro patrimonio, di un uso ragionevole
delle nostre risorse e sperando - lo sottolineo ancora una volta -
di poter dare un impulso all'economia della nostra regione.
Grazie.
Presidente -
La discussione generale è chiusa. La parola
al Presidente della Regione, sempre in replica.
Rollandin (UV) -
Grazie Presidente.
Credo sia importante tenere conto di due aspetti. La spiegazione
e l'illustrazione date dal collega Perron credo che siano state
puntuali ed in qualche modo abbiamo messo in rilievo i pregi e le
difficoltà di un esperimento, se possiamo chiamarlo così, che per
la prima volta ha un quadro organico e tiene conto di una serie di
sensibilità che sono state esperite, si è cercato di fare una
valutazione per capire cosa mettere in vendita.
Il patrimonio della Regione comprende di tutto: dai reliquati
stradali agli alpeggi, ad abitazioni un po' dappertutto, molte si
sa che esistono proprio perché viene fatto ogni tanto qualche
controllo di un certo tipo. Io credo che, già nell'ambito della
discussione sul bilancio, si era anticipata la volontà di
valorizzare il patrimonio e soprattutto di non lasciarlo purtroppo
deperire oltre un certo limite, perché abbiamo anche dei reliquati,
delle strutture fatiscenti e, com'è stato detto, è difficile
immaginare che noi andiamo ad investire lì, con tutto quello che ne
consegue, soprattutto riguardo a tanti abitati che sono nei centri
storici, dove la questione della sicurezza e tutto il resto hanno
degli annessi e connessi molto pesanti.
Quello che si è cercato di fare con questo primo approccio,
razionale e fatto in modo tale da avere in vendita alcune strutture
importanti...il collega Chatrian ha citato quelle di Aosta,
sicuramente l'appetibilità di Aosta è ad un certo livello, e non a
caso. Vi è stato poi il discorso del collega Rosset che ha fatto
presente un aspetto del Castello di Quart, della delicatezza di
dire che il prato è collegato. Vedo che su questo è già stato detto
quale può essere la visione, senza nulla togliere al Castello, la
proprietà del prato..."non deve essere snaturata...", per cui il
prato, sia nostro o di qualcun altro che lo coltiva, che ce
l'ha...può essere indifferente ai fini della valorizzazione del
Castello a condizione che non venga in qualche modo modificato il
senso del collegamento tra Castello e terreno. Perché dico questo?
Perché in questa prima fase sicuramente si potrebbero aggiungere o
togliere ancora diverse cose. Si tratta però una prova per vedere
se il mercato prima di tutto reagisce e questo è un aspetto non
secondario. Le valutazioni fatte sei mesi fa dobbiamo già
rivederle, è così, i diversi piani dovranno essere aggiornati nel
momento in cui si procederà a fare un lancio per i bandi, per
quello che è. Quest'aspetto che viene visto con una certa
attenzione quindi è corretto, ma facciamo anche attenzione a non
immaginare che noi siamo così bravi, attraverso anche i nostri
periti, a stabilire un prezzo che poi sarà quello da cui partono o
arrivano, perché molto probabilmente le sorprese...le abbiamo già
viste in tanti casi, perché i piccoli tentativi li avevamo
fatti...la villa entrando ad Aosta è stata messa in vendita a più
riprese, è sempre rimasta lì. Diciamo anche le cose come sono, non
è che sono tutti alla porta ad aspettare che noi usciamo con i
bandi! È un'azione che andrà fatta con una certa logica, con una
certa attenzione.
Quindi io credo sia importante oggi tenere conto che, piuttosto
che pensare di mantenere questo patrimonio anche in un momento
difficile, è meglio ipotizzare e vedere se c'è una reazione del
mercato, dei professionisti, com'è stato detto, che possa dire:
"bene, l'ex Assessorato del turismo qui in Piazza Narbonne è giusto
valorizzarlo in un senso commerciale, alberghiero", quello che è,
al centro di Aosta, dove tutti lamentiamo e diciamo che mancano gli
alberghi. Siccome un albergo nuovo qui al centro di Aosta è
difficile da prevedere come costruzione
ex novo
, ci sono
state le ristrutturazioni, potrebbe essere importante, anche nella
logica di una situazione da tutti riconosciuta come necessaria,
impostare un qualcosa che il mercato porta a dire che ha un suo
valore, ha una sua possibilità di utilizzo e sarebbe un beneficio
per tutta la città, per tutta la Valle, ho fatto un esempio.
Sappiamo quanti tentativi sono stati fatti per utilizzare la
Centrale laitière
in qualche modo, con scarso successo,
perché se c'è un'iniziativa privata, questa può diventare un
argomento che può dare reddito e può dare visibilità anche alla
zona e riqualificarla: questo è il senso di quello che si è cercato
di portare avanti.
Non mettiamola nel senso di dire che abbiamo presentato un
pacchetto completo, no, è un primo passo, perché sennò non ci
capiamo. Se non facciamo un tentativo - ed è il problema che ci
siamo sempre posti -, non partiremo mai. Molte volte parliamo di
alcune cose e diciamo: "ci sarebbe da fare questo", è vero, poi
passa un po' di tempo e non l'abbiamo fatto, allora ripartiamo. Ci
mettiamo attorno a questi beni che sono stati individuati...per
tutta una serie di ragioni non abbiamo cominciato con l'includere
gli alpeggi, che sono lì e molti sono anche poco utilizzati, ma
perché oggi è un problema avere sotto questo profilo e in questo
settore una resa tale per cui uno può investire nell'alpeggio. C'è
sempre qualcuno che lo fa, però non abbiamo cominciato da lì perché
la valorizzazione era più sugli immobili, che creano anche un
problema, perché mantenerli così come sono - è stato detto
dall'Assessore - comporta un costo non indifferente che non è oggi
sostenibile. Questi sono i due aspetti che vorrei che venissero
presi in considerazione. Tenendo conto che qui non è che ci
vantiamo di avere...no, è stato fatto anche addirittura un convegno
dove c'è stato un invito forte da parte di tutti a dire: "partiamo
in qualche modo, diamo la possibilità di verificare se possiamo, se
siamo capaci, se c'è la disponibilità, se c'è il rientro su queste
tematiche e poi valuteremo come aggiustare il tiro, come prevedere
altre questioni". Non è la Bibbia, è un primo elenco di beni che in
qualche modo vengono messi a disposizione di chi oggi crede ancora
nel mercato: questo è il senso. Io credo che l'invito che possiamo
fare è di trovare un modo assieme per cercare di ragionare su
questo per vedere anche come proseguire, come magari migliorare
l'approccio, ma sono tutte cose a cui, se non partiamo, non
arriveremo mai. Grazie.
Presidente -
Grazie Presidente. Procediamo all'esame
dell'ordine del giorno. La parola per l'illustrazione al collega
Roscio.
Roscio (ALPE) -
Grazie Presidente.
Mi riallaccio alle ultime parole che sono state pronunciate dal
Presidente Rollandin sul convegno che era stato organizzato qualche
tempo fa proprio dall'Assessorato sul partenariato, dove il
leitmotiv
era valorizzare il patrimonio senza impoverirlo in
qualche modo. Legandomi a questo, assieme a tutti gli altri
Consiglieri delle minoranze, proviamo a fare una proposta. Siccome
si sta parlando di immobili di proprietà regionale che per mille
motivi non svolgono più la funzione per cui erano nati e siccome ci
sono già stati dei problemi per tutta un'altra serie di immobili
che sono quelli conferiti a
Vallée d'Aoste Structure
- che
sono quelli destinati alla trasformazione di caseifici, di aziende
vinicole e viticole e che comunque ad oggi, pur se conferiti a
Vallée d'Aoste Structure, continuano ad avere dei costi per il
pubblico, per cui tutte le preoccupazioni e tutte le motivazioni
che hanno portato a mettere sul mercato, a mettere nell'elenco
altri immobili valgono anche per questi con la differenza che
questi immobili sono già occupati da conduttori che fanno delle
lavorazioni che sono ritenute importanti e che valorizzerebbero
opportunamente se fossero messi in condizione di poter anche
acquistare questi immobili -, quello che noi chiediamo è di
valutare la possibilità di inserirli nell'elenco per poter
acquistare da chi sta conducendo questi immobili proprio le
strutture e anche i beni che ci sono all'interno. Questo è già
previsto in qualche modo e noi con quest'ordine del giorno
chiediamo almeno di cominciare a studiare la possibilità di
inserire questi immobili nell'elenco che ha portato oggi
l'Assessore Perron e che stiamo discutendo in questo momento,
facendo però alcune attenzioni particolari. Siccome già adesso ci
sono degli affittuari, dare loro la possibilità di avere una
qualche prelazione, se c'è un interesse all'acquisto, cosa che
peraltro è già prevista dalla legge; in secondo luogo anche fare
delle valutazioni se l'affitto pagato può essere detratto dal
valore complessivo dell'immobile per andare incontro a chi vuole
fare comunque impresa e dare un valore reale di valorizzazione a
questi immobili. Noi confidiamo che su questa proposta anche il
Governo voglia fare una riflessione, che speriamo sia positiva,
perché comunque darebbe delle risposte a chi è interessato e non
andrebbe a precludere nessun'altra possibilità. Grazie.
Presidente -
La parola al Consigliere Farcoz.
Farcoz (UV) -
Presidente, per chiedere una sospensione
per analizzare l'ordine del giorno.
Presidente -
Sono concessi cinque minuti di
sospensione.
Si dà atto che la seduta è sospesa dalle ore 18.18 alle ore
18.45.
Viérin M. (Presidente) -
Riprendiamo i lavori. Abbiamo
approfittato di fare anche una riunione dei Capigruppo per decidere
come proseguire i lavori dell'aula. Si è quindi deciso di
proseguire fino verso le 21.00-21.15 e quindi non ci sarà la
sospensione delle ore 20.00, i lavori pertanto proseguiranno con
l'impegno di finire l'ordine del giorno. Riprendiamo la
discussione. La parola al collega Chatrian.
Chatrian (ALPE) -
Grazie Presidente.
Dopo il dibattito avuto anche in sede di Capigruppo, noi
ritiriamo l'ordine del giorno con l'impegno comunque che c'è stato
da parte del Governo regionale, indubbiamente se ci sono conduttori
interessati ad acquisire beni patrimoniali che trasformano la parte
di viticoltura e i vari caseifici all'interno di
Vallée d'Aoste
Structure
, di dare gambe e corso...e quindi trasmettere per
integrare il piano vendite di natura regionale. Grazie.
Presidente -
La parola al Presidente della Regione.
Rollandin (UV) -
Grazie Presidente.
Ringrazio i proponenti. Credo che quel minimo di chiarimento sia
stato utile per dire che da parte dell'Amministrazione c'è tutta la
disponibilità a perseguire un percorso, che in qualche modo è in
linea con quello che abbiamo detto nella discussione precedente,
tanto per intenderci. Esso va quindi nella logica che richiamava
adesso il collega Chatrian di agevolare e di tenere conto
dell'esigenza di dare il massimo di collaborazione con le attività
già in corso e che eventualmente possono proporre, di avere un
percorso, da stabilire...l'attività in pieno con la proprietà...che
adesso conducono come fittavoli, quindi noi siamo d'accordo di
andare in quella direzione.
Presidente -
In considerazione dell'impegno del Governo,
l'ordine del giorno viene quindi ritirato dai proponenti. Possiamo
passare alle dichiarazioni di voto sul punto n. 54. La parola al
collega Chatrian.
Chatrian (ALPE) -
Grazie Presidente.
Per dichiarare il voto di astensione del nostro gruppo su questo
provvedimento. Come abbiamo detto, abbiamo affrontato questo
documento in maniera molto laica e soprattutto abbiamo cercato di
portare il nostro contributo nelle sedi opportune, cioè in
Commissione. Noi siamo nella condizione di dire che siamo
d'accordo, nel momento in cui un bene immobile grava per
l'Amministrazione pubblica, costa e non viene utilizzato ed è
dannoso e perde di valore, che ci sia la volontà e l'obbligo di
metterlo in vendita e di valorizzare al meglio il patrimonio e il
rientro di natura economico-finanziaria.
Solo una battuta invece a seguito delle considerazioni che il
Presidente ha fatto poc'anzi. Ci è spiaciuto molto invece, e faccio
un esempio solo, che, dal punto di vista politico - non c'entra
nulla la procedura, la procedura la conosciamo abbastanza bene,
come la n. 12/1997, la legge è molto chiara, semplice e diretta -,
l'Assessore Ego Perron non abbia voluto invece entrare nel merito
della destinazione urbanistica. Mi spiego velocemente. Se
l'Amministrazione pubblica decide di vendere Palazzo Narbonne o
Palazzo Cogne, e sono 7000 metri quadri, collega Guichardaz, vuol
dire 20.000 metri cubi...ci sarebbe piaciuto fare un dibattito e un
confronto di natura politica se all'interno di Palazzo Cogne si
vuole fare del ricettivo, si vogliono fare delle unità abitative,
del commerciale o altre destinazioni. Nulla c'entra questa
procedura di legge per alienare, ma ci sarebbe piaciuto fare un
confronto con il Sindaco di Aosta, con la Giunta di Aosta prima.
Faccio l'esempio degli immobili più impattanti, non dei reliquati
stradali che non hanno impatto su questo piano vendite o sulle
valorizzazioni o sul convegno che è stato fatto - va benissimo il
convegno, Assessore Perron - ma dove c'è invece interesse molto più
impattante avremmo gradito serenamente confrontarci con il Sindaco
Centoz e con gli altri attori prima di poter alienare il bene e di
avere quella serenità di poter decidere se vendere il bene in
questione. Grazie.
Presidente -
Altri per dichiarazione di voto? La parola
al Vicepresidente Rosset.
Rosset (UVP) -
Come già espresso nei nostri precedenti
interventi, noi ci asteniamo semplicemente per le motivazioni già
espresse in Commissione. Grazie.
Presidente -
La parola al collega Cognetta.
Cognetta (M5S) -
Noi esprimiamo invece un voto contrario,
come già detto, quindi restiamo sulla nostra posizione e ci
auguriamo che non ci sia una svendita che vorremmo evitare.
Grazie.
Presidente -
Non ci sono altre dichiarazioni di voto.
Ricordo che mettiamo in votazione l'atto più l'allegato, gli
emendamenti della Commissione, se siete d'accordo, e anche
l'emendamento dell'Assessore Perron con una votazione congiunta.
Tutti d'accordo? Bene. Dichiaro aperta la votazione. La votazione è
chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
