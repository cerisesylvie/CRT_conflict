Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 821 del 22 settembre 1999 - Resoconto
OGGETTO N. 821/XI Notizie in merito all'andamento della
stagione turistica estiva. (Interrogazione)
Interrogazione Premesso
- che la stagione turistica appena conclusa è stata
contraddistinta da un clima non propriamente 'estivò e dalla
chiusura del tunnel del Monte Bianco,
i sottoscritti Consiglieri regionali
Interrogano
l’Assessore regionale competente per
conoscere
1) quali variazioni ha registrato il flusso turistico nei mesi
di luglio e agosto in Valle d’Aosta, sia in termini
di presenze che di arrivi, rispetto allo stesso periodo
dell’anno precedente e sulla base di quali strumenti
e/o fonti è stato effettuato il "monitoraggio";
2) in quale misura ha influito la chiusura del Traforo del Monte
Bianco sul movimento turistico nel bimestre sopra indicato e, di
conseguenza, sull’attività degli operatori
locali;
3) quali altre considerazioni è in grado di esprimere sulla base
degli indicatori numerici di cui è in possesso.
F.to: Tibaldi - Frassy - Lattanzi
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Come premessa devo dire che la risposta si
articolerà prevalentemente sui dati dei mesi di giugno e luglio,
che abbiamo definitivi per tutto quanto attiene il settore
alberghiero, para-alberghiero, campeggi, cioè tutte le attività
turistiche che sono iscritte al REC.
Per quanto attiene il mese di agosto, i dati sono abbastanza
incompleti, quindi diventerebbe difficile fare un raffronto con i
dati del 1998, anche se pensiamo che il raffronto più significativo
sia prevalentemente fra il mese di giugno e luglio, che non il mese
di agosto, che normalmente - se non in casi eccezionali - registra
il tutto esaurito per i primi quindici giorni.
Fatta questa premessa, ho già avuto l'occasione di consegnare al
Consigliere Tibaldi i dati di cui siamo in possesso e che sono i
dati relativi al movimento turistico nei mesi di giugno e luglio
forniti dalle singole APT, dati che sono suddivisi fra italiani e
stranieri, fra arrivi e presenze.
Mi limiterò ad una considerazione di carattere generale, senza
andare ad elencare tutti i dati che già distribuito, e la
considerazione di carattere generale è che c'è stata comunque,
malgrado la vicenda negativa del Tunnel del Monte Bianco, una
tenuta dal punto di vista sia degli arrivi che delle presenze
turistiche se raffrontate al 1998. Mi limiterò a dare i dati
complessivi.
Sugli italiani gli arrivi nel 1998 erano 114.389, nel 1999 sono
stati 119.734, quindi sugli arrivi c'è stato un incremento di circa
4,7 percento.
Sulle presenze c'è stato un calo del 2,45 percento, siamo
passati da 529.023 presenze a 516.057 presenze. Questo è un
elemento che sarà oggetto di riflessione successiva.
Per quanto attiene gli stranieri, complessivamente c'è stata una
tenuta degli arrivi con un leggero calo, siamo passati da 46.944 a
45.187 e questo è il settore che dovrebbe essere prevalentemente
significativo per quanto attiene gli effetti negativi derivanti
dalla chiusura del Tunnel del Monte Bianco.
A fronte di questo calo di circa 3 percento c'è stato per contro
un calo inferiore delle presenze: questo sta a significare che,
venendo a diminuire i passaggi, lo straniero che ha scelto di
trascorrere le vacanze in Valle d'Aosta, lo ha fatto per un periodo
più lungo. Complessivamente abbiamo arrivi in totale per 164.921
rispetto ai 161.000 del 1998, quindi un più 2 percento, e abbiamo
invece complessivamente un meno 2 percento delle presenze, perché
passiamo dalle 641.000 presenze del 1998 alle 626.000 presenze nel
1999.
Quali sono le prime considerazioni che possiamo fare? Si chiede
in quale misura ha influito la chiusura del Traforo del Monte
Bianco sul movimento turistico nel bimestre sopra indicato e, di
conseguenza, sull’attività degli operatori locali; a
questo riguardo mi limiterò a fare una piccola riflessione per
quanto attiene questo tipo di dati, visto che l'argomento sarà
oggetto di dibattito da parte del Consiglio regionale con
un'impostazione più a largo raggio che coinvolge un po' tutti i
settori economici, quindi le mie riflessioni sono legate
all'aspetto delle presenze turistiche. Da questo punto di vista, se
ci limitiamo al raffronto con il 1998, l'incidenza è negativa, è
stata contenuta; ci sono degli indicatori che però sottolineano
questo fenomeno. Intanto il fatto che per quanto attiene gli
stranieri c'è in percentuale un aumento del calo degli arrivi
rispetto alle presenze, quindi vuol dire che c'è stato un calo
notevole degli arrivi, che sono quelli che sono venuti a mancare,
che sono gli arrivi del passaggio, perché l'arrivo vuol dire il
turista che prende un contatto con una struttura ricettiva a
livello regionale, e le presenze sono il numero delle giornate in
cui il turista soggiorna.
Diciamo che complessivamente c'è stata una tenuta, soprattutto
se consideriamo due effetti negativi, oggettivi, che hanno
coinvolto da una parte Courmayeur e dall'altra la APT di Aosta, che
comprende Gressan e quindi Pila. L'APT di Aosta ha un calo
notevole, soprattutto se la confrontiamo con i dati dell'anno
precedente relativo alle presenze: passiamo da 52.000 presenze a
43.000 presenze. La motivazione è stata prevalentemente argomentata
anche dal Presidente dell'APT sul fatto che la Valtur ha scelto di
ristrutturare la sua struttura in questi mesi estivi, per cui
vengono a mancare le circa 12.000 presenze che normalmente la
Valtur porta nel periodo estivo.
Per quanto attiene invece Courmayeur, l'altro dato che può
andare parzialmente a compensare i dati negativi è la chiusura del
Royal, che è una struttura particolarmente organizzata anche per
congressi e quindi portava un turn over di presenze piuttosto
significativo.
La prima considerazione che emerge dall'esame di questi dati è
la conferma della tendenza alla diminuzione della durata media dei
soggiorni della clientela italiana. A fronte di un incremento se
vogliamo anche significativo, vista la situazione congiunturale
poco positiva degli arrivi, cioè il numero complessivo dei turisti
che hanno visitato la nostra regione, si registra una flessione
delle presenze e dei pernottamenti complessivamente effettuati.
Questa tendenza si è rafforzata particolarmente nel mese di luglio,
complice probabilmente la situazione meteorologica particolarmente
negativa che ha caratterizzato il mese.
Differente è stato invece il comportamento della clientela
straniera. Per quanto riguarda gli stranieri vi è stata infatti una
diminuzione degli arrivi, attribuibile prevalentemente al fenomeno
della chiusura del Monte Bianco, alla quale ha peraltro corrisposto
una minore flessione delle presenze rispetto agli Italiani, ed anzi
nel caso degli alberghi, scomputando questi dati che comprendono
alberghi, campeggi - che sono stati anche particolarmente
danneggiati - vi è stato addirittura un significativo incremento.
Gli alberghi nella clientela straniera hanno avuto un più 7,56
percento di presenze.
È inoltre interessante rilevare che per quanto concerne sempre
le strutture alberghiere nel mese di luglio la clientela straniera
ha fatto registrare incrementi notevoli sia negli arrivi (più 3,51)
sia nelle presenze (con un ottimo più 16,56 percento).
La somma dei dati concernenti gli Italiani e gli stranieri mette
in luce una sostanziale tenuta dei flussi turistici, con un
incremento degli arrivi del più 2,22 percento ed una contenuta
diminuzione delle presenze, meno 2,33 percento, che per quanto
riguarda il solo settore alberghiero si è limitata ad appena un
mezzo punto percentuale, lo 0,59 percento.
Si può quindi dire che il settore alberghiero in particolare ha
retto abbastanza bene, nonostante le situazioni congiunturali
negative come la chiusura del Monte Bianco e la situazione
meteorologica poco favorevole.
Vi è poi da sottolineare che anche in Valle d'Aosta, come nel
resto d'Italia, si assiste sempre più ad un turismo "mordi e
fuggi", questi sono elementi che devono farci riflettere
nell'impostazione delle prossime campagne promozionali. Arriva più
gente, ma si ferma di meno; è un segnale che è passato il discorso
della sensibilizzazione della clientela, ma il turista guarda di
più ai costi complessivi della vacanza, quindi diminuisce il
periodo di soggiorno.
Per concludere sulle considerazioni di carattere generale, anche
se questi dati sono significativi perché ancora per una stagione
dovremo convivere con questa situazione, quindi dovremo cercare nel
limite del possibile di porre in essere tutti quei correttivi che
potranno migliorare questa situazione, fatta questa premessa, anche
se non ci fosse stato il problema del Tunnel del Monte Bianco, se
anche i dati di per sé fossero stati più positivi, c'è la
consapevolezza da parte dell'Assessore e della Giunta regionale che
è comunque necessario porre mano a tutta una serie di riforme del
settore che sono state avviate. In primo luogo la riorganizzazione
turistica, quindi regolamentare meglio i ruoli fra la promozione,
l'accoglienza e la vendita del prodotto, migliorare i servizi ed è
all'esame delle commissioni competenti il piano di bacino di
traffico che tiene conto in modo particolare delle esigenze dei
collegamenti che non interessano solo i residenti, ma anche la
potenzialità turistica della nostra regione, l'Aeroporto di Aosta
dove stanno andando avanti gli interventi per renderlo idoneo
all'atterraggio di voli charter, il settore della formazione, dove
sta andando avanti la riforma dell'istituzione della Fondazione
turistica con particolare attenzione non solo all'aspetto
scolastico, ma anche a quello della formazione degli addetti nel
settore.
Per quanto attiene il settore commerciale, che ha chiaramente
delle incidenze sullo sviluppo turistico complessivo, abbiamo avuto
occasione di dire prima che due leggi sono state approvate, è in
fase di attuazione il terzo provvedimento e si stanno predisponendo
gli atti per rendere esecutiva la possibilità di attuare i centri
polifunzionali e i CAT (Centri di assistenza tecnica) come previsti
dalla legge quadro.
Come dicevo prima, particolare attenzione la Giunta porrà sul
bando della promozione turistica, che dovrà essere messa in gara
per gli anni 2000-2003.
Queste sono le considerazioni che in questo momento siamo in
grado di fare. In conclusione, come Assessore sono stato
favorevolmente sorpreso da questi dati perché mi aspettato dei dati
più negativi; questo non sta a significare che tutto va bene, ma
che il problema va affrontato non solo per l'emergenza specifica
del Tunnel del Monte Bianco, ma anche per gli aspetti più
complessivi dell'incidenza che ha il settore turistico
nell'economia della nostra Valle.
Presidente
La parola al Consigliere Tibaldi.
Tibaldi (FI)
Prendo spunto dall'ultima parte
dell'intervento dell'Assessore, dove fa riferimento alla necessità
di porre mano a tutta una serie di riforme che la Regione deve
portare avanti per riordinare il comparto turistico. Prendo spunto
da questa sua dichiarazione, perché suggerisco subito una riforma
quanto mai necessaria e urgente per il settore turistico ed è
quella del monitoraggio, un monitoraggio compiuto e completo dei
dati relativi ai flussi turistici. Perché dico questo? Perché siamo
al 22 settembre 1999 e come regione che si dice, o si presume, a
forte o principale vocazione turistica, non siamo ancora in grado
di conoscere i dati relativi al mese di agosto, al mese centrale,
al mese perno della stagione estiva, della cosiddetta "seconda
stagione turistica valdostana".
Questo è un handicap non indifferente, penso che l'Assessore sia
consapevole e anche concorde su quello che sto dicendo, perché è
inammissibile, oggi come oggi, avere possesso solo dei dati
relativi ai mesi di giugno e di luglio, disaggregati, come lo
stesso Assessore ha illustrato, e lo ringrazio per averci fornito
questa tabella che ho sotto gli occhi, disaggregati, nel senso di
arrivi e presenze, di turisti stranieri e turisti italiani e con le
percentuali di variazione in aumento o in diminuzione. Però è
inammissibile che dopo tanti giorni la Valle d'Aosta, regione che
si promuove come fortemente turistica, non abbia il possesso di
questi dati. Perché è importante possedere questi dati? Perché se
si vuole programmare l'offerta in maniera completa e anche
appetibile, bisogna conoscere l'entità della domanda. Orbene, non
possiamo arrivare con questi ritardi a conoscere l'entità della
domanda, non possiamo aspettare le relazioni della Banca d'Italia
che arrivano l'anno successivo, per sapere qual è stata la
variazione in seguito ai fenomeni strutturali o congiunturali sulla
domanda turistica valdostana.
Quindi mi innesto sull'ultimo ragionamento che ha fatto
l'Assessore con un consiglio spassionato: in tutta quella serie di
riforme che bisogna portare per migliorare il comparto turistico,
in primo luogo cerchiamo di dotarci di un osservatorio senza una
grossa spesa, affinché si possa monitorare in maniera attenta e
approfondita e se non in tempo reale, perlomeno in tempo
ragionevole quello che è il movimento turistico nella nostra
regione.
Per quanto concerne i dati, possiamo prenderne atto anche se
questi dati discordano con dichiarazioni che abbiamo sentito in
televisione o che abbiamo letto sui giornali relative a situazioni
forse particolari, relative a determinate zone e determinate
località della nostra regione. Una l'ha già citata lo stesso
Assessore e si riferisce ad Aosta. È vero, il presidente dell'APT
ha fatto recentemente alcune affermazioni piuttosto preoccupanti su
quello che è stato il flusso durante il mese estivo in Aosta e nel
comprensorio che dipende quale APT, però non c'è solo la chiusura
del villaggio Valtur che ha influito su questo calo che qui oggi è
segnalato anche in termini numerici.
C'è anche una serie di difetti, di incapacità di affrontare una
domanda turistica o di rendere la città più appetibile ai turisti
che vengono o dal resto delle regioni d'Italia o dagli altri paesi
d'Europa, e questo è stato chiaramente segnalato dal presidente
dell'APT. D'altronde abbiamo visto anche a Breuil Cervinia come si
sia verificato un forte calo di presenze durante la stagione.
Ci sono, è vero, fenomeni congiunturali come il maltempo, che ha
inciso non poco in questa infausta stagione dal punto di vista
meteorologico, però ci sono anche dei dati strutturali ai quali
faceva riferimento l'Assessore nell'ultima parte del suo
intervento, che devono essere affrontati con urgenza, ma anche con
una linearità d'indirizzo, cioè sapere cosa vogliamo fare di questa
vocazione turistica valdostana per potenziarla.
Teniamo presente che il bilancio preventivo 1999 ha visto un
forte incremento di risorse a favore del comparto turistico, quasi
il doppio rispetto a quando lo gestiva l'Assessore Agnesod, quindi
le risorse non mancano. Ci vogliono ancora le idee, cerchiamo di
mettere a posto queste idee, ma andiamo nella direzione giusta per
far sì che i forti investimenti nella promozione che abbiamo visto
fare quest'anno per promuovere l'immagine della Valle d'Aosta - e
l'Assessore ne è testimone, ha peregrinato in diverse città
d'Italia, è andato recentemente anche a Londra - abbiano un ritorno
non solo in termini di immagine per pochi, ma soprattutto
d'immagine per la regione nel suo complesso.
Per quanto riguarda i dati ci sono queste discordanze. Noi,
Assessore, la ringraziamo per averceli forniti, ne prendiamo atto,
però non sempre corrispondono - almeno dal nostro modesto punto di
vista, noi non abbiamo un osservatorio né i mezzi per crearlo - con
quelle affermazioni e quelle lamentele che penso un po' tutti
quest'estate abbiamo sentito: o per la chiusura del tunnel, che non
è imputabile certo all'Assessorato al turismo, o per il maltempo
che non è altrettanto imputabile all'Assessore, però non ho sentito
quest'estate una risposta così affermativa dai pochi operatori
turistici con cui ho parlato, che abbiano confermato questa valanga
di arrivi o di presenze che oggi sono qui segnalate! Ripeto, ne
prendo atto, non sono in grado oggi di confutare alla lettera i
numeri che sono qui esposti; mi sembra solo che rispetto all'umore
diffuso che c'è presso gli albergatori o gli operatori turistici
locali questi numeri siano un po' esagerati!
Ne prendiamo atto, invito l'Assessore a far tesoro di questo
modesto consiglio che arriva da un gruppo di opposizione, per
favore cerchiamo di monitorare i flussi turistici valdostani, visto
che siamo una regione a vocazione turistica, con una maggiore
celerità.
