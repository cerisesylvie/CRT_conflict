Classificazione
ASSISTENZA SOCIALE
Associazionismo - volontariato



Oggetto del Consiglio n. 2027 del 19 ottobre 2011 - Resoconto
OGGETTO N. 2027/XIII - Interpellanza: "Promozione di
un'iniziativa per l'esame delle esperienze effettuate dalle
associazioni di volontariato".
Interpellanza
Ricordato che il Consiglio Europeo ha proclamato il 2011 Anno
Europeo delle attività di volontariato;
Evidenziato che l'Anno Europeo vuole sensibilizzare
l'opinione pubblica sul valore e sull'importanza del volontariato
come espressione di partecipazione civile che contribuisce a
risolvere problematiche di interesse comune;
Sottolineato che in Valle d'Aosta un calendario comune ha
raccolto le iniziative promosse e organizzate dalle associazioni di
volontariato;
Visto che da maggio a dicembre 2011 sono stati programmati
numerosi eventi: dal cinema, alla musica, al teatro, allo sport,
dal sociale, alla cultura, alle lingue, alla prevenzione che hanno
coinvolto comuni, quartieri, oratori;
Considerato che la Commissione europea ha proposto il 2012
come Anno Europeo per un invecchiamento attivo e che il
volontariato può essere un'opportunità per gli anziani di
contribuire ancora al bene della società;
i sottoscritti Consiglieri regionali
Interpellano
l'Assessore regionale competente per conoscere se ritiene
possibile promuovere, con il coinvolgimento del Coordinamento di
Solidarietà della Valle d'Aosta e del Consiglio Permanente degli
Enti Locali, nei primi mesi del 2012, un'iniziativa nella quale
dare conto pubblicamente, condividendole, delle esperienze maturate
sul campo nel corso del 2011 dalle diverse associazioni di
volontariato, occasione di confronto che potrebbe, idealmente,
anche aprire l'Anno Europeo per un invecchiamento attivo.
F.to: Rigo - Carmela Fontana
Presidente
- La parola al Consigliere Segretario
Rigo.
Rigo (PD)
- Grazie Presidente. Nella nostra regione il
Coordinamento Solidarietà Valle d'Aosta è stato incaricato di
raccogliere, in un calendario comune, le iniziative promosse e
organizzate dalle diverse associazioni di volontariato, proprio in
occasione dell'Anno Europeo 2011. Nelle premesse all'interpellanza
abbiamo ricordato la mozione approvata da questo Consiglio, mozione
che, nella parte deliberativa, impegnava il Governo regionale a
definire la strategia e gli obiettivi da perseguire nella
programmazione degli interventi. Voglio brevemente ricordare quali
erano le aspettative: la prima, certamente quella di riflettere sul
valore del volontariato e sull'importante apporto messo in campo
nelle diverse articolazioni della società valdostana; la seconda,
quella di agevolare, di favorire l'incontro fra i volontari e il
territorio, fra le associazioni della stessa comunità, il mondo del
volontariato e la rete dei servizi -
"fare rete"
, lo diciamo
spesso, mettere insieme le risorse, le competenze, anche la buona
volontà è particolarmente importante, oggi forse più di ieri,
soprattutto in questi momenti difficili e delicati: la società sta
cambiando, dovrà cambiare e in questa direzione l'apporto del
volontariato potrebbe essere un positivo collante in un tessuto
sociale che tende a smagliarsi come una vecchia maglia -; la terza,
quella di informare e coinvolgere la popolazione con un messaggio
molto semplice: l'attenzione al volontariato non solo ha un valore
etico, ma molte volte anche economico.
Attraverso gli eventi organizzati quest'anno, dai gruppi laici e
da gruppi parrocchiali, iniziative che hanno spaziato dalla musica
allo sport, dal sociale alla cultura, siamo riusciti a sviluppare i
buoni propositi che ci siamo dati? Organizzare un momento per
riflettere e allo stesso tempo per dimostrare con i risultati il
forte legame fra territorio e volontariato ci sembra un
appuntamento che si può costruire, un'occasione per "fare rete",
per mettere insieme o in comune esperienze che possono essere state
diverse e per dare conto attraverso i
mass media
del lavoro
fatto. Credo un'occasione utile anche per promuovere l'Anno Europeo
per l'invecchiamento attivo, come abbiamo scritto
nell'interpellanza, che significa la creazione di maggiori
opportunità per gli anziani di continuare ad impegnarsi, rimanendo
in buona salute più a lungo, e di contribuire al bene della società
in altri modi come il volontariato; questo è il senso
dell'interpellanza.
Al di là di questo piccolo suggerimento, voglio utilizzare il
tempo a disposizione per ribadire un concetto che mi è molto caro.
Davanti ad una crisi di sistema devastante come quella che stiamo
vivendo, che non è solo economica, ritengo che le istituzioni, i
servizi pubblici, il terzo settore, il volontariato debbano insieme
individuare alcuni obiettivi strategici fondamentali che riguardano
il benessere collettivo. Nel campo delle politiche sociali tali
obiettivi dovrebbero, a mio avviso, essere vincolati nel tempo,
determinando livelli essenziali da garantire comunque per tutti e
su tutto il territorio regionale. La loro realizzazione poi va
demandata ad un sistema complesso ed interconnesso, formato da
soggetti pubblici diversi e dal privato sociale, ma aperto anche
alla partecipazione delle imprese
profit
, che così
potrebbero realmente contribuire a svolgere una funzione di
responsabilità sociale. Credo che da soli nel futuro sarà sempre
più difficile mantenere gli attuali standard, quindi abbiamo
bisogno di una nuova sfera pubblica, per non consegnare, nel
prossimo futuro, ai nostri figli una regione che altrimenti, anche
se non vuole, dovrà segnare un arretramento dell'impegno sociale
delle istituzioni pubbliche, una deresponsabilizzazione collettiva.
Ritengo sia necessario pensarci: riflettere per una nuova sfera
pubblica costituita da attori diversi, dove però tutti quanti
concorrono a perseguire finalità collettive attraverso ovviamente
modalità condivise e trasparenti. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Per quanto riguarda
l'impegno che avevamo preso qualche mese fa, la Consulta regionale
del volontariato e dell'associazionismo di promozione sociale,
attraverso il suo gruppo tecnico, è stata indicata come cabina di
regia per la campagna dell'Anno Europeo del volontariato 2011. Nei
primi mesi dell'anno, come trampolino di lancio del tema, sono
stati organizzati dal Centro
Europe Direct Vallée d'Aoste
,
in collaborazione con la Direzione politiche sociali, due concorsi:
"
Disegna il logo dell'Anno Europeo 2011"
, rivolto agli
studenti delle scuole secondarie di primo grado e "
Cos'è per te
il volontariato. Un'immagine per la solidarietà"
rivolto agli
studenti delle classi IV
a
e V
a
delle scuole
secondarie di secondo grado e agli studenti dell'Università della
Valle d'Aosta. Partendo dalle giovani generazioni, si vuole dare
risalto all'importanza di avvicinare i giovani al mondo del
volontariato, in quanto la partecipazione degli stessi alle diverse
forme di attività volontarie, sia all'interno, sia all'esterno
dell'Unione europea, costituisce un mezzo efficace per sviluppare
la solidarietà, per promuovere la tolleranza fra i giovani e per
rafforzare la coesione sociale in Europa. In particolare, nel mese
di giugno l'Assessorato sanità di concerto con la Presidenza della
Regione e l'Assessorato al turismo, in collaborazione con il CSV,
la RAI e il patrocinio del Senato della Repubblica, ha organizzato
il Convegno "
Montagna e solidarietà: il ruolo del volontariato
nell'Europa in crisi"
. Altri importanti avvenimenti sono stati
organizzati - e sono stati richiamati dal collega Rigo - nel corso
dell'anno e in estate nelle varie comunità locali; avvenimenti che
ritengo di un valore molto importante, perché hanno ulteriormente
rafforzato la presenza sul nostro territorio del volontariato.
La decisione che ha assunto la consulta è stata quella di
riconoscere il Coordinamento di Solidarietà quale organismo
naturale per coordinare le numerose iniziative promosse, anche
autonomamente, da enti pubblici, da organizzazioni di volontariato
e dalle diverse espressioni della società civile su tutto il
territorio attraverso la stesura di un calendario comune. Da maggio
a dicembre, quindi, sono state previste oltre 20 manifestazioni di
piazza, raccolte di fondi, concerti, tornei sportivi, animazioni,
incontri di riflessioni eccetera; fra queste emerge anche la
cerimonia di consegna del premio "
Volontario dell'anno"
,
evento realizzato dal Consiglio regionale. Il calendario è stato
promosso attraverso una conferenza stampa, la divulgazione di un
volantino e la costruzione di un
blog
sul sito del CSV Valle
d'Aosta.
La riunione della Conferenza regionale del volontariato e
dell'associazionismo di promozione sociale è prevista per il 21
gennaio 2012, vi parteciperanno, oltre alle organizzazioni presenti
nel territorio regionale (iscritte e non iscritte al registro
regionale), il CSV, i rappresentanti degli enti locali, l'azienda
USL e i patronati. Tale incontro include all'ordine del giorno un
resoconto e una valutazione delle iniziative promosse in occasione
dell'Anno Europeo del volontariato e nel contempo lanci, anche
attraverso la presentazione di un pacchetto di proposte da
condividere con il volontariato, che questo Assessorato ha messo a
punto negli ultimi mesi, cioè considerare il 2012 come Anno Europeo
dell'invecchiamento attivo. Riteniamo quindi che questa Conferenza
regionale sia un momento importante per valutare quello che è stato
sottolineato dall'interpellanza, ossia quali sono stati i risultati
di tutte queste iniziative.
Più in generale la considerazione finale, non presente
nell'interpellanza, credo sia una considerazione forte e
importante, ossia il fatto di valutare la sostenibilità del nostro
welfare
e questo credo sia il ragionamento che stanno
facendo tutte le amministrazioni. Sicuramente in una regione come
la nostra, dove il pubblico ha sempre costituito la gran parte
della risorsa per quanto riguarda tutte le politiche sociali,
bisogna cominciare a ragionare su una sinergia con il terzo settore
più organica, naturalmente tenendo in considerazione l'importanza
che ha sempre assunto il volontariato nel nostro sistema di servizi
sociali sul territorio. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente. Mi fa piacere, Assessore,
che l'Assessorato e l'ANCI, se non ho capito male, stiano già
programmando quello che sarà il lavoro per il 2012 rispetto
all'Anno Europeo per l'invecchiamento attivo. Mi fa anche piacere
che la Conferenza regionale sul volontariato si sia già data un
obiettivo: quello di fare il punto, valutare tutte le iniziative
messe in campo dalle diverse espressioni, come giustamente le ha
chiamate lei, della società valdostana rispetto all'Anno del
volontariato, quindi una valutazione fra gli addetti ai lavori. Mi
sarebbe piaciuto anche che queste valutazioni, questi
approfondimenti, questo
report
finale e queste esperienze
fossero frutto anche di una valutazione esterna.
Il mondo del volontariato ha necessità di aprirsi sempre più, mi
va bene la conferenza, ma se dalla conferenza nascesse la voglia di
condividere con il territorio queste problematiche, secondo me, non
sarebbe male. Dare spazio e farci aiutare dalla stampa in questo
caso, perché delle attività di volontariato ne abbiamo bisogno
oggi, ma ne avremo sempre più bisogno in situazioni particolarmente
complicate e difficili dove l'Amministrazione regionale, o
l'Azienda USL, o anche le Comunità montane troveranno sempre più
difficoltà ad intervenire. Grazie.
