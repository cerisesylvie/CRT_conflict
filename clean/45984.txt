Classificazione
ASSISTENZA SANITARIA E OSPEDALIERA



Oggetto del Consiglio n. 2550 del 7 giugno 2023 - Resoconto
OGGETTO N. 2550/XVI - Interrogazione: "Informazioni relative
alle prestazioni odontoiatriche erogate dall'Azienda USL della
Valle d'Aosta".
Bertin (Presidente) -
Punto n. 20. Risponde l'assessore
Marzi.
Marzi (SA) -
Ai Valdostani che presentano condizioni di
vulnerabilità non è richiesta alcuna compartecipazione alla spesa
per le prestazioni odontoiatriche che a livello regionale devono
essere garantite dal servizio sanitario regionale, come
disciplinato dalla DGR 268/2018.
Tale deliberazione, nel recepire le disposizioni dettate in
materia di LEA, cioè dei livelli essenziali di assistenza di cui al
Dpcm del 12 gennaio 2017, ha definito le condizioni di erogabilità
e la modalità di accesso alle prestazioni. In particolare la
suddetta DGR ha definito le condizioni di vulnerabilità sociale per
i soggetti residenti in Valle d'Aosta, cioè un Isee inferiore ai 10
mila euro e le condizioni di vulnerabilità sanitaria, patologie,
malattie o condizioni cliniche, quelle che vengono definite le
condizioni di vulnerabilità socio-sanitaria, cioè il possesso di
specifici codici di esenzione attestanti la condizione d'Invalidità
con Isee compreso tra 10 mila e 25 mila euro.
Riguardo alle riabilitazioni protesiche eseguite nel 2022,
l'Azienda USL ha informato che sono state eseguite le seguenti
prestazioni: 24 corone in ceramica, 20 corone in resina, 6 protesi
fisse, 37 protesi totali rimovibili, 46 protesi parziali
rimovibili, 124 ribasature e riparazioni di protesi rimovibili.
Quest'attività ha avuto inizio nell'ottobre del 2018 dando
seguito alle disposizioni della richiamata DGR 268/2018 e dopo la
definizione delle convenzioni con i laboratori naturalmente
odontotecnici. In quell'anno vennero realizzate 9 protesi totali, 4
protesi parziali, 11 ribasature e riparazioni di protesi
rimovibili.
Nell'anno 2019 l'attività aumenta, 47 corone in ceramica, 138
protesi totali, 46 protesi parziali, 59 ribasature e riparazioni di
protesi rimovibili.
Nel 2020, a causa della chiusura forzata, l'attività
odontoiatrica è stata ridotta a un intarsio, 24 corone in ceramica,
16 corone in resina, 27 protesi totali, 37 protesi parziali e 5
ribasature e riparazioni di protesi.
Nel 2021 l'attività riprende regolarmente con i seguenti dati:
36 corone, 2 perni moncone, 39 corone in resina, 1 protesi fissa,
24 protesi totali, 42 protesi parziali e 49 ribasature.
Ho voluto fornire i dati degli anni precedenti allo scopo di
dimostrare il trend positivo dell'attività da quando la stessa è
stata avviata.
Ad ulteriore conferma, si riportano anche i dati nei primi mesi
di attività dell'anno 2023: 30 corone in ceramica, 19 corone in
resina, 1 perno moncone, 10 protesi totali rimovibili, 10 protesi
parziali, 1 placca a svincolo, 3 splintaggi paradontali, 50
ribasature di protesi.
Trattandosi di attività previste nei LEA, le azioni a livello
informativo intraprese sono ricomprese nelle attività comunicative
dell'Azienda USL dirette agli assistiti circa le prestazioni dovute
dal Servizio sanitario regionale.
L'Azienda USL ha altresì evidenziato che le procedure di
prescrizione di visita da parte del medico di assistenza primaria e
i relativi percorsi da intraprendere sono indicati all'utente a
partire dallo specialista odontoiatra.
Presidente -
Per replica, il consigliere Marquis.
Marquis (FI) -
Grazie, Assessore, per i numeri che ci ha
snocciolato. Noi abbiamo chiesto i dati 2022, lei è partito dal
2019 e abbiamo apprezzato comunque quello che ci ha detto.
In realtà noi abbiamo presentato quest'interrogazione perché c'è
un crescente bisogno di accesso alle prestazioni odontoiatriche da
parte di tante persone in Valle d'Aosta che non hanno delle grosse
disponibilità finanziarie a disposizione, pertanto è questa una
misura di attenzione che crediamo vada potenziata, che vada diffusa
anche a livello informativo, perché non tutti sanno che possono
accedere a queste misure.
I numeri che lei ci ha dato rispetto all'esigenza vanno da soli
che sono molto bassi; se noi andassimo a vedere i numeri che lei ci
ha dato in un anno, sono le prestazioni che fa un dentista da solo
in Valle d'Aosta, e ce ne sono più di uno di dentisti.
C'è tanta gente sul nostro territorio che ha delle
difficoltà.
Un'altra considerazione che mi viene da fare è questa: lei ha
parlato della delibera che disciplina la vulnerabilità con 10 mila,
anche questo non va bene, nel senso che la delibera per le
prestazioni odontoiatriche dice: "La vulnerabilità è 10 mila", per
gli affitti è 12.500, magari per la scuola è 7.800, ma la
vulnerabilità è una cosa sola, quindi dobbiamo anche cercare di
armonizzare tutte le misure dell'Amministrazione regionale con gli
stessi indicatori, perché non è possibile che ci siano delle
differenziazioni di questo livello.
Poi senza entrare nel merito, riteniamo che questo tipo di
prestazioni servano anche a livello di prevenzione per altre
situazioni che possono presentarsi più gravi qualora non si
interviene in questo settore che poi fa sempre capo alla sanità
pubblica, con dei costi che magari diventano molto più alti
rispetto a quelli che si debbono sostenere se si fanno e si mettono
in atto degli interventi di questa natura, di prevenzione.
Quindi riteniamo che questo settore, Assessore, debba avere
un'adeguata attenzione, che vada potenziato sia a livello di
offerta da parte del reparto che se ne occupa, sia a livello di
informazione, perché le assicuro che sul territorio le persone che
versano in situazioni di difficoltà non sono neanche al corrente
del fatto che esista questa possibilità per affrontare le
problematiche che sta vivendo.
Pertanto la ringraziamo per i dati che ci ha offerto, presteremo
sempre attenzione a quest'argomento e probabilmente porteremo delle
altre iniziative.
