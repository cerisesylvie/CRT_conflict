Classificazione
TRASPORTI E VIABILITÀ
Trasporti



Oggetto del Consiglio n. 1720 del 12 gennaio 2006 - Resoconto
OGGETTO N. 1720/XII - Impegno a definire entro il mese di giugno
2006 la data di inaugurazione della tramvia Pila/Cogne. (Ritiro di
mozione)
Mozione
Rilevato che i tutti lavori edili ed impiantistici
concernenti la tramvia Cogne-Pila sono conclusi;
Appreso che le carrozze per la tranvia sono già state
consegnate e che, fra gennaio e marzo 2006, saranno consegnati i
tre locomotori;
Rilevato che, a oltre 25 anni di distanza dalla delibera
della Giunta regionale n. 2591 del 23 maggio 1980, che affidò il
primo incarico di progettazione per la trasformazione della
ferrovia mineraria al fine del trasporto di persone, occorre infine
far partire la tramvia;
Evidenziato che è possibile ed opportuno aprire al trasporto
pubblico la tramvia all'inizio della stagione turistica estiva del
2006;
il Consiglio regionale
Impegna
la Giunta regionale e l'Assessore competente:
- a definire, entro il mese di giugno 2006, la data di
inaugurazione della tramvia Pila-Cogne;
- a predisporre, direttamente o tramite la società di
gestione, una campagna pubblicitaria sull'offerta della nuova
tramvia, secondo un Piano da illustrare, entro quattro mesi, alla
competente Commissione consiliare.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Questa mozione, Signor Presidente, è se
vogliamo una piccola risposta a quello che diceva prima, perché, se
lei dicendo che ci sono quelli del "no" si voleva rivolgere a
noi...
(interruzione del Presidente della Regione, fuori
microfono)
... io non mi sento in colpa per questa opera, nel senso che
siamo per la realizzazione di certe opere, siamo per fare
determinati investimenti e siamo contrari ad altri, facciamo delle
scelte. Siamo contrari alla proposta di ampliamento all'Ospedale
perché siamo a favore di un ospedale nuovo, siamo contrari a certe
scelte tipo quelle contenute nel piano che ci è stato presentato
ieri, che sono indeterminate, siamo contrari alla "strado-mania" e
siamo a favore del potenziamento del servizio ferroviario...
(nuova interruzione del Presidente della Regione, fuori
microfono)
... certamente, a velocità adeguata rispetto alla vallata
alpina.
Si tratta di modelli di sviluppo che abbiamo in menti diverse,
ad esempio tale intervento sulla tramvia Pila-Cogne è importante
per la realtà valdostana, per questo più volte siamo tornati su
questo tema e chiediamo che si arrivi ad una conclusione, perché è
molto più importante concludere un'opera che programmare opere che
fra 20 anni non saranno ancora realizzate. Pensiamo che bisogna
essere concreti nel modo di fare le cose. Qui ci troviamo di fronte
a una tramvia che è stata ideata 25 anni fa, ricordiamo che la
prima deliberazione fu del 23 maggio 1980 e che adesso è ora di
aprire al funzionamento pubblico. Le opere sono state completate,
le carrozze sono a Cogne, i locomotori in base al contratto firmato
nel mese di giugno scorso... il primo locomotore dovrebbe essere
consegnato a gennaio e i prossimi nei prossimi 2 mesi, quindi c'è
tutto per mettere in funzione questa tramvia. Chiediamo di fissare
una data per l'inaugurazione entro il mese di giugno prossimo,
perché pensiamo che con la stagione turistica prossima a Cogne
questo servizio dovrebbe funzionare, pensiamo sia un servizio che
possa essere utile anche dal punto di vista turistico. Il fatto di
andare a fissare una data in cui si parte è anche utile rispetto
all'accelerazione di determinate decisioni, al superamento di certe
inerzie che ci possono essere. Si sa, ci si pone un obiettivo e si
cerca di raggiungerlo, per questo abbiamo presentato fin dal mese
di novembre tale mozione, che poi è slittata; chiediamo che si
fissi una data certa per l'apertura di questa attività, riteniamo
che la data migliore sia giugno in modo da utilizzare la stagione
estiva, chiediamo anche che sia predisposta un'adeguata campagna
pubblicitaria, perché si tratta di un servizio che va fatto
conoscere ai turisti, alla Valle d'Aosta, al maggior numero di
persone, quindi di andare in Commissione, illustrare questo piano
di cui fra l'altro avevamo parlato in una serie di interrogazioni
poste anche un anno fa. Non vediamo però un dinamismo reale intorno
a questo obiettivo, per cui con tale mozione vorremmo stimolare la
Giunta e chiedere delle garanzie, in modo che finalmente questa
opera possa entrare in funzione e svolgere un servizio in Valle
d'Aosta.
Presidente - Dichiaro aperta la discussione generale.
La parola all'Assessore al turismo, sport, commercio e
trasporti, Pastoret.
Pastoret (UV) - In modo inconsueto, se volete, vorrei
ringraziare il collega Riccarand per questa iniziativa, che è piena
di buona volontà e che va al di là delle risposte che forse sarò in
grado di dare, ma lo dico in senso buono perché, quando il
Consigliere Riccarand citava la deliberazione del 1980, ho pensato
che lui con questo treno senza vederlo in funzione è diventato
"maggiorenne", perché ha smesso di far parte della Giunta del 1998,
noi diventeremo ottuagenari se continueremo così! È un problema che
sta a cuore a tutti e fissare una data sarebbe utile, se non fosse
che vi sono alcune condizioni che vanno chiarite. Sono chiarimenti
che vorrei approfittare ora per fornire, perché, rispetto a questa
questione, abbiamo due cose che non ci consentono di fissare una
data: una di queste sta nelle nostre "mani" e concerne la consegna
degli ultimi materiali necessari, l'altra sta per quanto riguarda
gli aspetti formali nel collaudo che il Ministero dovrà effettuare.
Dice nella mozione il collega Riccarand che tutti i lavori edili ed
impiantistici concernenti la tramvia Cogne-Pila sono conclusi, ed è
vero; le carrozze sono già state consegnate, ed è vero; che sarebbe
opportuno aprire al trasporto pubblico la tramvia all'inizio della
stagione estiva ciò pure è vero ed è auspicato; abbiamo un problema
con i locomotori, questa è una cosa di cui avevo già parlato
qui.
La questione è la seguente: dopo il commissariamento della
"Costaferroviaria" è stata affidata la fornitura dei locomotori
alla "Costarail", questi locomotori previsti in fase progettuale e
da piazzare è previsto che siano forniti di batterie al piombo e
che abbiano una necessaria officina di servizio per poterli fare
operare e per permetterne soprattutto la ricarica alla
movimentazione. La ricarica si libera su idrogeno e su ogni
locomotore vanno montati dei pacchi da 9 tonnellate ognuno. Si
capisce che questa è un'operazione complessa, difficile. La stessa
"Costarail" nel mese di luglio ha proposto di sostituire queste
batterie al piombo con altre più leggere, senza problemi di
ricarica e movimentazione. La risposta era stata positiva, a
condizione che fosse fornita da questa ditta svizzera che produceva
tali batterie, la documentazione tecnica integrativa che garantisse
che queste possono essere, essendo prodotte in un Paese non CE,
marchiate "CE" per essere utilizzate da noi. Oltre ai ritardi di
risposta da parte del costruttore, ci è stato fatto sapere che i
tempi di realizzazione di tale tipo di batterie sarebbero di almeno
6 mesi, ciò che ci porterebbe a dei limiti di tempo non
accettabili. Nel frattempo "Costarail" ha recensito una nuova
possibilità di reperimento di tali batterie sul mercato italiano,
c'è una ditta che le produce e sarebbero secondo loro necessari non
più di 3 mesi per dotarsi di questi pacchi di batterie. Avevo
chiesto al collega Riccarand di ritirare questa mozione nell'ultimo
Consiglio del 2005, perché pensavo durante tale periodo di mettere
a punto un incontro con i Responsabili di "Costarail"; un incontro
che abbiamo messo a punto però solo per domani, quindi domani avrò
i tempi e le spiegazioni necessarie e complessive rispetto a questo
intervento; per cui, senza entrare adesso nel merito delle
questioni, in questo momento avrei difficoltà ad impegnarmi a fare
una cosa la cui esecuzione non dipende da me. Chiederei al collega
Riccarand di ritirare questa mozione impegnandomi nel giro di 30
giorni a venire nella Commissione competente ad illustrare il tutto
e a portare una documentazione dettagliata che consenta ai
Commissari di avere una cognizione di causa maggiore rispetto a
tutto questo. Nel frattempo aggiungo che stiamo concludendo con la
società "Pila" l'accordo per la gestione, quindi in questo tempo
che chiedo di avere a disposizione per venire in Commissione
dovremmo aver concluso anche tale atto, per cui potrei dare delle
informazioni più utili se l'obiettivo che condivido con il collega
Riccarand è quello di definire al più presto un termine di apertura
della tramvia.
Presidente - La parola al Consigliere Riccarand.
Riccarand (Arc-VA) - Accettiamo di ritirare la mozione sulla
base di questo impegno dell'Assessore di venire entro 30 giorni in
Commissione ad illustrare la possibilità di fissare a giugno
l'inaugurazione di tale impianto tranviario e ovviamente anche di
illustrare questo piano pubblicitario di informazione su tale
servizio, che si aprirà fra poco speriamo in Valle.
Presidente - La mozione è ritirata sulla base degli impegni
assunti dall'Assessore.
Il Consiglio prende atto.
