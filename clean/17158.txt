Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 504 del 24 marzo 1999 - Resoconto
SÉANCE DU 24 MARS 1999 (APRÈS-MIDI)
OGGETTO N. 504/XI Variazioni di posti letto, nell'Ospedale
regionale, determinate dalle ristrutturazioni. (Interpellanza)
Interpellanza Presa conoscenza della lettera aperta sottoscritta
da oltre 50 medici ospedalieri, i quali esprimono allarme per
l'insufficienza di posti letto nell'Ospedale regionale e
preoccupazione per la diminuzione degli stessi a seguito di ogni
ristrutturazione;
i sottoscritti Consiglieri regionali
Interpellano
l'Assessore alla Sanità per sapere:
1) quali variazioni di posti letto, nei singoli reparti e
complessivamente, determinano le ristrutturazioni in corso e quelle
in previsione;
2) quali rimedi l'A.S.L. intende adottare per superare tale
carenza;
3) quale giudizio esprime relativamente alla situazione.
F.to: Frassy - Tibaldi
Président La parole au Conseiller Frassy.
Frassy (FI) Nell'illustrare quest'interpellanza sicuramente ho
qualche difficoltà in quanto illustro una serie di domande sulle
quali l'Assessore in parte ha già dato delle risposte, nel senso
che ha dato delle risposte questa mattina in riferimento al punto
16 dove, parlando di edilizia sanitaria, si è riusciti anche ad
entrare nel merito dell'interpellanza che dovrei testé illustrare
perciò mi limiterò a fare innanzitutto delle considerazioni su
quanto è stato detto questa mattina dall'Assessore e soprattutto ad
esprimere anche delle perplessità sulle valutazioni fatte questa
mattina e, direi di più, delle preoccupazioni.
Il problema della carenza presunta di posti letto non è tanto
una preoccupazione del Consigliere di opposizione Frassy o di altri
consiglieri di opposizione come può essere accaduto questa mattina,
ma ritengo che sia una situazione che viene denunciata da chi opera
all'interno della sanità tant'è che nelle premesse di
quest'interpellanza si fa riferimento ad una petizione, ad una
lettera aperta sottoscritta da oltre 50 medici ospedalieri, i quali
hanno informato l'opinione pubblica di tutta una serie di
situazioni di disagio nelle quali vengono a trovarsi
nell'affrontare quotidianamente quella che è la loro attività
medica.
Detto questo, vorrei brevemente richiamare un altro dato tratto
da una norma di legge: quello del 5,5 per mille di posti letto; in
base a questa prima considerazione di tipo numerico-matematico, mi
sembra difficile sostenere che i presidi ospedalieri di questa
Regione abbiano la capienza necessaria prevista dalle vigenti
norme.
Facendo questa premessa, devo dire che sono perplesso dalle
considerazioni che l'Assessore questa mattina ha fatto, perché?
Perché se è vero che ci sono dei precetti normativi che impongono
dei parametri, se è vero che ci sono delle preoccupazioni a livello
tecnico, quelle degli operatori della sanità, diventa difficile
capire quali valutazioni possano suggerire all'Assessore di
disconoscere in aula questa mattina e immagino anche questo
pomeriggio, la carenza di posti letto all'Ospedale regionale. Anche
perché, attenzione, i 50 medici non sono i 50 discoli che hanno
deciso di gettare lo scompiglio all'interno dell'ospedale, ma nella
premessa alla loro lettera aperta fanno riferimento agli inviti che
puntualmente e sistematicamente la Direzione sanitaria
dell'ospedale rivolge ai diversi primari, invitandoli ad attuare
tutta una procedura di dismissioni anticipate e di ricoveri
ritardati che influisce poi sulla funzionalità e sulle aspettative
dei cittadini che necessitano di interventi programmati.
Se è vero che ci sono tutte queste situazioni a monte, ci
piacerebbe capire, e difatti questo è il punto 3 che noi
evidenziamo nell'interpellanza, su cosa venga fondato il giudizio o
meglio la convinzione dell'Assessore che queste carenze non ci
siano.
E vorrei anche sapere se l'Assessore smentisce o ritiene
comunque insignificante il dato che è stato diffuso dai settimanali
di questi giorni: Ortopedia e Traumatologia, a seguito di quella
che è la ristrutturazione in corso, da 44 posti letto scende a 32.
Non mi sembra che siano dati sui quali si possa dire, come stamani
è stato detto, che non c'è carenza da un punto di vista globale.
Ammesso che ciò sia vero, è altrettanto vero che i reparti o hanno
una sinergia particolare o altrimenti non possono comunque lavorare
su quella che è la soglia del tutto esaurito tipo Grand Hôtel. La
struttura ospedaliera deve sicuramente avere una sua elasticità,
che gli consenta anche di affrontare le emergenze che si possono
verificare.
Ritengo di non dover aggiungere molto altro, vorrei però capire
effettivamente che tipo di valutazione sta alla base delle
considerazioni che l'Assessore in maniera ostinata continua a fare
ad alta voce sostenendo che va tutto bene.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) A volte do per scontato purtroppo che alcuni
concetti che vengono ribaditi spesso in quest'aula e fuori siano
chiari, ma me ne scuso, non è così. Non do per scontato che tutto
va bene, "Madama la Marchesa". Ho dato per scontato che,
limitatamente ai posti letto per acuti, il numero dei posti letto
presso i presidi ospedalieri di Aosta è sufficiente dicendo
contestualmente che bisogna trovare una soluzione per i post-acuti
ed è un impegno che mi sono preso ultimamente per avanzare delle
proposte in questo senso. Il 5,5 per mille è distinto nel 4,5 per
acuti e nello 0,5 per riabilitazione e lo 0,5 per lungodegenza.
Dobbiamo lavorare in quell'ambito dell'1 per mille precisando
però che questo 5,5 per mille (di cui l'1 per mille) non è più un
parametro standard definito dalla legge dello Stato perché l'ultima
legge finanziaria e il piano sanitario nazionale non contemplano
più questi parametri di calcolo perché vanno a ridiscutere nella
loro globalità la necessità di posti letto secondo la logica che
citavo questa mattina.
Vorrei darvi lettura brevemente di un commento ad un articolo
pubblicato ultimamente su un quotidiano che spiega molto bene il
cambiamento di filosofia perché è opportuno anche parlare di queste
cose.
La risposta che do adesso serve anche in parte per il punto 21
all'ordine del giorno. "Nel caso del finanziamento
mutualistico…" - dice il Dott. Piero
Micossi che è uno specialista del settore -
"… gli ospedali tendevano a raggiungere
la massima occupazione possibile dei letti di degenza e a
mantenerli occupati il più a lungo possibile. Questo incontrava il
consenso dei professionisti medici e degli infermieri perché
comportava una minore quantità di impegno professionale
giornaliero, un minor numero di cartelle da compilare, di letti da
fare e da disfare, di esami clinici da eseguire, eccetera. Inoltre
aveva il vantaggio di generare lunghe liste di attesa che andavano
ad alimentare la professione medica privata. Le mutue reagivano a
questo comportamento con visite periodiche negli ospedali,
revisioni delle cartelle cliniche, declassamento o riduzione del
numero di giornate di degenza riconosciute o addirittura la
dimissione immediata degli ammalati.
Con il passaggio al Servizio sanitario nazionale e al
finanziamento a bilancio, dopo il 1978, paradossalmente la
situazione è peggiorata perché questi comportamenti si sono
aggravati dato che le amministrazioni pubbliche non hanno saputo
attivare un sistema di governo capace di scoraggiarli. L'interesse
politico in quegli anni era di aumentare il più possibile il numero
di nuovi ospedali e il numero di dipendenti per cui l'esistenza di
ospedali inefficienti e completamente saturi ha fornito un buon
alibi per l'espansione della rete ospedaliera. Il sistema di
finanziamento basato sulla retta di degenza, sul pagamento a
bilancio rispettivamente per il circuito privato e il circuito
pubblico hanno fatto sì che i letti disponibili per le liste di
attesa fossero ancora meno di prima e che il sistema crescesse
enormemente in spese e impiego di risorse umane e tecnologiche
senza che fosse possibile misurare la quantità e il numero delle
prestazioni erogate.
Questo ha portato un incremento annuale medio della spesa
sanitaria di circa il 10 percento, largamente eccedente il PIL,
fino alla crisi finanziaria dello Stato italiano del settembre 1992
quando il Governo Amato decise di abbandonare quel sistema di
finanziamento per introdurne uno di più provata efficienza.
La scelta del pagamento di ricoveri ospedalieri basata sui
DRG…" di cui ho parlato stamattina
"… è stata fatta in analogia a quanto
accaduto in tutti i Paesi industrializzati pur essendo noto che
anche questo sistema non è perfetto.
Il sistema di finanziamento di DRG…"
DRG significa raggruppamento omogeneo di diagnosi
"… si basa su una classificazione
ottenuta statisticamente delle risorse umane, strutturali e
tecnologiche necessarie ad erogare una prestazione clinica. Esso
non riconosce le singole diagnosi cliniche, ma raggruppamenti DS
che hanno o dovrebbero avere in comune l'uguale intensità di
assorbimento di risorse.
L'effetto atteso dell'introduzione di questo sistema di
finanziamento è quello di incoraggiare gli operatori ad effettuare
un maggior numero di prestazioni senza aumentarne
contemporaneamente i costi generando dunque efficienza, ma non
essendo in grado di per sé di garantire il risultato delle
prestazioni stesse cioè l'efficacia clinica dei trattamenti.
L'introduzione della remunerazione basata sui DRG ha prodotto un
primo e immediato risultato cioè di fotografare e classificare il
numero di prestazioni erogate da tutti gli ospedali pubblici e
privati. Tutti gli ospedali che ricevevano in precedenza rette di
degenza, finanziamenti a bilancio elevati e trattavano casistiche
cliniche di bassa complessità oppure operavano a basso livello di
efficienza, si sono improvvisamente trovati in deficit di
bilancio…" Tralascio altre parti.
"… In Italia l'introduzione del
finanziamento DRG ha prodotto gli effetti desiderati riducendo le
liste di attesa, aumentando l'efficienza operativa degli ospedali
pubblici e privati, aumentando globalmente il numero di prestazioni
erogate, riducendo la durata media dei ricoveri, ma non ha potuto
dispiegare completamente i suoi effetti perché non è stato
politicamente perseguibile il ridimensionamento della rete degli
ospedali per mille motivi: contestazioni da parte delle
amministrazioni locali e quant'altro.
Questo significa che abbiamo oggi molti ospedali dissestati dal
punto di vista dei bilanci e che molti di essi, pubblici e privati,
hanno cercato di porre riparo a ciò mediante un aumento molto
marcato della quantità di prestazioni erogate. In qualche caso
questo può avere generato dei comportamenti dolosi, eccetera,
costituiti sostanzialmente da prestazioni non
eseguite…" e qui fa riferimento a tutto
il settore privato.
È invece materia contrattuale di contenzioso amministrativo
tutto ciò che attiene le modalità di erogazione delle prestazioni.
Il nuovo sistema di finanziamento richiede cioè che
l'Amministrazione pubblica ne definisca i contorni e le regole,
cosa che ha potuto fare per ora in modo ancora incompleto
trattandosi di un meccanismo molto complesso. Sarebbe erroneo a
questo proposito cercare scorciatoie, cioè immaginare che esistono
già nuove regole professionali ed etiche e che tutti gli operatori
dovrebbero già essersi adeguati ad esse.
Non è così, anche perché i cittadini hanno abitudini cui non
sono disposti a rinunciare e rispetto alle quali anche i medici di
base, di fronte a richieste di eliminare certe categorie di
ricovero o di non consentire più l'accesso a certe prestazioni
ospedaliere, sono in grande difficoltà nel rapporto di fiducia con
il proprio paziente…" Aumentano le
disdette da parte dei cittadini nei confronti dei medici di
Medicina generale anche per questi motivi e paradossalmente
aumentano nei confronti di medici più seri, più ortodossi, quelli
che ritengono di svolgere a casa loro, a domicilio, in ambulatorio,
prestazioni che altri invece delegano all'ospedale.
Conclude l'articolista dicendo che:
"… È dunque necessario non solo
distinguere con chiarezza ciò che è materia di contenzioso e di
governo dell'Amministrazione pubblica da ciò che invece va affidato
alla Magistratura penale, ma anche essere consapevole che
l'introduzione di processi di razionamento dei servizi produce
effetti sociali che vanno compresi e guidati ad evitare di produrre
insieme al razionamento un aumento della tensione sociale."
Questa è una piccola cronistoria di ciò che è successo
dall'epoca delle mutue dove le mutue acquistavano dei servizi dagli
ospedali e, nel momento in cui il sistema sfaldava, controllavano e
riducevano l'erogazione dei servizi che è il sistema ancora attuato
in Francia per intenderci, al sistema della riforma sanitaria del
1978 e al sistema dei DRG; tre fasi che, soprattutto le ultime due,
il sistema pubblico non è ancora riuscito a governare.
È per questo motivo che non solo l'Assessore Vicquéry, ma tutti
gli Assessori alla sanità - se vedete ultimamente le discussioni e
le polemiche che si sono scatenate nel Consiglio regionale del
Piemonte su una proposta dell'Assessore D'Ambrosio di chiudere
alcuni servizi ospedalieri - tutti gli Assessori sostengono la tesi
che bisogna ragionare in quei termini, nei termini non solo di
efficienza, cioè il numero delle prestazioni, ma in termini di
efficacia e non solo, ma anche e soprattutto in termini di gestione
dei posti letto.
Il discorso è complesso per questo riconfermo quanto ho detto
stamani, cioè che le argomentazioni poste dai firmatari di quel
documento sono argomentazioni valide che vanno discusse assieme
perché assieme si può uscire da quest'impasse di ricoveri impropri,
impasse di ricoveri impropri che spesso non è responsabilità dei
medici ospedalieri che sono destinatari di questi ricoveri impropri
così come spesso non è di responsabilità dei medici di Medicina
generale che hanno dei grossi problemi a far capire al loro
paziente che possono essere curati a domicilio piuttosto che essere
ricoverati. È responsabilità del sistema nuovo perché il metodo dei
DRG, il metodo del calcolo del pagamento prestazioni e di
conseguenza della determinazione dei budget a livello di ogni
singola unità operativa genera questo sistema che in questa fase è
ancora un sistema parossistico perché tutti i medici tendono ad
aumentare le prestazioni per aumentare il loro budget e per avere
una ripartizione interna maggiore.
Queste in estrema sintesi le problematiche che stiamo
affrontando e che sono uno dei temi più caldi e delicati in questo
periodo. Per quanto riguarda poi nello specifico le domande che
sono state poste dal Consigliere Frassy, posso riconfermare che non
è il numero dei posti letto ridotti che crea questo sconquasso, è
il sistema di cui parlavo prima perché il numero dei letti ridotti
è di 8 in malattie infettive e 3 stanze nel reparto di
Traumatologia che verranno riaperte fra pochissimo per cui non si
può addebitare a questi 10-12 letti una problematica così
complessa.
Piuttosto rispetto ai rimedi che l'USL vuole adottare, l'USL sta
programmando di spostare la Gastroenterologia nel locale del
Beauregard per dare la possibilità di lavorare su tutta l'area
nord-est e ovviamente la Direzione dei lavori di volta in volta
vedrà quali tipi di interventi fare come è stato fatto nel primo
lotto di interventi.
Sul giudizio che posso esprimere sulla situazione, ripeto, è un
giudizio di attenzione, è un giudizio di condivisione delle scelte
perché scelte di questo tipo sull'aspetto programmatorio e
gestionale della struttura ospedaliera, che va ben al di là del
problema del numero dei posti letto, sono scelte complesse che
vanno condivise con tutte le parti sociali.
Président La parole au Conseiller Frassy.
Frassy (FI) Replicando con una battuta si potrebbe dire che la
risposta dell'Assessore è sicuramente innovativa, quanto meno nella
forma, perché stamattina si parlava di quello che era il peso
dell'informazione e la risposta dell'Assessore si è incentrata
sulla lettura di un giornale.
Io potrei prendere un altro giornale e leggere quanto un
Primario dell'Ospedale di Aosta afferma e non un teorico che sarà
sicuramente illustre, ma che teorizzava sui massimi sistemi. "La
carenza di posti letto…" afferma il
Dott. Teresio Enria, Primario dell'unità operativa di Urologia
"… non è una novità, ma lo stato di
cose è via via peggiorato e la realtà è sotto gli occhi di tutti. È
indispensabile perciò ingegnarsi alla ricerca di una
soluzione…", e via proseguendo.
Non voglio incentrare la replica sulle dichiarazioni rilasciate
al settimanale "Il Corsivo" da un Primario dell'Ospedale regionale
perciò, uscendo per un attimo da quella che è stata la battuta
iniziale di questa replica, io penso che comunque un dato
importante sia emerso dalla replica dell'Assessore; lui stesso ha
riconosciuto un certo sconquasso perché questo è il termine che mi
sembra di aver percepito nella sua replica in riferimento alle
problematiche da lui definite complesse. Ciò però, se per certi
versi porta alla conclusione che comunque il problema nell'Ospedale
regionale di Aosta esiste, non può ritenersi completamente
soddisfacente.
La riflessione che l'Assessore svolge esaspera il concetto che
molte volte i ricoveri sono inutili e che di conseguenza i medici
di famiglia farebbero meglio ad andare a visitare i propri
assistiti a domicilio anziché scaricarli sulla struttura
pubblica.
Potrà anche accadere che ci sia questa disfunzione, che peraltro
sarà una disfunzione, Assessore, penso fisiologica, non penso che
sia una situazione particolare della Valle d'Aosta perciò questo
dato che lei cita sarà un dato, ma che è un dato comune ad altre
realtà.
La cosa però che non si riesce a capire è che nella lettera si
parla del limite di queste dismissioni accelerate - forse
dismissioni è un brutto termine - e si parla anche delle difficoltà
e dei disagi che si stanno creando a quei pazienti che hanno
prenotato da tempo e da tempo sono in attesa di intervento perché
fra il problema carenze di organico, sale operatorie, operative in
una misura che fino a qualche settimana fa era al 50 percento,
carenze di posti letto, si sta creando a livello regionale una
situazione non più di servizio, ma di disservizio perlomeno sulla
programmazione degli interventi. Otto interventi per fortuna sono
programmabili e non sono dettati da quelle urgenze non previste e
non prevedibili.
Allora l'Assessore dice: "La problematica è complessa",
finalmente si può parlare di problematica complessa. Noi
auspichiamo che però si trovi la soluzione alla problematica
complessa, perché se è vero che si è scelta la soluzione - da noi
non condivisa - tampone di andare ad appoggiare su équipes
itineranti le carenze di organico a livello ospedaliero con le
convenzioni di cui abbiamo parlato nelle settimane scorse, non so
se ci possa essere una situazione tampone anche per la gestione dei
posti letto. Però sicuramente per il problema della carenza dei
posti letto, dice l'Assessore, sul 4,5 per mille perché l'1 per
mille potrebbe essere gestito in maniera diversa, sta di fatto che
al momento attuale questa maniera diversa non ha trovato
concretizzazione.
Allora noi seguiremo l'evolversi di questa problematica
complessa, così come l'ha definita l'Assessore, per capire che tipo
di soluzioni nel medio-breve l'assessorato di intesa con l'Azienda
sanitaria intenderà adottare.
Solo una preoccupazione, Assessore; ho sentito parlare qui di
Direzione lavori, non vorrei che la Valle d'Aosta vivesse un caso
paradossale per cui la Direzione sanitaria è condivisa con le
problematiche della Direzione lavori, nel senso che l'Ospedale
regionale ormai è un cantiere edile a cielo aperto da più lustri e
mi sembra di capire che gran parte dei problemi della salute dei
nostri concittadini debba passare attraverso l'intermediazione di
quelle che sono le esigenze della Direzione lavori.
Mi auguro che la Direzione sanitaria riprenda in mano la
gestione dell'aspetto salute e che quanto prima l'Assessore ci
possa dare delle notizie concrete su quello che ha fatto e su
quello che pensa di fare.
