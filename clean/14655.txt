Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 1073 del 21 dicembre 1994 - Resoconto
SEDUTA ANTIMERIDIANA DEL 21 DICEMBRE 1994
OGGETTO N. 1073/X Modalità seguite per il conferimento di
incarichi professionali da parte dell'Amministrazione regionale in
materia di percorsi turistici. (Interrogazione)
Interrogazione Vista la delibera n. 7747 del 30 settembre 1994
in cui si affida ai dottori Liliana Trèves della Coop. "R.E.P. -
ricerche e progetti", Mario Burgay della "Gamma International",
Paolo Rigamonti, Franco Pagano, Roberta Bordon della "Valbeni" e
all'Arch. Luigi Bochet incarichi in materia di percorsi
turistici;
Considerato che la materia in questione riveste grande
importanza turistica nonché ambientale per la Valle d'Aosta;
Preso atto dei compensi stabiliti per ciascuno dei suddetti
esperti in materia, alcuni dei quali provenienti fuori Valle e
pertanto conoscitori superficiali della realtà valdostana;
il sottoscritto Consigliere regionale
Interroga
la Giunta regionale e l'Assessore competente per conoscere:
1) in base a quali criteri di professionalità e a quali norme di
finanziamento sono stati stabiliti i compensi per gli esperti in
questione;
2) se tali compensi sono stati applicati in base alle tariffe di
albi professionali e se sì di quali albi;
3) se a tutt'oggi esiste la possibilità di verificare
l'eventuale lavoro svolto dagli esperti in base agli incarichi a
loro affidati e se sì, su quale pubblicazione o studio.
F.to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Con riferimento all'interrogazione, circa la
richiesta di delucidazioni sugli incarichi per l'elaborazione dello
studio di fattibilità e di convenienza economica, e la
pianificazione di percorsi ed itinerari turistici in aree di
rilevanza storico-culturale ed ambientale, nonché la progettazione
di un percorso-pilota, in attuazione della misura 3.1 del
sottoprogramma turismo culturale ed ambientale del piano per gli
interventi strutturali comunitari nella zona Obiettivo 2 della
Regione Valle d'Aosta, per il biennio 1992-1993, si comunica che i
compensi per gli esperti citati in oggetto sono stati stabiliti
sulla base dei curricula e dei preventivi presentati, e secondo il
finanziamento CEE per l'attuazione del programma operativo
plurifondo, determinato con la deliberazione CIP del 26 marzo 1993,
a valere sul fondo di rotazione di cui alla legge n. 183/87.
Si è tenuto inoltre conto della qualifica e della
specializzazione di ogni professionista: dott.ssa Liliana Trèves,
esperta in valutazioni economiche in campo turistico, dott. Mario
Burgay, esperto in economia, arch. Paolo Rigamonti, esperto in
paesaggio, arch. Paolo Pagano, esperto in rilievo e design,
dott.ssa Roberta Bordon, esperta in catalogazione, arch. Luigi
Bochet, esperto in sentieristica.
Come si può dedurre, si tratta di professionalità elevata,
quindi da ricercare fra i professionisti più specializzati. C'è
stata una ripartizione fra professionisti di alta specializzazione
con l'integrazione di tecnici locali, che potranno acquisire una
giusta esperienza in un settore di grande interesse e di grande
attualità.
L'articolo 8 della legge regionale n. 47/94 stabilisce che la
consulenza è una prestazione intellettuale, per il cui esercizio
può anche non essere necessaria l'iscrizione in appositi albi
professionali. I compensi quindi non sono stati applicati in base
alle tariffe di albi professionali, bensì secondo i preventivi
presentati e in relazione alla entità del finanziamento della CEE
concesso.
É possibile prendere visione degli elaborati presentati dai
professionisti fino ad oggi all'Assessorato all'ambiente e
trasporti, e chiedere della dott.ssa Mathiou. L'Assessorato
all'ambiente fa ufficio di segreteria in questo caso, quindi
raccoglie gli elaborati che di volta in volta vengono presentati.
Comunque sono a disposizione la copia dei curricula e dei
preventivi dei professionisti incaricati, copia della convenzione e
copia della deliberazione della Giunta n. 7747 del 30 settembre
1994, con cui si incaricano i professionisti in questione.
Presidente Ha chiesto la parola il Consigliere Lanièce.
Lanièce (GA) Questa interrogazione è la diretta conseguenza di
alcune perplessità che mi erano sorte quando avevo letto questa
delibera. Avevo constatato un rilevato importo, tenuto conto anche
dei numerosi percorsi sentieristici che abbiamo già in Valle
d'Aosta, e mi ero chiesto subito se valeva la pena spendere di
nuovo altri soldi pubblici per uno studio in merito e poi perché,
anche se in parte l'Assessore mi ha già risposto, ancora una volta
si tende a privilegiare professionisti esterni alla Valle d'Aosta,
rispetto alle professionalità locali..
Questo argomento riguarda una situazione specifica del nostro
territorio, che sono i sentieri, per cui c'è bisogno di una
conoscenza approfondita della realtà valdostana e del territorio
valdostano, e il vedere che vengono sempre designati esperti
esterni, non residenti in Valle d'Aosta, che quindi poco conoscono
la nostra realtà, mi lascia sempre qualche dubbio. Mi viene da
pensare che ci sia sempre la tendenza ad accontentare qualcuno,
invece di cercare di aiutare quei professionisti valdostani,
portando così due vantaggi: l'uno migliorare la loro
professionalità, l'altro portare un maggior gettito nelle nostre
casse perché sappiamo che sulle tasse pagate i 9/10 ritornano nelle
nostre casse.
Infine, avevo notato che ancora una volta la macchina regionale
non vuole funzionare, perché abbiamo degli uffici che hanno il
compito di catalogare, di fare le archiviazioni, che però non
vengono mai presi in considerazione. Si parte sempre dal
presupposto che i dipendenti regionali devono fare lavori di
semplice routine mentre si affidano gli incarichi ad altre persone
esterne, invece di farvi fronte con il personale addetto alla
archiviazione e alla catalogazione.
Questa è una cosa che è sempre successa e che continua a
succedere, e sicuramente non fa sì che ci sia il miglioramento
della macchina regionale. Parliamo di macchina regionale snella,
leggera, come si diceva l'altro giorno in occasione del bilancio,
ma poi finisce sempre per essere più ingessata. Non si sa se la
colpa sia dei politici o dei dirigenti, comunque di qualcuno
sicuramente la colpa è.
Ringrazio l'Assessore per la risposta, gli chiedo la
documentazione, e raccomando solo di cercare il più possibile di
aiutare i professionisti locali proprio perché ritengo che sia
giusto dare una mano ai professionisti valdostani, che ne hanno
bisogno, e questo perché il lavoro comporta una elevata
professionalità e al tempo stesso un ritorno economico, come dicevo
prima.
