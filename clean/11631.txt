Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4427 del 6 aprile 1993 - Resoconto
OGGETTO N. 4427/IX Ultimazione dei lavori di copertura della
Villa romana in Regione Consolata di Aosta.
(Interpellanza)
Interpellanza Ricordato che sono ormai trascorsi quasi 10
anni dall'approvazione del progetto dei lavori di copertura della
Villa Romana in Regione Consolata ad Aosta;
Evidenziato che tale struttura doveva essere aperta al pubblico
entro il 1985;
Rilevato che i lavori non sono ancora conclusi e che l'edificio
è tuttora chiuso;
il sottoscritto Consigliere regionale del Gruppo Verde
Alternativo
Interpella
la Giunta regionale per sapere:
1) chi ha realizzato i lavori di copertura della Villa Romana e
con quali costi per l'Amministrazione;
2) che cosa rimane da fare per completare l'opera;
3) che cosa si intende fare per rendere agibile e visitabile al
più presto tale monumento.
F.to: Elio Riccarand
Presidente
Ha chiesto la parola per
l'illustrazione dell'interpellanza il Consigliere Riccarand.
Riccarand (VA)
Il Gruppo Verde Alternativo ha
presentato questa interpellanza perché, a ormai quasi dieci anni
dalla definizione del progetto di copertura della Villa Romana in
regione Consolata ad Aosta, questa struttura è ancora chiusa, non è
visitabile e non sappiamo fino a quando si protrarrà questa
situazione e quando questa struttura potrà essere fruibile dal
pubblico.
Ricordo che il progetto prevedeva che essa fosse ultimata e resa
agibile nel 1985, siamo invece nel 1993 e l'edificio è ancora
chiuso e non so esattamente in questo momento quali lavori siano
ancora necessari e con quali costi. Quindi con questa interpellanza
volevamo fare il punto su questa situazione, anche per sapere
quando questo importante monumento della storia valdostana potrà
essere finalmente fruibile sia per i visitatori e i turisti sia per
i ricercatori scientifici.
Presidente
La parola per la risposta all'Assessore
del Turismo, Sport e Beni Culturali Voyat.
Voyat (UV)
I lavori purtroppo sono stati molto
lunghi e a questo proposito ho anche una relazione che non sto a
leggere ma della quale consegnerò una copia al Consigliere
Riccarand, qui invece faccio solo un piccolo sunto di quelli che
sono i punti principali di questo documento.
La scoperta della Villa è avvenuta nel 1971 e subito sono stati
iniziati i lavori. Nel 1984 è stato deciso di coprire e rendere
visitabile questo importante monumento, rimasto fino ad allora
scoperto. Il progetto di copertura, affidato allo studio 3GV di
Aosta, prevedeva un importo base d'asta di 880 milioni, l'appalto è
stato affidato alla ditta Cogeco S.r.l. di Pont-Saint-Martin con il
37,70 di ribasso, per un totale quindi di 548 milioni. I lavori
sono iniziati a maggio del 1985, sono stati poi sollecitati nel
1987 in quanto procedevano piuttosto a rilento e nello stesso tempo
sono state fatte una perizia di variante ed una perizia suppletiva
che portavano l'importo d'asta dagli iniziali 880 milioni a 1
miliardo 342 milioni, poi assegnato a 938, cioè sempre con il 37,70
percento di ribasso.
L'impresa il 26 dicembre 1988 ha dichiarato di aver finito i
lavori. Nel mese di gennaio dell'anno successivo è stato collaudato
il lavoro e immediatamente è avvenuto un disguido in quanto si sono
rotte le tubazioni dell'acqua potabile; pertanto la ditta è stata
obbligata a ripristinare i lavori e le strutture danneggiate,
altrimenti non le sarebbe stata liquidata la parte restante.
Soltanto il 20 novembre 1990 sono stati completati i lavori e
pertanto è stata liquidata la ditta. Nello stesso tempo si è
provveduto a fare dei lavori di ripristino e di sistemazione
dell'area che circonda la Villa Romana ma il rilascio delle
autorizzazioni comunali è stato effettuato solo nel febbraio del
1990, per cui i lavori di ripristino dell'area si sono protratti;
oggi sono quasi terminati, anche se rimane ancora da sistemare una
piccola porzione di terreno che la Regione ha acquistato solo il 26
febbraio del 1993.
Dobbiamo comunque dire che sono sorti altri problemi in quanto
le acque piovane hanno causato delle infiltrazioni e provocato dei
danni alle strutture, diventerà quindi necessario intervenire
ancora; negli ultimi mesi si è rilevata la presenza di acqua che,
in base ad indagini eseguite in questo periodo, deriva da una falda
acquifera in profondità, saranno pertanto necessari altri
interventi.
Non siamo ancora in grado di dire quando saranno finiti questi
lavori ed è per questo che ho chiesto di rinviare la discussione al
pomeriggio, proprio per avere un ulteriore confronto con l'Ufficio
competente che mi ha detto che in estate sarebbe possibile rendere
visitabile la Villa Romana con il cantiere aperto. Al più presto
saranno valutati i danni subiti e i lavori che si rendono dunque
necessari, essi saranno poi presentati in Giunta e in Consiglio per
i provvedimenti del caso.
Le vicissitudine di questo monumento sono state abbastanza
lunghe e travagliate e purtroppo non ancora concluse. Do una copia
della relazione al Consigliere, proprio per permettergli di
chiedere ulteriori precisazioni e, se lo ritiene opportuno, di
convocare un incontro con gli Uffici che seguono i lavori.
Presidente
Ha chiesto la parola il Consigliere
Riccarand.
Riccarand (VA)
Ringrazio l'Assessore per la
dettagliata esposizione; prendo tuttavia atto che i lavori di
copertura e di sistemazione complessiva non sono ancora ultimati e
che si tratta di mettere mano ad ulteriori interventi, quindi
sostanzialmente il lavoro, a distanza di quasi 10 anni
dall'approvazione del progetto e pur non essendo un'opera di
eccessive dimensioni, non è ancora completato.
Questo fatto mi fa pensare che evidentemente c'è stata qualche
carenza di esecuzione e di impostazione dei lavori; non possiamo
fare altro che sollecitare l'Assessore e la Giunta affinché si
intervenga con sollecitudine per cercare di completare l'opera al
più presto e rendere fruibile questo monumento in una situazione in
cui possibilmente non ci siano più cantieri perché non credo che
sia molto opportuno aprire strutture in cui ci siano dei cantieri
aperti.
