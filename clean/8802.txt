Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3303 del 2 dicembre 1987 - Resoconto
OGGETTO N. 3303/VIII - INIZIATIVE PER RECUPERARE UN RAPPORTO
DI COLLABORAZIONE CON L'INTERA COMUNITÀ DI VALSAVARENCHE.
(Interpellanza)
PRESIDENTE
: Do lettura dell'interpellanza in oggetto,
presentata dal Consigliere Torrione:
INTERPELLANZA
Il problema del Parco Nazionale del Gran Paradiso, specie
alla luce della recente sentenza della Corte Costituzionale, non
appare di facile e sollecita soluzione. Anzi le determinazioni che
dovrà assumere lo Stato per la definizione delle norme di
attuazione concernenti il trasferimento alla Regione delle
competenze amministrative in materia di Parco, presuppongono
probabilmente una lunga trattativa dall'esito peraltro
incerto.
Se è pur vero che il Presidente della Giunta ha assunto
sull'argomento una posizione chiara e condivisibile, per cui si può
auspicare che su una impostazione del genere possano concordare la
maggioranza delle forze politiche presenti in Consiglio regionale,
è peraltro prevedibile che la situazione difficile in cui versa
ormai da troppo tempo la popolazione di Valsavarenche sia destinata
a perpetuarsi con ulteriori risvolti negativi per un periodo di
tempo piuttosto lungo.
Per questo motivo è indispensabile che la Regione si faccia
promotrice di una serie di iniziative anche di tipo legislativo che
costituiscano la tangibile dimostrazione di una precisa volontà
politica volta a recuperare un rapporto di collaborazione con
l'intera collettività di Valsavarenche.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a)
se è intendimento della Giunta regionale, in attesa
della conclusione delle trattative con lo Stato, adottare una serie
di iniziative, concordate con la popolazione di Valsavarenche,
volte a venire incontro alle esigenze della popolazione stessa
(acquisto di terreni, contributi speciali per gli agricoltori ecc.
ecc.);
b)
se in un quadro così delineato la Giunta abbia
ipotizzato la possibilità di incentivare, specie in funzione di un
certo tipo di turismo ecologico, l'offerta turistica della località
mediante la concessione di provvidenze superagevolate per la
realizzazione - anche mediante la ristrutturazione del patrimonio
edilizio esistente - di strutture ricettive nell'ambito del
territorio comunale di Valsavarenche;
c)
se non sia intenzione della Giunta provvedere alla
localizzazione nello stesso Comune di un vero e proprio Museo del
Parco tale da costituire un elemento di attrazione turistica a
livello internazionale oppure di altre iniziative capaci di
incentivare la potenzialità turistica della zona con riflessi
ovviamente positivi per l'aspetto occupazionale in particolare modo
dei giovani del posto.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ho ritenuto opportuno presentare
questa interpellanza, alla luce dei recenti avvenimenti che hanno
caratterizzato la vicenda del Parco. Mi riferisco in particolar
modo alla sentenza della Corte Costituzionale e all'opportunità,
per la Regione, di rinegoziare con lo Stato le norme di attuazione,
al fine di definire le rispettive competenze.
Io credo, però, che da troppo tempo la comunità di Valsavarenche
- anche se è chiaro che il discorso potrebbe essere esteso ad altri
comuni che hanno il loro territorio inglobato nel Parco - vive in
uno stato di incertezza che, obiettivamente, non solo ne limita le
possibilità di espressione, ma ne limita addirittura la possibilità
di vivere alla stregua delle popolazioni degli altri comuni.
Io ritengo che questa circostanza non possa più essere ignorata,
perché, in seguito alla conflittualità che si è stabilita, dapprima
nei confronti del Parco e poi nei confronti di alcuni atteggiamenti
da esso assunti verso il Comune di Valsavarenche, si è verificata
una situazione che rende difficile la vita quotidiana della
popolazione. Questa è una grave forma di limitazione che noi
abbiamo sempre tenuto presente, pur avendo le nostre idee sul
"problema Parco", e che riteniamo opportuno rilanciare a livello di
Consiglio regionale e, soprattutto, a livello di esecutivo.
Io credo che questa sorta di limitazione o di sovranità limitata
- se mi si passa l'espressione - nella quale è vissuta la
collettività di Valsavarenche, debba essere presa in considerazione
e seriamente valutata per rendere possibile l'adozione di
provvidenze che concorrano a ridimensionare i danni che tale
situazione ha provocato. Come? Adottando interventi mirati che
testimonino non solo la particolare attenzione della Regione nei
confronti della collettività di Valsavarenche, ma che diano anche,
attraverso una serie di realizzazioni, il segno concreto di volerla
fare uscire dalla situazione nella quale è venuta a trovarsi e che
costituisce, senz'altro, una remora ad un suo ulteriore
sviluppo.
La situazione, alla quale mi riferisco, è una specie di limbo, a
metà strada fra una Regione che vuole intervenire, un Parco che è
intervenuto con atteggiamenti che hanno limitato la sua possibilità
di realizzazione ed uno Stato, infine, che si è dimostrato molto
disattento.
Io credo che il particolare momento vissuto dalla Valsavarenche
debba essere considerato con particolare attenzione e suggerisco
alla Giunta di aprire, con quella comunità, un confronto molto
serrato, dal quale possa emergere l'intento essenziale della stessa
popolazione di volersi riappropriare della gestione del proprio
territorio, in modo che la Regione possa attuare alcuni
provvedimenti, magari anche di carattere legislativo, che pongano
rimedio a quella sorta di limitazione in cui si è venuta a trovare
la gente della Valsavarenche.
Non penso che il tutto possa essere esaminato in modo
disarticolato. Credo, invece, che debba essere inquadrato in un
"progetto Valsavarenche" che valga anche a dare la misura dello
sviluppo che tale vallata potrebbe avere negli anni futuri. Mi
riferisco, ovviamente, ad una forma di sviluppo compatibile con la
presenza del Parco e che serva, ad esempio, ad incentivare una
certa vocazione per il turismo ecologico che in quella vallata può
trovare una sua valida espressione, ma che, nello stesso tempo,
offra possibilità occupazionali e, per altri versi, ponga rimedio
alle limitazioni che gli stessi agricoltori della Valsavarenche
incontrano a causa della presenza del Parco anche sui loro alti
pascoli.
Questo discorso dovrebbe essere affrontato ora, e non dopo che
lo Stato avrà risolto il problema più generale dell'ente Parco,
altrimenti non faremmo che perdere altro tempo. Ciò varrebbe,
inoltre, a testimoniare l'effettiva solidarietà della Regione verso
la popolazione della Valsavarenche e potrebbe anche essere un mezzo
per sviluppare delle iniziative che richiedono dei tempi di
realizzazione piuttosto lunghi.
Al di là dell'aspetto legato più propriamente all'attività
agricola, vorrei ricordare la possibilità di mettere in piedi delle
norme che, per esempio, con cedano mutui a tasso "superagevolato"
per la costruzione di strutture ricettive nell'ambito del Comune di
Valsavarenche. In questo senso, la Regione potrebbe, addirittura,
esaminare la possibilità di costruire a proprie spese o di
contribuire alla totale ristrutturazione di edifici già esistenti e
da destinare ad uso alberghiero. Del resto, mi sembra di aver già
sentito dire che un intervento analogo sia già in corso di
attuazione, da parte della Regione, per il Comune di Valgrisenche,
dove si sta ristrutturando un immobile, che poi sarà dato in
gestione agli abitanti del luogo che si potranno anche consorziare
in forma cooperativa.
Credo che questa potrebbe essere una delle provvidenze da porre
in essere in favore del Comune di Valsavarenche, ma ce ne
potrebbero essere anche delle altre, come quella suggerita dalla
mia interpellanza, nella quale si propone di istituire, proprio nel
territorio del Comune di Valsavarenche, un vero e proprio "Museo
del Parco", che potrebbe costituire un'attrazione turistica di
notevole portata, tale, comunque, da attirare in quella vallata,
non solo turisti, ma anche studiosi di valore internazionale.
Questo "pacchetto" per la Valsavarenche, a mio avviso, dovrebbe
essere preventivamente discusso con la popolazione locale, proprio
in considerazione del fatto che, finalmente, sembra intravedersi
una definitiva soluzione del problema.
Continuare ad attendere che sia prima lo Stato a risolvere il
"problema Parco", potrebbe essere pericoloso, perché accentuerebbe
il clima conflittuale che già esiste e che, per alcuni versi, può
anche essere giustificabile, e darebbe, alla popolazione della
Valsavarenche, l'impressione che la Regione non è un organismo
troppo distante, proprio perché è capace di risolvere il problema,
affrontandolo dal verso giusto.
Noi socialisti attendiamo le risposte dell'Assessore, ma certo è
che, se non ci riterremo soddisfatti, assumeremo una nostra
iniziativa legislativa, prima della fine dell'attuale legislatura.
Grazie.
PRESIDENTE
: Ha chiesto la parola l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN (U.V.):
L'interpellation que M. Torrione a
présentée contient évidemment certaines suggestions qui ne sont pas
à repousser; certaines sont déjà mises sur pied, telles les
possibilités offertes aux agriculteurs sur des plans de
développement particuliers, facilités, qui se présentent sous forme
d'interventions financières (capital donné directement ou emprunt à
taux bonifié etc...).
L'offre touristique: la modification de la loi n° 30 a permis, à
côté des bâtiments spécifiquement ruraux, de reconstruire,
restructurer les anciennes maisons pour récupérer un patrimoine
extrêmement intéressant et du point de vue économique et du point
de vue culturel. Il en est de même de la suggestion du musée
communal qui pourrait être développée. Il ne foudrait pas
cristalliser les musées, mais apporter des modifications au fil des
ans, en vue d'attirer les touristes, etc.
Toujours en matière d'attrait touristique, il y a la possibilité
d'utiliser la loi sur l'agrotourisme qui permet justement de lier
la double activité agricole touristique dans un développement
harmonieux.
Il est néanmoins un problème de fond; quel que soit le plan de
développement que l'Administration étudie en ce moment, quel que
soit le projet de loi que ce Conseil pourrait voter, un écueil se
présente ensuite: celui des rapports avec l'État. Nous pouvons
donner toutes les facilités aux agriculteurs, aux professionnels du
tourisme, aux artisans, etc..., mais ceux-ci se trouveraient
ensuite dans l'impossibilité d'utiliser ces formes d'aide régionale
en raison de l'écueil du Parc qui continue à dire non.
Il y a donc ce problème de fond à résoudre, mais auparavant, il
faut parvenir à un plan de développement global du territoire et
c'est dans ce sens que le Gouvernement régional a chargé le prof.
Bernard Janin et son équipe d'étudier, en étroite liaison avec les
populations locales, la situation actuelle et le développement
futur. Pour le printemps prochain, lorsque l'étude nous sera
remise, nous aurons les indications nécessaire, au Conseil et au
Gouvernement pour aller de l'avant.
Ce qu'a fait le Gouvernement épouse la suggestion de M.
Torrione: connaître les exigences de la population, connaître les
lignes indicatrices d'un développement agricole, touristique,
artisanal des populations locales et, comme arme de la solution du
problème Parc, rapports Région-État.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
L'Assessore ha detto delle cose giuste
ed io mi rendo conto che la questione è di difficile soluzione,
anche perché, sovente, gli atteggiamenti tenuti dall'ente Parco
sono stati di sostanziale chiusura e in alcuni casi sono stati
anche molto discutibili. Ripeto anche che in Consiglio, in
proposito, io ho usato il termine "becero".
Questo argomento, tuttavia, non può essere semplicemente
delegato, da parte dell'Amministrazione regionale, ad uno studio
apposito, che avrebbe pur sempre il carattere della "asetticità",
perché, rifacendomi ad un discorso già affrontato in altre
occasioni, devo riconoscere che il primo piano, pur avendoci
fornito alcune indicazioni, successivamente, però, ci ha fatto
trovare di fronte alla negazione della sua validità da parte della
popolazione che vive all'interno del Parco.
Io non so attraverso quali strumenti procederà il prof. Janin;
forse, visto l'insuccesso del primo piano, il suo approccio al
problema sarà diverso, ma certo è che non possiamo dimenticare che
il problema, pur avendo una valenza tecnica e dovendo essere
strutturato sulla base di criteri razionali, ne ha anche una
politica. A questo punto, a mio avviso, è molto importante che la
Giunta regionale riesca a recuperare un rapporto diretto con la
popolazione locale, anche per favorire l'esplicitazione del
problema, sotto l'aspetto tecnico, nello studio del prof.
Janin.
Credo che, sovente, sia piuttosto difficile da accettare questa
sorta di delega esclusiva ai tecnici, anche se, per la verità, in
questo caso si tratta di un tecnico più che qualificato; credo,
però, che lo stesso possa dirsi anche per gli altri tecnici. Mi
permetto, tuttavia, di invitare la Giunta ad intervenire
direttamente nei confronti della popolazione locale per offrirle
alcune garanzie - che penso sia in grado di fornire - dando così
modo, alla discussione sul piano del Parco, di assumere un taglio
sostanzialmente diverso, proprio perché abbiamo già avuto modo di
assistere al precedente rifiuto, da parte dell'intera collettività
di Valsavarenche - ma potrei dire da parte di tutte le popolazioni
che vivono all'interno del Parco -, di un problema da essa
giudicato estraneo al suo modo di essere e di gestire il proprio
futuro.
Mi permetto di sollecitare l'Assessore a considerare che
un'iniziativa autonoma, che non è assolutamente in contrasto con
quella del prof. Janin, sta solo a significare che la Regione non
intende delegare ad altri la gestione del problema, ma lo assume
come impegno prioritario. Questo è il senso della mia
interpellanza, al di là, ovviamente, della proposta di alcune
soluzioni che possono anche essere discutibili, tant'è che alcune
sono ormai superate. Per quanto concerne, ad esempio, il problema
delle provvidenze all'agricoltura all'interno del Parco, io pensavo
ad una legge "ad hoc", che potesse testimoniare tangibilmente la
diversa considerazione della Regione per quella popolazione.
Finora, l'ente Parco si è opposto all'istituzione di un "Museo
del Parco" e alla creazione di alcune infrastrutture turistiche, ma
credo che dobbiamo mettere alla prova, una volta per tutte, questo
ente, anche perché il Presidente del Parco, in tutte le sue
dichiarazioni pubbliche, si è sempre detto disponibile ad un
diverso rapporto con la Regione. Io credo che sia proprio arrivato
il momento di metterlo alla prova. Del resto non costa nulla
mettersi intorno ad un tavolo, per verificare se l'interlocutore
dice alcune cose, ma di fatto ne fa delle altre, oppure se realizza
quanto promette.
Questo è importante, specie alla luce della considerazione che
la soluzione del problema sarà costretta, inevitabilmente, a subire
un certo ritardo a causa delle elezioni regionali del prossimo
giugno. Lo studio del prof. Janin terminerà nella prossima
primavera, quando il Consiglio regionale sarà impegnato nella
costituzione del governo e nell'attuazione di tutti gli adempimenti
conseguenti. Pertanto, prima che il nuovo governo possa affrontare
questo problema, passerà sicuramente un altro anno.
Di fronte a questa prospettiva, io chiedo all'Assessore di farsi
promotore di un incontro con la popolazione di Valsavarenche, nel
corso del quale sia possibile esaminare questo specifico problema,
che troverà una soluzione tecnica nello studio predisposto dal
prof. Janin, ma che costituirà un'importante e concreta
testimonianza di un impegno della Regione nei confronti della
popolazione della Valsavarenche. Le soluzioni tecniche, ovviamente,
potranno trovare degli aggiustamenti alla luce dello studio più
complessivo già citato.
Con la mia interpellanza, quindi, volevo sollecitare il governo
regionale a considerare in maniera diversa il problema del Parco,
in funzione di quella che sarà, come io mi auguro, una soluzione
definitiva. Grazie.
