Classificazione
INFORMAZIONE



Oggetto del Consiglio n. 808 del 22 settembre 2004 - Resoconto
OGGETTO N. 808/XII - Regolamento e gestione degli spazi
pubblicitari a pagamento dell'Amministrazione regionale sugli
organi di informazione. (Interrogazione)
Interrogazione
Premesso che
- tra la fine di agosto e i primi giorni di settembre la
stampa locale ha dedicato a più riprese servizi giornalistici di
approfondimento sulla scuola in considerazione dell'imminente avvio
del nuovo anno scolastico, intervistando anche l'Assessore
regionale all'Istruzione;
- sul settimanale La Vallée Notizie del 28 agosto è comparsa
un'intervista a tre quarti di pagina all'Assessore all'Istruzione,
con tanto di foto, sormontata dalla dicitura "Informazione
Pubblicitaria";
il sottoscritto Consigliere regionale
Interroga
il Presidente della Regione e l'Assessore delegato per
conoscere:
1. quali sono i criteri che regolamentano l'acquisto e la
gestione degli spazi pubblicitari a pagamento dell'Amministrazione
regionale in generale e dell'Assessorato all'Istruzione in
particolare;
2. quanto è costata al bilancio regionale l'intervista
dell'Assessore;
3. se l'intervista rientra in una più vasta azione
pubblicitaria.
F.to: Frassy
Presidente - La parola all'Assessore all'istruzione e cultura,
Charles Teresa.
Charles (UV) - Cette fois je serai encore plus synthétique, je
n'ai même pas préparé des textes parce que la situation est
tellement banale sous un certain point, que je vais raconter en
toute transparence qu'un jour je reçois d'une journaliste un coup
de fil, où on me fait une interview au téléphone, chose que cette
personne m'avait déjà fait une autre fois. Je réponds ce que je
pouvais répondre, je réponds donc ponctuellement, croyant trouver
un jour un article, mais l'article a paru dans une page
publicitaire, sans que je puisse le savoir. Il n'y a donc pas eu de
frais de la part de l'Administration, parce que je n'étais même pas
informée du fait que la page était une page publicitaire; par
conséquent, j'ai tout raconté, parce que ce n'est pas question de
synthèse, c'est question de transparence et de véridicité et je
terminerai un peu à l'anglais comme a répondu Edouard III, en 1346,
en parlant d'une innocente jarretière: "
Honni soit qui mal y
pense
"!
Presidente - La parola al Consigliere Frassy.
Frassy (CdL) - Prendo atto della risposta telegrafica, ma
significativa dell'Assessore. Evidenzio che queste cose capitano
solo agli Assessori regionali del gruppo "Union Valdôtaine", nel
senso che a noi non capita mai che qualcuno ci dedichi questi
spazi, che fra l'altro compaiono sotto la dizione di "Informazione
pubblicitaria"! Al di là dell'ironia - e non voglio mettere in
discussione la veridicità dei fatti riepilogati dall'Assessore,
anche perché non avrei nemmeno gli elementi per contestarli -, devo
però dire che qui si impone una riflessione seria sul mondo
dell'informazione a livello regionale.
Questa sua intervista ha suscitato diversi commenti e
valutazioni fra il serio e l'ironico, ma il dato di fondo che è
emerso nei commenti da me raccolti - non so se lei ha avuto modo di
sentire "commenti" su questa intervista - non riguarda il contenuto
della sua intervista, che può essere discutibile, ma rispettabile
perché è un punto di vista, non riguarda il fatto che lei abbia
rilasciato questa intervista perché è nella facoltà di chiunque
faccia politica - e non solo - rilasciare delle interviste, ma
riguarda il fatto che è stata "venduta" - mai termine è più
appropriato - come "informazione pubblicitaria" e, da che mondo è
mondo, si sa che ciò che è pubblicità costa! Allora la gente si
domandava come mai l'Amministrazione regionale pagasse un periodico
per effettuare della comunicazione, che normalmente viene
effettuata con interviste costituenti i contenuti della
comunicazione.
Penso che qui ci vada una posizione ufficiale da parte
dell'Amministrazione regionale, perché è inammissibile che questo
settimanale si permetta di "vendere" l'immagine dell'Assessore in
un insieme di pagine che sono prettamente pubblicitarie, e questo
lo si deduce non solo da quella dizione obbligatoria in base alla
legge sull'editoria, ma perché è una pagina di marchette, come si
suol dire, di "affiches" pubblicitarie. Allora questo è immorale
che possa essere imputato all'Amministrazione regionale e sarebbe,
fra l'altro - se così fosse -, in violazione di una serie di norme
su cui avevamo già avuto modo di discutere per una vicenda analoga,
però dallo svolgimento ben diverso, alla luce di quanto racconta
l'Assessore.
Chiedo perciò formalmente all'Assessore che diffidi l'editore o
il direttore della testata in questione, che è "La Vallée Notizie",
dal pubblicare interviste effettuate dall'Amministrazione sotto la
dizione di "Informazione pubblicitaria", perché questo non
corrisponde al vero e crea comunque un danno di immagine alla
Regione, insinua il sospetto che gli assessori si facciano della
pubblicità utilizzando risorse pubbliche - cosa che, in questo
caso, non è vera - e perché tale tipo di messaggio sarebbe in
violazione della nota legge n. 41/1998.
Prendo atto di quanto l'Assessore ci ha illustrato, ma invito
formalmente l'Assessore a prendere una posizione ufficiale nei
confronti di questo giornale, e cortesemente poi a voler comunicare
ai Capigruppo la determinazione che andrà ad adottare, perché, al
di là dell'immagine dell'Assessore, è l'immagine
dell'Amministrazione regionale che non esce gratificata
dall'utilizzare spazi a pagamento per fare comunicazioni, le quali,
invece, sono comunicazioni istituzionali!
