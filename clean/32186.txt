Classificazione
OPERE PUBBLICHE



Oggetto del Consiglio n. 987 del 27 gennaio 2010 - Resoconto
OGGETTO N. 987/XIII - Interrogazione: "Completamento
dell'edificio Torre delle Comunicazioni in località Autoporto del
comune di Brissogne".
Interrogazione
Considerata la fase di completamento dell'edificio Torre
delle Comunicazioni ubicato nel Comune di Brissogne in loc.
Autoporto;
Visto che sono stati previsti, presso la Torre delle
Comunicazioni, i trasferimenti della Società INVA e del
Dipartimento innovazione e tecnologia della Presidenza della
Regione;
i sottoscritti Consiglieri regionali
Interrogano
il Governo regionale per sapere:
1) quando è realmente previsto il completamento
dell'edificio, considerato che in risposta alla nostra precedente
iniziativa erano state indicate delle tempistiche ormai
superate;
2) quali sono le motivazioni di questo ritardo;
3) quali sono ad oggi le previsioni per l'effettivo
trasferimento, sia di INVA che del Dipartimento innovazione e
tecnologia nella Torre delle Comunicazioni;
4) se i costi ipotizzati sono lievitati rispetto alle
previsioni iniziali.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Merci, M. le Président. Prima di
rispondere puntualmente ai quesiti, una piccola precisazione sulla
prima questione, che secondo noi si doveva concludere con la parola
"tempistiche"
, perché l'affermazione
"ormai superate"
non la possiamo condividere... posso proseguire?
(interruzione del Vicepresidente Chatrian, fuori
microfono)
...no, sulla questione non possiamo condividere l'affermazione:
"tempistiche ormai superate"
, perché se queste parole si
riferiscono alla risposta di fine 2008, relative ad un'iniziativa
analoga fatta dal gruppo Vallée d'Aoste Vive-Renouveau e dal
Vicepresidente Chatrian... volevo ricordare che in quella sede
avevamo ipotizzato, in base ai dati forniti dagli uffici, la
conclusione nei successivi 18 mesi che scadrebbero precisamente a
giugno 2010. Per cui assolutamente non sono superati i termini,
anche perché, in base alla risposta che le darò, vedrà che i
termini sono stati ampiamente rispettati.
Infatti, rispondendo al primo punto, volevo precisare che ad
inizio 2009 è stato sottoscritto da parte della Regione,
dell'Autoporto S.p.A. e di INVA (che sarebbe il soggetto
destinatario finale) un cronoprogramma che è stato allegato al
piano di insediamento della Torre delle Comunicazioni, e questo è
stato sottoscritto nel mese di marzo-aprile 2009. Questo
cronoprogramma individua delle tempistiche ben precise, quindi
diciamo che i soggetti interessati, Regione, Autoporto e INVA, si
sono fissati un programma preciso che, dai dati che abbiamo noi, è
stato rispettato nella sua totalità; non so quali siano gli
elementi che hanno condotto il collega Chatrian ad affermare che
"le tempistiche sono superate". In questo cronoprogramma sono state
suddivise le due tipologie di intervento: la prima riguarda gli
interventi di tipo strutturale, quindi lavori di impiantistica e di
rifinitura, mentre la seconda gli allestimenti degli arredi.
I lavori più strutturali e impiantistici di finitura dovevano
essere assegnati entro dicembre 2009 e questo è avvenuto il 17
dicembre 2009. Il cronoprogramma diceva: dobbiamo effettuare
l'aggiudicazione dei lavori entro dicembre 2009, quindi come può
vedere il collega, sono stati rispettati i tempi previsti. La
consegna dei lavori è stata prevista entro metà febbraio 2010,
mentre il completamento degli stessi dovrebbe avvenire entro la
fine del 2010, con un termine di esecuzione di 300 giorni naturali
consecutivi, quindi ci avviciniamo ai 10 mesi rispetto ai 18 allora
preventivati.
Secondo il cronoprogramma la progettazione esecutiva
dell'allestimento degli arredi dovrebbe essere realizzata entro
maggio 2010, mentre l'appalto e la fornitura dei medesimi entro
gennaio 2011. Tale adempimento - voglio sottolinearlo - non è a
carico dell'Amministrazione regionale, ma dell'INVA. Mi pare quindi
che la cosa sia stata affrontata con serietà, con precisione e
trasparenza, perché raramente c'è un accordo così puntuale fra i
soggetti interessati agli interventi delle opere pubbliche.
Per quanto riguarda il primo quesito, riteniamo che se verranno
rispettati i termini di questo cronoprogramma, saremo perfettamente
in linea con le risposte a suo tempo date al collega Chatrian,
risposte che in verità erano ancora basate su delle ipotesi, perché
la definizione di questa tempistica è stata fatta solo qualche mese
dopo la prima iniziativa del suo gruppo.
Per quanto riguarda il punto due, possiamo ribadire che al
momento non registriamo ritardi rispetto a quanto indicato nel
cronoprogramma presente all'interno del piano di insediamento della
Torre delle Comunicazioni. Speriamo che questa puntualità perduri
fino alla fine dell'intervento.
"Quali sono ad oggi le previsioni per l'effettivo
trasferimento, sia di INVA che del Dipartimento innovazione e
tecnologia nella Torre delle Comunicazioni"
... come saprà il
collega, l'assemblea degli azionisti di INVA, svoltasi il 4
dicembre 2009, ha deliberato il trasferimento della propria sede
legale, amministrativa ed operativa presso la Torre delle
Comunicazioni. Questo era l'atto definitivo e decisivo, perché
sinora si era trattato solo di ipotesi. Chiaramente questo
trasferimento avverrà non appena saranno terminati i lavori di
completamento della struttura e della parte di arredo a cura di
INVA, visto che l'organizzazione degli arredi verrà fatta
direttamente dalla società in quanto fruitrice finale. Il piano di
insediamento prevede anche il trasferimento del DIT, che avverrà
contestualmente a quello di INVA S.p.A..
"Se i costi ipotizzati sono lievitati rispetto alle
previsioni iniziali"
... rispondiamo "no" ma, al di là di questa
risposta, fornisco alcuni dati in modo che la stessa sia suffragata
da dei contenuti. I costi relativi al completamento degli spazi,
degli impianti e delle finiture non sono lievitati rispetto a
quanto indicato nel piano di insediamento; infatti a copertura di
tali costi, con delibera di Giunta n. 2031 del 24 luglio 2009 -
voglio precisare che, se facciamo riferimento all'ipotesi dei costi
della precedente interrogazione, già la delibera prevedeva una
diminuzione dei costi stessi - davamo mandato a Finaosta per
provvedere all'effettuazione di un apposito aumento di capitale
sociale pari a 4.947.726 euro, IVA esclusa, altri oneri e quota a
carico dei Comuni di Pollein e Brissogne. Rispetto a tali lavori il
relativo appalto è stato aggiudicato per un importo totale di
4.124.031 euro e alla direzione lavori per un importo totale di
156.721 euro, per un totale globale pari a 4.280.753 euro, IVA ed
altri oneri esclusi; siamo, quindi, ampiamente in linea. Se
perdureranno gli impegni, non abbiamo motivi per dubitare che
l'importo definitivo sarà questo, ed è notevolmente inferiore ai
circa 5.000.000 di euro che a suo tempo, con l'aumento di capitale,
era la spesa prevista per la definizione dell'intervento.
Président
- La parole au Vice-président Chatrian.
Chatrian (VdAV-R)
- Grazie, Presidente. Ringrazio
l'Assessore per la sua risposta molto puntuale e ben
dettagliata.
Noi avevamo le informazioni dell'ottobre 2008, quando lei ci
ipotizzò che presumibilmente in 18 mesi si poteva pensare al
trasloco di INVA e del Dipartimento informativo regionale. Ecco
perché i nostri quesiti miravano a richiedere la situazione e le
sue motivazioni. D'altro canto, l'inizio dei lavori non lo avevamo
e non lo abbiamo visto, e siamo nel mese di gennaio; lei oggi ci ha
spiegato bene l'iter per il 2010 e presumibilmente capiamo che ci
sarà il trasferimento non prima del 2011. Ecco perché ho capito
perfettamente l'iter che oggi lei ci ha illustrato, ma all'epoca
lei ci disse "18 mesi"... capiamo che non è il mese in più o il
mese in meno, ma il trasferimento lo avevamo inserito o pianificato
per metà 2010.
Oggi lei ci ha citato il cronoprogramma, i mesi persi dopo la
nostra iniziativa prima di chiudere la parte contrattuale, la parte
forse anche di definizione fra INVA, Regione e il dipartimento.
Quindi oggi, da una parte, prendiamo atto, ci rallegriamo con
questo cronoprogramma abbastanza serio e speriamo definitivo;
dall'altra, verificheremo l'iter dei lavori e, di conseguenza, il
trasloco e la disponibilità di questi immobili che INVA lascerà a
Saint-Christophe e, come si era già immaginato diversi mesi fa,
indubbiamente dal punto di vista logistico l'Amministrazione
regionale andrà a definire i prossimi passi. Grazie.
