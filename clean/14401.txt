Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 938 del 5 ottobre 1994 - Resoconto
OGGETTO N. 938/X - Iniziative per gli impianti di
collegamento tra Buisson e Chamois. (Ritiro di mozione)
Mozione - Constatato che la Giunta regionale ha deciso, secondo
quanto riportato dal quotidiano "La Stampa" di martedì 20 settembre
u.s., di abbandonare il progetto di una funicolare fra Buisson di
Antey-Saint-André e Chamois optando per la realizzazione di una
nuova teleferica per il trasporto delle merci e l'ammodernamento
dell'attuale funivia;
Considerato che le somme stanziate per le soluzioni alternative
prospettate dalla Giunta regionale sono di gran lunga insufficienti
per la progettazione e per l'esecuzione delle opere previste;
Tenuto conto che in tal modo si manterrebbe in esercizio negli
anni duemila un esercizio funiviario che mostra la concezione e i
segni evidenti di un'epoca chiaramente datata e oramai
superata;
Tenuto conto che, a fronte dei lauti finanziamenti profusi
dall'Amministrazione regionale a favore delle società funiviarie
allo scopo di costruire impianti sempre più innovativi e talvolta
addirittura sovradimensionati, appare alquanto contraddittoria e
limitativa la decisione della medesima Amministrazione di stanziare
una cifra così irrisoria per un impianto di proprietà
regionale;
Verificate inoltre somme impiegate per incarichi di studio e di
progettazione finalizzati a valorizzare una zona altamente
suggestiva e unica nel suo genere, qual è appunto Chamois, e nel
contempo di dotarla di una "via di comunicazione" altamente
tecnologica e compatibile con l'ambiente;
Considerato infine che le motivazioni addotte dalla Giunta
regionale, concernenti il ritardo del parere del Ministero dei
Trasporti non giustificano l'abbandono di una istruttoria, in
quanto più adeguate documentazioni tecniche possono accelerare
l'iter ministeriale;
il Consiglio regionale della Valle d'Aosta
Impegna
la Giunta regionale della Valle d'Aosta
a) a revocare la propria decisione concernente il semplice
adeguamento dell'attuale funivia regionale Buisson-Chamois e la
ricostruzione della teleferica merci, parallela alla funivia;
b) a relazionare nelle prossime sedute del Consiglio regionale
sull'adozione di una soluzione più idonea alle esigenze del
comprensorio di Chamois, della sua popolazione, della sua volontà
di restare isolata dal traffico automobilistico e quindi dalla
conseguente necessità di disporre di impianti tecnologicamente
avanzati e competitivi.
F.to: Tibaldi - Linty - Bavastro - Lanièce
Presidente -
La parola al Consigliere Tibaldi.
Tibaldi (LN) -
Abbiamo appreso la notizia da "La
Stampa" del 20 settembre, poi confermata dalla delibera n.7438 che
porta il titolo: "Determinazioni in merito al collegamento tra
Buisson e Chamois". Dalla delibera si evincono due principi: la
volontà di intervenire per adeguare la funivia in modo da aumentare
la portata dell'impianto e di costruire una nuova teleferica per il
trasporto delle merci; la volontà di soprassedere in merito al
progetto di funicolare terrestre in attesa di un approfondimento
tecnico. Il tutto per la modica cifra di 7 miliardi di lire. La
Giunta opta dunque per altre soluzioni, sì, ma quali? Nessuna, la
Giunta non pare mostrare molta attenzione per il suo unico impianto
di proprietà, a differenza di quanto esprime per quelli di società
private, e opta per un taccone da 7 miliardi. Perché un
taccone?
Perché con questa cifra si provvede all'ammodernamento della
funivia esistente che consiste nella sostituzione del cavo
portante, poi si pensa che la teleferica sia idonea. Ma la
conformazione geologica del terreno presenta sensibilità
differenziate e uno studio della Geoservice, ditta incaricata dalla
Regione, ha rilevato il cedimento del terreno ove sono collegati i
piloni della funivia e la stazione di arrivo, quindi c'è un non
allineamento del cavo portante di una quindicina di centimetri
generato dallo slittamento del terreno sottostante alla stazione di
arrivo.
Quindi la sostituzione della fune portante non rimedia al
problema geomorfologico che tende ad accentuarsi. Secondo noi è
molto opportuno tenere in considerazione questi parametri tecnici
dello studio. Osservazioni analoghe possiamo farle per il tracciato
della teleferica merci che insiste sul terreno a sensibilità
maggiore. Per evitare equivoci, la mozione non vuole caldeggiare un
progetto a scapito di un altro; vogliamo sensibilizzare il
Consiglio su un problema che richiede una soluzione definitiva per
valorizzare una stazione turistica come Chamois.
Alcune riflessioni sull'ipotizzato trenino nella roccia dobbiamo
farle: il progetto di fattibilità e lo studio di massima sono
costati quasi 1 mld., per la realizzazione dell'opera sono previsti
quasi 35 mld., l'iniziativa avviata dalle amministrazioni
precedenti e propagandata nelle campagne elettorali ora appare come
un peso. La funicolare terrestre si è arenata nella palude della
burocrazia in parte ministeriale, in parte regionale e lì conviene
che rimanga. Preciso che l'ultimo punto della mozione contiene un
errore, la data è il 17 giugno 1994.
Certo che per quanto riguarda il trenino esistono delle
sproporzioni, è sovradimensionato rispetto ai flussi della zona; il
traffico funiviario mi risulta che superi le 1000 unità solo 34
giorni all'anno, inoltre il progetto non ha tutti i requisiti
tecnici previsti dal Ministero.
Però quello che amareggia è la risposta dell'amministrazione al
Comune di Chamois con questa delibera: un provvedimento tampone
alla vigilia di un collaudo che consiste in interventi che sono
incompatibili tecnicamente. Potrebbe essere una moderna funivia,
magari meno costosa, ma sono solo ipotesi.
Con la mozione chiediamo di revocare il provvedimento che non ha
i presupposti di validità tecnica né di congruità economica, né
quelli di sobrietà politica; chiediamo che l'Assessore illustri al
Consiglio le possibilità di scegliere una soluzione più idonea per
Chamois.
Presidente -
La parola al Consigliere Lanièce.
Lanièce (GA) -
Questa mozione non è stata
presentata per indicare una soluzione, ma per mettere in evidenza
il fatto che c'è poca chiarezza. Da un lato vi è un progetto della
funicolare che costa 33 miliardi e con alcune variazioni potrebbe
arrivare a 26; d'altra parte abbiamo questa scelta di investire
circa 7 miliardi, di cui 2 per le funi e 5 per la teleferica. Se è
necessaria la sostituzione delle funi portanti entro il 1997,
bisogna tenere conto che la sostituzione comporta un aumento della
vita complessiva dell'impianto di 10 anni quindi ci troveremo nel
2007 con un impianto da rifare; vogliamo sapere se la volontà è di
continuare a fare dei rattoppi o di dare vita a un progetto
definitivo.
Leggendo alcune interviste sembra la funicolare si possa fare,
ma se c'è la volontà di non fare la funicolare allora si
individuino delle alternative: spendere 5 miliardi per la
teleferica, quando poi nel 2007 bisogna fare un nuovo impianto, non
mi sembra una cosa seria. Chiediamo chiarezza. Poi se si fa
riferimento al bilancio triennale di previsione si nota che nel
capitolo 69020 sono stati stanziati: 2 miliardi nel 1994, 4 nel '95
e 10 nel '96; allora vuol dire che all'inizio si voleva fare questa
struttura.
Quindi i fondi globali sono sempre dei sogni nel cassetto,
vengono messi lì politicamente e poi quando si tratta di entrare
nel merito questi progetti faraonici scompaiono: anche questo
necessita chiarezza occorre quindi istituire una tavola rotonda che
cerchi di individuare il progetto più adatto per il comprensorio di
Chamois, dato che anch'io penso che una funicolare da 33 miliardi
sia un po' troppo per l'offerta turistica di Chamois però è giusto
che si faccia chiarezza.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Questa questione è sul tappeto da
anni, in particolare dal 1989, anno in cui è stata disattivata la
teleferica perché si era rotta la fune; nel 1990, siccome è entrata
in vigore una normativa più rigida per il trasporto a funi e non
avendo fatto alcuni adeguamenti tecnici, la portata oraria della
funivia che in teoria è di 370 persone all'ora è stata ridotta a
296 persone ora.
Da questi due elementi è derivata una situazione di disagio
Perché si è ridotta la portata passeggeri ed è mancato il trasporto
merci che è stato affrontato con un servizio automobilistico
attraverso una strada tortuosa dalla Magdeleine. In più il costo
del servizio è di circa 700 milioni all'anno. L'ipotesi esaminata
era di un sistema funicolare particolare perché, mentre la
funicolare è un mezzo di trasporto di massa, in questo caso la
necessità di passeggeri è ridotta, ma vi sono le merci quindi
bisognava integrare le due cose. La funicolare pone dei problemi
rispetto ai tempi di realizzazione e di opportunità, è cioè una
soluzione che non è attuabile oggi.
Però noi abbiamo una situazione in cui l'intervento sul sistema
attuale non può essere procrastinato: l'attuale funivia ha una
scadenza nel 1997 e già quest'anno si sostituiscono le funi traenti
e le zavorre; ma il problema è che sono richiesti degli interventi
sulla parte elettrica che è vecchia. Bisogna quindi intervenire
subito con un intervento che non è un taccone, ma è un adeguamento
significativo Perché si metterebbe anche un terzo motore e si
modificherebbe tutto l'impianto elettrico con un costo che è di
circa 3 miliardi di cui le funi portanti sono solo una minima
parte.
Quindi sono interventi tali da portare la funivia alle
potenzialità di trasporto originarie, non solo, è possibile
arrivare a 400 persone all'ora. Anche per le merci non possiamo
andare avanti così, c'è già stata una petizione per chiedere il
ripristino della teleferica, quindi è possibile costruire una
teleferica moderna con sistemi di trasporto di materiali anche
ingombranti e pesanti con un costo di circa 4miliardi e che
permetterebbe un notevole miglioramento della situazione. La
proposta della Giunta non è un taccone, è un servizio nuovo da dare
in tempi brevi: l'intervento sulla funivia si può fare entro l'anno
prossimo e per la teleferica entro la primavera del 1996.
É chiaro che nel frattempo si approfondiranno delle soluzioni
più ambiziose, ma ci vuole cautela. Sul piano tecnico il progetto
di teleferica non ha avuto un giudizio positivo da parte del
Ministero; è stato chiesto di rivedere tutto il tracciato, non
solo, sul piano del merito, la funicolare di cui si parlava ha una
portata minima per una funicolare di 1300 persone all'ora.
Sono tutte le persone che vanno a Chamois in una giornata di
punta che sono un decina all'anno; Chamois ha 122 abitanti, non
possiamo pensare di portare su 10000 persone al giorno. Il tutto va
dimensionato rispetto alla realtà, poi ci sono problemi geologici
che sono controllati, non sono i 13 centimetri di spostamento, ma
sono le millimetriche oscillazioni del terreno.
In sostanza diciamo che oggi dobbiamo intervenire con rapidità,
la proposta della Giunta migliora la situazione ed è una decisione
di cui il Comune di Chamois è stato subito informato ed è d'accordo
e abbiamo atteso che ci fosse una convinzione comune: a settembre è
stata fatta una riunione con gli amministratori di Antey, di
Chamois, il direttore della funivia, il progettista della
funicolare e c'è stata una convergenza su questa linea. Il rischio
è di arrivare al 1997 e non avere più una funivia in grado di
funzionare quindi l'importante è seguire fino in fondo la scelta
fatta.
Presidente -
La parola al Consigliere Tibaldi.
Tibaldi (LN) -
Mi pare che ci sia una certa
corrispondenza di valutazioni, d'altronde i dati sono quelli. Però,
a prescindere che i 15 centimetri sono stati rilevati da uno studio
commissionato dalla Regione e che comunque questo disallineamento
può costituire dei problemi, ci sono stati dei progetti che sono
costati.
- L'aspetto dei costi va affrontato in una maniera diversa
perché la funivia di Chamois ha dei prezzi bloccati dal 1982, va
bene per i residenti però rispetto ad altri impianti i prezzi sono
differenti, se no siamo fuori dal mercato.
Poi, stando a quanto dice il parere del Ministero dei Trasporti,
il profilo e il tracciato devono essere ridisegnati, ma questo
tracciato e questo profilo sono stati commissionati dalla Giunta
perché forse le iniziative del progettista erano differenti. Poi
l'impegno non è indifferente, ma non può costituire una soluzione
definitiva e nel 2007 ci sarà la scadenza oltre alla quale non
sappiamo se andremo, quindi se il progetto non è adeguato a lunga
scadenza c'è il rischio che si arrivi all'ultimo minuto anche la
prossima volta con un intervento tampone. La mozione non vuole
essere aprioristica e chiederei all'Assessore se è d'accordo a
tenere una riunione in IV Commissione.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
La vita tecnica di una funivia è
di 60 anni, dopo 30 ci sono delle scadenze decennali, quindi la
funivia può funzionare fino al 2027 con le revisioni. Comunque non
ci arriverà, ma per dire che noi non facciamo un intervento per 4-5
anni e poi sbaracchiamo tutto. Per quanto riguarda la disponibilità
a discutere in commissione essa è piena, però con i soggetti
interessati ci siamo confrontati a fondo e da parte mia questo
lavoro è già stato fatto e la scelta non ha motivazioni per essere
cambiata e anzi intendiamo procedere celermente così come ci è
chiesto dal Comune di Chamois.
Si dà atto che dalle ore 17,37 assume la Presidenza il
Vicepresidente Aloisi.
Presidente -
La parola al Consigliere Tibaldi.
Tibaldi (LN) -
Confidando nelle parole
dell'Assessore ritiriamo la mozione.
