Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 49 del 27 gennaio 1982 - Resoconto
OGGETTO N. 49/VII - SITUAZIONE DI CRISI DELLA FORTUNA WEST DI
ARNAD - (Interpellanza).
PRESIDENTE
:
Do lettura dell'interpellanza in
oggetto presentata dai Consiglieri Mafrica e Cout:
"Poichè permane lo stato di incertezza sul destino della Fortuna
West di Arnad, con il pericolo di una ulteriore perdita di posti di
lavoro in una zona (la Bassa Valle) già particolarmente colpita
dalla crisi industriale
INTERPELLANO
l'Assessore all'Industria, Commercio, Artigianato e Trasporti
per conoscere:
1) di quali agevolazioni pubbliche si è avvalsa in questi anni
la Fortuna West;
2) quali prospettive vi sono per l'azienda;
3) se la Regione dispone di una "mappa" aggiornata della
situazione occupazionale, produttiva e di mercato delle piccole e
medie aziende operanti in Valle".
PRESIDENTE
:
Illustra l'interpellanza il
Consigliere Cout. Ne ha facoltà.
COUT
(P.C.I.):
Se non ci sono problemi per
l'artigianato, per l'industria ce ne sono senz'altro! Questa
interpellanza mira a conoscere meglio la situazione di un'azienda
che ancora una volta purtroppo ha sempre più seri problemi. E anche
se l'interpellanza è abbastanza chiara, vorremmo fare due
considerazioni e chiedere due cose un po' più precise all'Assessore
perchè altrimenti è troppo facile, visto che l'Assessore ha sempre
la risposta pronta, e perché l'evolversi della situazione cambia un
po' le cose man mano che si va avanti. Secondo il nostro parere, la
Fortuna West sta viaggiando col sistema di tutte le altre industrie
che sono venute in questi ultimi tempi in Valle: industrie che si
installano, vanno bene per alcuni anni, poi denunciando situazioni
di crisi, chiedono dei finanziamenti, chiedono la cassa
integrazione e se non chiudono licenziano o con i passaggi non
riassumono alcuni operai e così si arriva sempre a questi punti.
Per questa industria si sta prospettando una situazione analoga,
così noi chiediamo all'Assessore una conferma del contrario, il che
ci tranquillizzerebbe molto. Senza star qui ad analizzare quello
che è successo in questi ultimi giorni, direi che la situazione sta
in questi termini: l'azienda ha presentato un piano di
ristrutturazione, individuando anche un cambio della produzione e
un modo per ottenere dei tempi di produzione inferiori; fin qui la
cosa è abbastanza comprensibile. La cosa che non si capisce molto
bene, poichè ci sono 1300 milioni di debiti di cui 1000 milioni con
la Casa madre, è come si potranno coprire questi debiti e come in
questo caso interverrà, se interverrà, la Regione o chi altro potrà
farlo. Mi risulta, per esempio, che la Fortuna West ha già avuto un
mutuo a tasso agevolato, mi sembra dal Banco di Napoli, con una
fideiussione della Regione; in questo caso, ecco, come si farà
fronte a questi debiti ulteriori che ha la Fortuna West? E come
interverrà la Regione? Ma caso mai dovesse intervenire, quello che
ci interessa sapere è se ci saranno delle garanzie da parte della
Fortuna West, perchè dal piano di ristrutturazione, che non è
proprio per niente piaciuto ad esempio alle forze sindacali e al
Consiglio di fabbrica, non si vede come si uscirà fuori: ci sarà un
pericolo di cassa integrazione, ci sarà una riassunzione al lavoro
degli operai, però mi sembra che alla fine 60 operai rimarranno a
casa. Questa è una cosa molto preoccupante, data la situazione
della Bassa Valle già di per sè stessa abbastanza grave, con operai
di altre industrie che aspettano il momento per riprendere il
lavoro ma che non hanno prospettive di essere riassunti. La prima
cosa che noi dovremmo avere sotto controllo e di cui dovremmo
essere sicuri è che questi operai alla fine vengano riassunti, e
tutti quanti.
Un'altra cosa che ci piacerebbe conoscere abbastanza bene è la
situazione in generale della Bassa Valle e anzi non solo di questa
zona ma di tutta la Valle d' Aosta; noi avevamo da tempo chiesto
che un Ufficio seguisse in modo particolare queste situazioni, che
avesse sotto controllo la situazione occupazionale, produttiva e di
mercato di tutte le aziende che operano in Valle; di questo Ufficio
si è detto già anni fa e ancora mesi fa che non ce ne è bisogno! Ci
piacerebbe sapere però a questo punto se con la situazione di crisi
che esiste in tutta la Valle l'Assessorato ha sotto controllo la
situazione e se di questa situazione si hanno i dati di cui poter
eventualmente prendere visione. Ci piacerebbe quindi avere in mano
un quadro della situazione di tutta la Valle per ciò che riguarda
l'industria, chiediamo all'Assessore che, oltre a darcene conferma
eventualmente in Consiglio, ce ne faccia avere una copia.
PRESIDENTE
:
La parola all'Assessore all'Industria,
Commercio, Artigianato Trasporti Chabod per la risposta.
CHABOD
(D.C.):
Volevo precisare al Consigliere
Minuzzo che non ho detto che l'artigianato sta attraversando un
momento facile!
Per rispondere al Consigliere Cout, il 6 maggio del 1977 è stata
stipulata tra l'Amministrazione regionale e la Fortuna West di
Arnad una convenzione con la quale la Regione concedeva in affitto
alla Società per la durata di 20 anni gli immobili siti in Comune
di Arnad, impegnandosi a ristrutturare i fabbricati e provvedendo
altresì a rendere efficienti e funzionali gli impianti
idrotermosanitari ed elettrici generali. Il canone di affitto è
stato fissato in L. 10.000 annue per i primi 5 anni e in L. 9
milioni per i successivi 15 anni. La ristrutturazione del
fabbricato locato ha comportato una spesa a carico della Regione di
circa 300 milioni. La Società Fortuna West ha ottenuto in data 16
agosto 1978 un finanziamento dal Banco di Napoli di Lire 1 miliardo
e 100 milioni, ai sensi della legge 8 agosto 1972, n. 464, per la
realizzazione di un piano di ristrutturazione e riorganizzazione
aziendale, sul quale la Giunta regionale è stata autorizzata a
concedere una garanzia fideiussoria fino alla concorrenza massima
di 450 milioni. La Fortuna West ha presentato in data 20 gennaio
1982 un programma relativo ad un nuovo tipo di produzione, in
quanto la produzione attuale dell'azienda è da ritenersi obsoleta e
senza nessuna possibilità di recupero nei costi di trasformazione e
nel fatturato. Il piano dovrà essere valutato dai Sindacati; oggi
pomeriggio alle 16 si incontreranno i Sindacati, il Consiglio di
Fabbrica ed il sottoscritto; domani mattina alle 10 ci incontreremo
di nuovo tutti con l'Ufficio del Lavoro per vedere un po' quello
che si può fare.
L' Assessorato all'Industria sta conducendo un'indagine sulla
situazione occupazionale, un'indagine che non è facile portare
avanti perchè le stesse imprese non è che collaborino, anzi; sul
mercato delle aziende operanti in Valle l'Assessorato predispone
quadrimestralmente un riepilogo, per settori produttivi, che deve
necessariamente basarsi sui dati pervenuti; in media, le risposte
del questionario si aggirano sul 35%: abbiamo anche chiesto
all'Associazione Industriali di darci una mano almeno per i loro
iscritti, ma purtroppo le società non collaborano tanto facilmente.
Il Consigliere Cout sa benissimo che per seguire tutto questo ci
vorrebbe un'equipe enorme di persone, perchè non è che sia facile
portare avanti ... - Interruzione - ... un ufficio? ... L'ufficio
ce l'abbiamo ma, sai, non è facile seguire le ditte e le imprese
specialmente con le ricerche di mercato e tutte queste cose; è già
molto difficile per loro, puoi capire per la Regione! Ad ogni modo,
noi facciamo tutto quello che possiamo.
PRESIDENTE
:
Il Consigliere Cout intende replicare?
Ne ha facoltà.
COUT
(P.C.I.)
: Solo per dire che la risposta non è
che ci soddisfi molto, visto che prospettive vere e proprie non ne
abbiamo assolutamente avute. Staremo a vedere quello che potrà fare
la Regione questo pomeriggio con i Sindacati e con il Consiglio di
Fabbrica e domani con l'Ufficio del Lavoro; però, ecco, noi
chiediamo che su queste cose la Regione vada a ricercare tutte le
chiarezze possibili; non dovrà essere possibile ancora una volta
dare a una fabbrica 1300 milioni senza avere delle garanzie
soprattutto per ciò che riguarda i posti di lavoro: i posti di
lavoro, secondo noi, vanno assolutamente salvati, e questa sarà la
prima cosa. E assieme a questo ci dovrà essere una garanzia per
tutto quello che farà in futuro l'azienda, altrimenti ancora una
volta fra pochi anni arriveremo a questa stessa situazione.
E così chiediamo all'Assessore che trovi un modo per avere un
quadro completo e adeguato della situazione occupazionale e in
generale dell'industria in Valle d'Aosta: se non basteranno uno o
due funzionari, se non basterà un questionario, bisognerà mettere
in piedi un lavoro diverso, ma questa è una cosa più che
necessaria, ed è una cosa che si trascina ormai da mesi: io ricordo
che alcuni mesi fa in Commissione si era discusso se era il caso,
come Commissione, di andare a fare un giro di tutte le aziende:
c'ero ancora io in Commissione, quindi si tratta di alcuni mesi fa!
A quel momento la possibilità di un'indagine occupazionale
dell'industria in Valle d'Aosta era a questo punto, ora non è
cambiato proprio niente: si aspettavano dei dati che dovevano
arrivare allora e che devono arrivare ancora adesso! Quindi bisogna
trovare il modo per fare qualche cosa di più, per mettere in piedi
un lavoro diverso; noi, lo ripeto, avevamo chiesto che per queste
cose, vista la gravità della situazione e la necessità di
affrontare in modo serio questo problema, fosse istituito un
ufficio apposito; se non ci può essere un ufficio che funzioni, si
trovi almeno un modo di lavorare, un modo di condurre un'indagine
adeguata: di questa indagine ne abbiamo bisogno tutti quanti!
PRESIDENTE
:
Passiamo alla trattazione dell'oggetto
iscritto al n. 14 dell'ordine del giorno.
