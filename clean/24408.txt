Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 3341 del 21 febbraio 2008 - Resoconto
OGGETTO N. 3341/XII - Disegno di legge: "Nuove disposizioni
per l'erogazione dell'indennità di residenza per disagiato servizio
a favore di titolari di farmacie rurali".
Articolo 1
(Finalità ed oggetto)
1. La presente legge definisce le modalità di erogazione
dell'indennità di residenza per disagiato servizio a favore dei
titolari, direttori responsabili o gestori provvisori di farmacie
rurali e di dispensari farmaceutici, come definiti dalla legge 8
marzo 1968, n. 221 (Provvidenze a favore dei farmacisti rurali), al
fine di assicurare sull'intero territorio regionale l'assistenza
farmaceutica a tutela della salute della collettività.
Articolo 2
(Destinatari)
1. L'indennità di residenza per disagiato servizio, prevista
dalla l. 221/1968 a favore dei titolari, direttori responsabili o
gestori provvisori di farmacie rurali ubicate nel territorio
regionale, è così determinata:
a) in una quota fissa di euro 1.000 erogata a tutti i
titolari, direttori responsabili o gestori provvisori di farmacie
rurali;
b) in una quota variabile, in relazione al fatturato annuo
del Servizio sanitario nazionale (SSN) al netto dell'IVA
riguardante tutte le prestazioni con onere a carico del SSN,
incluse le prestazioni di assistenza integrativa, protesica e a
regolamentazione regionale, pari ad euro:
1) 7.500, in caso di fatturato annuo del SSN inferiore ad
euro 200.000;
2) 5.500, in caso di fatturato annuo del SSN da euro 200.001
ad euro 300.000;
3) 3.500, in caso di fatturato annuo del SSN da euro 300.001
ad euro 400.000;
4) 1.500, in caso di fatturato annuo del SSN da euro 400.001
ad euro 500.000.
2. Al farmacista cui è affidato un dispensario farmaceutico è
concessa un'indennità di gestione pari ad euro 1.200, ridotta del
50 per cento nel caso in cui il dispensario sia ubicato in locali
messi gratuitamente a disposizione dai Comuni o dalle Comunità
montane.
3. Ai Comuni e alle Comunità montane che gestiscono,
singolarmente o in forma associata, farmacie rurali sono concesse
le provvidenze di cui ai commi 1 e 2, nella misura e alle stesse
condizioni previste per i titolari di farmacie private.
Articolo 3
(Modalità di erogazione)
1. Le provvidenze di cui all'articolo 2 sono corrisposte
dall'Azienda regionale Unità sanitaria locale (USL) della Valle
d'Aosta unicamente ai titolari, direttori responsabili e gestori
provvisori di farmacie rurali e di dispensari farmaceutici che sono
risultati regolarmente aperti al pubblico per tutto l'anno solare
cui le indennità si riferiscono. Le provvidenze sono erogate
proporzionalmente ai mesi di effettivo funzionamento della farmacia
o del dispensario farmaceutico.
2. Per ottenere l'indennità di cui all'articolo 2, comma 1,
lettera b) gli interessati devono inoltrare domanda all'Azienda
USL, entro il 31 marzo di ogni anno, corredata della dichiarazione
del Comune interessato attestante che la farmacia o il dispensario
farmaceutico sono stati regolarmente aperti al pubblico per tutto
l'anno, salvo i periodi di chiusura previsti dalla legge regionale
6 novembre 2006, n. 23 (Nuova disciplina del servizio farmaceutico.
Abrogazione della legge regionale 2 aprile 1986, n. 13), ovvero i
periodi di apertura.
3. Gli uffici competenti dell'Azienda USL, al fine di
definire l'ammontare dell'indennità da erogare, accertano il
fatturato annuo del SSN al netto dell'IVA riguardante tutte le
prestazioni con onere a carico del SSN, incluse le prestazioni di
assistenza integrativa, protesica e a regolamentazione
regionale.
4. L'Azienda USL provvede ad aggiornare annualmente gli
importi di cui all'articolo 2 sulla base della variazione
dell'indice dei prezzi al consumo per le famiglie di operai e
impiegati accertata dall'Istituto nazionale di statistica (ISTAT) e
rilevata al 31 dicembre dell'anno precedente alla data della
richiesta.
5. Le provvidenze di cui all'articolo 2 sono concesse con
atto del direttore generale dell'Azienda USL entro il 31 maggio di
ogni anno, previo parere della commissione di cui all'articolo 43,
comma secondo, della legge regionale 25 ottobre 1982, n. 70
(Esercizio delle funzioni in materia di igiene e sanità pubblica,
di medicina legale, di vigilanza sulle farmacie ed assistenza
farmaceutica).
Articolo 4
(Disposizioni finanziarie)
1. Gli oneri derivanti dall'applicazione della presente legge
sono a carico dell'Azienda USL che vi provvede tramite i
finanziamenti ad essa annualmente trasferiti per il funzionamento
del Servizio sanitario regionale.
Articolo 5
(Abrogazioni)
1. La legge regionale 31 maggio 1983, n. 40 (Nuove norme
concernenti l'indennità di residenza per disagiato servizio a
favore di titolari di farmacie rurali), è abrogata.
2. È, inoltre, abrogata la lettera f) del comma uno
dell'articolo 43 della legge regionale 70/1982.
Articolo 6
(Disposizioni transitorie)
1. In sede di prima applicazione, il termine per la
presentazione della domanda di cui all'articolo 3, comma 2, è
fissato al 30 aprile, mentre quello per la concessione delle
provvidenze di cui al comma 5 del medesimo articolo è fissato al 30
giugno.
Articolo 7
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale della Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere Comé.
Comé (SA)
- Il disegno di legge regionale n. 196, posto
all'approvazione del Consiglio nel corso della seduta odierna,
riveste grande importanza per l'argomento trattato, per l'efficacia
perequativa che realizza nel settore, per l'armonizzazione del
sistema che esso agevola.
Parliamo di farmacie rurali, quindi di sanità e di territorio
valdostano congiunti. Produrre risultati apprezzabili in termini di
efficienza in tale ambito è compito fortemente sentito da questa
maggioranza: i 2 termini posti in relazioni reciproca sono infatti
costantemente all'attenzione delle strutture; vi è da dire che la
lontananza dagli strumenti di primo soccorso o dai presidi sanitari
è tema affrontato con grande attenzione. In tale ambito dunque, e
in modo particolare nelle località più decentrate, non sempre
immediatamente raggiungibili con immediata tempestività, la
farmacia assolve ad un compito ben preciso anche nel campo del
primo soccorso e dell'orientamento diagnostico in attesa che
presidi medici qualificati possano prendere in carico l'infortunato
o il paziente.
Ancora: nel mondo della globalizzazione in cui gli ultimi
microcentri di vita associativa - i piccoli esercizi commerciali di
villaggio - sono sempre più indotti a chiudere l'attività per
l'insufficiente redditività, le farmacie rimangono un polo di vita
sociale e comunitaria, soprattutto dedicato ai nostri anziani e a
tutti coloro che scelgono di rimanere ad abitare i villaggi ed i
centri minori delle nostre valli.
Su 73 Comuni della nostra Regione (Aosta non viene considerata
in questo conteggio) ben 34 ospitano ancora una farmacia che
assolve a quei compiti cui accennavo sopra ed il legislatore da
lungo tempo si è reso conto della valenza fondamentale di tali veri
e propri presidi sanitari sparsi sul territorio: risale infatti al
1968, provvedimento n. 221, la legge nazionale che reca
"provvidenze a favore dei farmacisti rurali" e sin dal 1983 la
Regione Valle d'Aosta ha stabilito "nuove norme concernenti
l'indennità di residenza per disagiato servizio a favore dei
titolari di farmacie rurali" nella legge regionale n. 40. È del
tutto evidente che tale normativa, ormai obsoleta rispetto alle
problematiche ed alle necessità della società valdostana di oggi,
andasse aggiornata secondo una logica di perequazione che valga a
riequilibrare almeno in parte lo svantaggio di quelle farmacie che,
proprio per il fatto di operare in centri di minori dimensioni e
lontani da significativi flussi di passaggio, presentano bilanci
economici di gestione di minore, quando non di insufficiente
redditività, elemento che potrebbe indurre in qualche caso i
titolari a cessare la loro attività.
Il disegno di legge che oggi siamo chiamati ad approvare innova
rispetto alla precedente erogazione indifferenziata dei contributi
e gradua l'importo dell'indennità di residenza per disagiato
servizio, secondo precisi parametri raccordati con il fatturato
annualmente ottenuto e comunicato al Servizio sanitario nazionale.
Con questo disegno di legge ben 17 farmacie sulle 34 farmacie
considerate rurali riceveranno un significativo aumento delle
indennità rispetto a quanto sino ad oggi ottenuto.
Addentrandomi nello specifico dell'articolato del disegno di
legge, ricordo che l'articolo 1 fissa l'ambito di applicazione
delle provvidenze, ricomprendendo fra i beneficiari, oltre alle
farmacie rurali, anche i dispensari permanenti, aperti in attesa di
formale assegnazione di una sede farmaceutica di nuova istituzione.
L'articolo 2 specifica destinatari ed importi delle provvidenze,
distinguendo fra il contributo annuo indifferenziato e pari ad €
1000 ed indennità per disagiato servizio, differenziata secondo le
logiche che ho sopra richiamato. Il testo riporta anche la cifra
dell'ulteriore indennità di gestione, ridotta della metà nel caso
di esercizio ubicato in locali posti a disposizione dagli enti
territoriali. L'articolo 3 stabilisce nel dettaglio le modalità
concrete di erogazione delle provvidenze. L'emendamento presentato
in Commissione e finalizzato ad ottenere lo spostamento dei termini
per la data di presentazione della domanda di indennità all'USL e
del conseguente atto deliberativo del Direttore generale di tale
azienda soltanto relativamente all'anno in corso risulta
indispensabile anche per la ristrettezza dei termini. L'articolo 4
reca le disposizioni finanziarie e la copertura degli oneri
derivanti dall'applicazione della legge. L'articolo 5 abroga
espressamente le norme precedenti in contrasto con le disposizioni
oggi in approvazione, quindi la legge regionale n. 40/1983 e la
lettera f), comma 1, della legge regionale n. 70/1982.
Infine, proprio per la ristrettezza dei tempi, è opportuno
dichiarare l'urgenza del provvedimento. Grazie.
Presidente
- Dichiaro aperta la discussione generale.
La parola al Consigliere Bortot.
Bortot (Arc-VA)
- Voglio ripetere quello che ho detto in
Commissione. Qui si tratta di una rideterminazione di una legge
nazionale con un'integrazione di tipo finanziario della nostra
Regione. Le cifre sono molto modeste per cui in sostanza non
possiamo dire "no" a questa legge. Tale provvedimento però solleva
un paio di contraddizioni: una prima contraddizione, abbiamo
approvato e dovremo definire la nuova legge sulla montagna, che
incentiva e protegge i servizi soprattutto nei villaggi e nei
piccoli paesi, prendendo a spunto questa legge, in teoria dovremmo
fare una legge di integrazione per le ferramenta, piuttosto che per
il panettiere o il tabacchino, perché se c'è una legge per le
farmacie rurali, immaginatevi voi cosa si dovrebbe fare per le
altre attività economiche decentrate sul territorio e soprattutto
in montagna: questa è la contraddizione in sostanza. Per cui,
sottolineato questo, saputo nell'audizione che anche le farmacie in
base al fatturato hanno ridefinito l'ammontare pro capite venendo
incontro con importi superiori a quelle più piccole, con introiti
più bassi, che nel calcolo degli introiti non sono state prese a
riferimento tutte quelle attività parafarmaceutiche che si svolgono
all'interno delle farmacie, faccio un esempio: ormai le farmacie
vendono di tutto di più... morale: è una legge che riprende una
legge nazionale, gli importi stanziati dalla Regione non sono
eccessivi, c'è stata una volontà da parte dell'Ordine dei
farmacisti di ridefinire fra di loro l'ammontare, quindi voteremo
questa legge. Insisto però sulla contraddizione di una leggina a
favore di un comparto, mentre ci sono altri comparti e attività
produttive molto più svantaggiate che non le farmacie.
Presidente
- La parola al Consigliere Sandri.
Sandri (PD)
- Questa è una legge che potremmo anche
votare, nel senso che affronta un tema apparentemente intaccabile:
chi di noi non è per aiutare la presenza sul territorio di
farmacie, in particolare di farmacie rurali? La parola stessa dà un
senso armonioso per noi Valdostani, qualcosa anche in qualche modo
di bucolico, di una presenza sul territorio, contro il presidio del
territorio e quindi l'abbandono delle montagne... Dopodiché andiamo
a vedere che si vanno a dare 1.000 euro di contributo annuo al
riconoscimento di particolari condizioni di servizio e poi una
serie di contributi, da 7.500 a 1.500, per fatturati che arrivano
fino a 500mila euro. Aprendo "Internet", che è una fonte
incredibile di informazioni, si viene a sapere che nella
discussione in Parlamento del provvedimento di legge a cui ci
riferiamo si evidenzia come il reddito di una farmacia sia un po'
superiore al 10%. Noi quindi alle farmacie che guadagnano fra 40 e
i 50mila euro all'anno gliene diamo 1.500, ossia non è sbagliato,
nel senso che il principio di dare una mano alle farmacie rurali va
bene, però è gente che ha già un certo risultato. Non è detto poi
che il dato che emerge dalla discussione parlamentare sia valido su
tutto il territorio nazionale e in qualunque condizione, può anche
darsi che il ritorno sia anche superiore, potrebbe essere del 15%,
ma è gente che comunque ha un utile netto da tutte le tasse e le
spese che viaggia sui 50-60-70mila euro all'anno... e a questi
diamo 1.500 euro. Va benissimo, però mi sembra che siano dei dati
che non hanno un gran significato messi così, mi sembrano una
ripetizione di una legge nazionale che non sia adattata alle nostre
condizioni. Perché il dato fondamentale non è la definizione di
rurale nel senso più generico, ma ad esempio la distanza dalle
strutture sanitarie, la distanza dalla città, l'altitudine media
della localizzazione e del territorio su cui è inserita, ci sono
una serie di oggettive difficoltà che potrebbero essere
valorizzate, ma sicuramente le farmacie anche quelle rurali
valdostane non hanno la faccia di essere delle aziende
particolarmente in crisi; quindi 7.500 euro su un fatturato
inferiore a 200.000 mi sembra sia invece fin poco, perché se una
farmacia non riesce neanche a fatturare 200.000 euro,
effettivamente va quasi contro le logiche del mercato, allora
quella bisognerebbe aiutarla più concretamente. Qui si fa invece
una distribuzione a pioggia, che non ha un grandissimo significato.
Io prenderei tempo e personalmente inviterei anche il relatore e
l'Assessore a fare una riflessione, se non a rinviare il tutto in
Commissione, per fare un ragionamento un po' più ampio e radicato
su questa cosa, perché sembra una cosa raffazzonata. Se non si
ritiene... non ci opporremo a questo dato, però credo che
l'esperienza dell'APS di Aosta, azienda di pubblici servizi, che
dalle farmacie, comprese quelle a Sarre e a Gignod, ottiene utili
impressionanti dell'ordine dei milioni di euro, che poi vengono
trasferiti in altri servizi alla cittadinanza della città di
Aosta... penso che si possa tranquillamente dire che sulle farmacie
grandi preoccupazioni sul loro andamento non ci dovrebbero essere.
Fare invece un progetto di legge che andasse ad individuare i
territori valdostani che necessitano di una farmacia, che diventi
lì un presidio territoriale sanitario ed eventualmente prevedere su
quei territori degli interventi mirati anche superiori a quelli che
sono previsti in questa legge forse era un cammino migliore.
Tuttavia, tenuto conto che sono contributi che vanno al presidio
del territorio, non ci opporremo e non ci asterremo sul disegno di
legge.
Presidente
- Se nessuno chiede di intervenire, dichiaro
chiusa la discussione generale.
La parola all'Assessore alla sanità, salute e politiche sociali,
Fosson.
Fosson (UV)
- Non pensiamo con questa legge di risolvere
tutti i problemi delle farmacie in Valle, siamo anche noi
profondamente convinti che le farmacie rappresentino un presidio
sanitario importante. Aspettavamo la proposta di legge che il
Governo ha discusso, nel senso di dare un maggior peso al presidio
farmaceutico come presidio sanitario e su questo siamo
completamente d'accordo. In attesa di una revisione di tale
normativa, su cui non possiamo incidere, abbiamo accolto i dati di
alcune farmacie rurali che, se comunque hanno ancora dei margini,
si tratta di margini da mettere in rapporto soprattutto al lavoro,
alla reperibilità, ad una presenza continua - in alcune sedi rurali
i farmacisti fanno delle settimane continue di reperibilità -, ci è
sembrato giusto, come ha detto il relatore, una maggiore equità a
questa distribuzione, perché prima delle farmacie rurali che
avevano un bilancio di un certo tipo prendevano lo stesso di
farmacie rurali che invece avevano un rapporto e un bilancio
completamente diverso e questo è stato accettato da tutta la
categoria dei farmacisti. È vero che il bilancio è dovuto alla
quota di assistenza farmaceutica, ma sul resto sono bilanci che
dipendono dal soggetto, dalle capacità... per cui ci siamo voluti
attenere ad un dato oggettivo: quello dell'assistenza farmaceutica
e ridistribuire queste quote che erano affidate da una legge
regionale, che prevedeva per le farmacie quello che non prevede
invece per le ferramenta, con tutto il rispetto per le ferramenta.
Mi sembra quindi una legge che dia maggiore equità alle farmacie
rurali, sottolineando appunto quelle presenze in piccoli paesini,
perché gli importi sono vincolati proprio al fatturato, quindi ad
un dato oggettivo che dia equità e voglia sottolineare, in attesa
di una più ampia normativa nazionale, l'importanza delle farmacie e
dei presidi farmaceutici in Valle. Vorrei sottolineare come a
titolo gratuito il sistema delle farmacie valdostane partecipi già
da alcuni anni a tutte le attività di prevenzione. Vorremmo e
auspichiamo che questa integrazione fra sanitario, sanitario e
farmaceutico e la presenza dei farmacisti sia ancor più
sottolineata e aspettiamo delle normative nuove che ci consentano
di farlo. In Commissione di questo abbiamo ampiamente discusso e
abbiamo accettato anche i contributi, penso sia un passo positivo
in attesa di una riforma più ampia. Ringrazio chi ha lavorato,
ringrazio soprattutto i farmacisti cosiddetti "grandi", che hanno
accettato di ridurre i loro introiti a favore dei farmacisti più
piccoli che svolgono con molta assiduità il loro servizio.
Presidente
- Passiamo all'esame dell'articolato, ricordo
che votiamo sul nuovo testo predisposto dalla V Commissione.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 31
Il Consiglio approva all'unanimità.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Abbiamo detto prima che votiamo a
favore, lo ribadiamo. Volevo solo fare un'ulteriore sottolineatura
su questo piccolo provvedimento non tanto sui contenuti, ma sul
principio, perché le farmacie lavorano anche con un cartello - qui
rubo il lavoro ai colleghi di "Forza Italia" -, dove il principio
della concorrenza non esiste. Ad esempio, se le farmacie comunali
volessero far concorrenza alle farmacie private, invece di far
molti soldi per dare servizi ai cittadini, basterebbe che facessero
pagare molto meno le medicine e il servizio sarebbe in presa
diretta e non farebbe un giro tortuoso, questo per dire che chi si
cura anche con le medicine non convenzionali... la differenza fra
le nostre farmacie e quelle francesi è esattamente del 50% in meno.
Volevo sottolineare tale ulteriore contraddizione.
Presidente
- La parola al Vicepresidente Tibaldi.
Tibaldi (CdL)
- Abbiamo votato favorevolmente gli
articoli di questo disegno di legge, votiamo anche a favore del
provvedimento nel suo complesso, perché è informata ad un criterio
fondamentale di equità. La vecchia normativa regionale è stata
rivista e corretta ed è stato introdotto un principio che vede il
parametro reddituale dei singoli operatori farmaceutici come
elemento discriminante, secondo il quale si dà una quota più o meno
sostanziosa a vantaggio di coloro che esercitano tale attività
nelle zone cosiddette "rurali". È vero peraltro anche quello che è
stato sottolineato da qualcuno che mi ha preceduto: si tratta di
commercianti particolari, quando si parla di farmacisti, di
commercianti che lavorano in una nicchia protetta e naturalmente
tutelata sotto il profilo del mercato.
Abbiamo avuto occasione in V Commissione di verificare la
quantità, il volume degli affari che ogni farmacia rurale che opera
in Valle - per "rurale" si intende farmacie al di fuori del
capoluogo regionale - riesce ad assommare al termine di ogni
esercizio e ci sono valori di tutto rispetto: abbiamo visto
farmacie che solo sul settore sanitario, esclusa la componente
meramente commerciale, arrivano al milione o milione e mezzo di
euro, quindi prevedere anche per queste un contributo di 1.000 euro
sembra un po' una presa in giro. Crediamo tuttavia che questa
legge, anche con una modifica che è stata suggerita dal nostro
gruppo e poi interpretata correttamente dall'Assessore e dagli
uffici all'articolo 2, sia in sintonia con la legge nazionale, che
prevede questa tipologia di intervento, ossia la n. 221/1968.
Per le ragioni che ho detto, quindi, confermiamo il nostro voto
favorevole e votiamo il disegno di legge nel suo complesso.
Président
- Je soumets au vote le projet de loi dans son
ensemble:
Conseillers présents et votants: 32
Pour: 32
Le Conseil approuve à l'unanimité.
