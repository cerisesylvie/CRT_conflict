Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Invalidi civili
EDILIZIA
Edilizia pubblica



Oggetto del Consiglio n. 1465 del 7 ottobre 2015 - Resoconto
OGGETTO N. 1465/XIV - Interpellanza: "Situazione degli
edifici pubblici regionali non accessibili ai disabili".
Presidente
- Il punto 16 all'ordine del giorno è rinviato
a successiva analisi. Passiamo al punto 17 all'ordine del giorno.
Per l'illustrazione la parola al Consigliere Bertin.
Bertin (ALPE)
- Grazie Presidente.
Sarò particolarmente breve ad illustrare l'interpellanza, perché
mi pare piuttosto chiara. Nel dicembre dell'anno scorso, con la
finanziaria si è previsto che gli uffici dell'Amministrazione
regionale, degli enti pubblici non economici, delle agenzie e delle
aziende dipendenti dalla Regione, nonché degli enti e delle
fondazioni finanziate dalla stessa Regione, anche locati da
privati, devono essere privi di ostacoli alla mobilità, privi di
barriere architettoniche. Si è stabilito che entro tre anni,
qualora ci siano delle barriere architettoniche, queste devono
essere rimosse o il contratto di locazione deve essere sciolto.
Qualche tempo fa avevo presentato una richiesta di
documentazione, per avere un quadro generale della situazione.
Purtroppo, le risposte essendo state soltanto parziali e ritenendo
comunque necessario che vi sia la conoscenza di un quadro generale
attuale dell'accessibilità, non soltanto degli uffici della
Regione, ma anche di tutti quelli previsti da questa normativa, ho
presentato questa interpellanza, appunto per avere un quadro
generale e per capire l'intenzione dell'Amministrazione in generale
su questo aspetto. Grazie.
Si dà atto che dalle ore 11,12 assume la presidenza il
Vicepresidente Rosset.
Rosset (Presidente)
- Per la risposta ha chiesto la
parola l'Assessore Perron, ne ha la facoltà.
Perron (UV)
- Grazie Signor Presidente.
Collega, l'articolo 39 della legge regionale 13 del 2014, che
lei conosce, prevede espressamente che le sedi degli uffici
dell'Amministrazione regionale, degli enti pubblici non economici,
delle agenzie e delle aziende che dipendono dalla Regione, nonché
degli enti e delle fondazioni finanziate dalla Regione, anche
quelle che sono locate da privati, debbano essere prive di ostacoli
alla mobilità. Nel mese di agosto erano state fornite informazioni
per quello che riguardava l'accessibilità di tutti gli uffici
dell'Amministrazione regionale ed era emerso, se lei ricorda, che
tutti i locali in affitto adibiti a uffici regionali risultano
accessibili. Per quello che riguarda gli uffici locati da privati,
da parte degli enti pubblici non economici, agenzie o aziende
dipendenti della Regione, risultano ad oggi non accessibili: la
fondazione Film Commission Vallée d'Aoste, con sede in via Parigi
33, che sostiene un canone annuo di 9 mila 600 euro, per uffici che
risultano accessibili, ma con bagno non attrezzato; la fondazione
Emile Chanoux, con sede in via Guido Rey 26, che sostiene un canone
annuo di 6 mila 900 euro, con uffici che risultano accessibili, ma
con bagno non attrezzato; l'azienda USL, in questo caso gli
ambulatori veterinari di Signayes, per i quali viene corrisposto un
canone annuo di 5 mila 400 euro.
Abbiamo sollecitato l'azienda USL, che sta facendo le opportune
valutazioni sui termini previsti per l'adeguamento. Per quello che
riguarda la fondazione Film Commission e la fondazione Chanoux,
l'Assessorato all'istruzione e cultura in collaborazione con il
nostro Assessorato ha individuato una nuova sede che sarà
interamente accessibile e sarà disponibile in tempi rapidi, credo
nelle prossime settimane. La nuova sede sarà in Maison Barailler,
in via Croce di Città. Per quanto riguarda l'ASL, la stessa sta
operando le medesime valutazioni tecniche per procedere nella
direzione di risolvere questo problema. Grazie.
Si dà atto che dalle ore 11,13 assume la presidenza il
Vicepresidente Follien.
Follien (Presidente)
- Per la replica, la parola al
Consigliere Bertin.
Bertin (ALPE)
- Grazie Presidente.
La ringrazio delle risposte. Le stesse domande erano state poste
nel mese di agosto, alle quali all'epoca purtroppo non avevo avuto
una risposta puntuale. Nelle domande dell'interpellanza si chiedeva
anche di conoscere se tutti gli enti e le fondazioni in generale
previsti dalla legge erano stati informati sulle conseguenze di una
mancata applicazione di questa normativa. Intuisco che devono
essere state informate per forza, visto che avete dovuto
evidentemente fare questa radiografia della situazione.
Credo che questa legge abbia un significato piuttosto importante
e dovrebbe essere seguita nell'applicazione. Mi auguro che al più
presto tutto venga reso a norma e accessibile a tutti. Grazie.
