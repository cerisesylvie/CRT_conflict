Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2874 del 14 luglio 2017 - Resoconto
OGGETTO N. 2874/XIV - Approvazione di risoluzione:
"Quotazione in Borsa della società CVA S.p.A. prevista all'art. 27
della legge regionale n. 24/2016".
Rosset (Presidente) -
Proseguiamo con il punto n. 29.01.
Per l'illustrazione, ha chiesto la parola il collega Rollandin, ne
ha facoltà.
Rollandin (UV) -
Il tema non è nuovo a quest'aula, è
stato più volte richiamato. Con questa risoluzione si vuole
riprendere, senza farla troppo lunga, sostanzialmente un'ulteriore
specificazione su un tema così delicato per il momento che si sta
vivendo e per le difficoltà che indubbiamente possono sorgere, se
non c'è un'informazione che in qualche modo va corretta...e deve
essere chiaro quali sono i passaggi che devono essere mantenuti per
arrivare ad una definizione che sia condivisa il più possibile.
Occorre tener conto dei passaggi già in essere, che c'è già stata
una risoluzione approvata dal Consiglio il 21 giugno 2017, che
nelle premesse, tra l'altro, specificava che era necessario
attivare i vari organismi nel più breve tempo possibile affinché si
acquisissero il piano strategico e il piano industriale, al fine di
avere gli elementi necessari per valutare eventuali ricadute
politiche derivanti dal processo di quotazione in Borsa, la
percentuale di quotazione, la possibilità di crescita della Valle
d'Aosta.
Con questa mozione si riprende quindi questo tema, specificando
in particolare le criticità e quelle che possono essere le esigenze
da valutare, tenendo conto anche della possibilità di nominare un
advisor
da parte di Finaosta, o direttamente da parte
dell'Amministrazione regionale, che possa fornire un adeguato
supporto all'azionista nella valutazione dell'operazione nel suo
complesso. Io non voglio riprendere tutte le tematiche che sono già
state oggetto di discussione perché mi sembra che siano recenti,
quindi non mi sembrerebbe utile al senso di questa ulteriore
precisazione.
Noi siamo convinti che non si tratti di rivedere la posizione a
suo tempo assunta: quella della quotazione, ma di avere tutti gli
elementi, cosa già sottolineata in particolare dal collega Gerandin
nelle precedenti riunioni e da altri colleghi, quindi di avere una
possibilità di far sì che le valutazioni da fare sia per quanto
riguarda i valdostani, che in qualche modo potrebbero essere
giustamente interessati a questa operazione di grande rilievo, sia
per capire al meglio le tempistiche ideali per fare determinate
operazioni, perché indubbiamente tutta una serie di passaggi
sicuramente non hanno favorito, per non dire non hanno indebolito
il messaggio che fuoriesce e che incide anche sui tempi e sulle
valutazioni proprie in Borsa della percentuale di quello che si
vuole mettere per la vendita sul mercato da parte della CVA.
Ora, non sto a ripetere, perché, pur non essendoci più
l'obbligo, com'era prima della Madia modificata, della quotazione
in Borsa per queste società, pur essendoci questa situazione
nuova...crediamo sia importante che, sulla base delle risultanze
che sono collegate alle acquisizioni, alle valutazioni e ai
risultati del piano strategico e del piano industriale, ci sia la
possibilità di fare una serie di valutazioni, per cui alla fine si
valuti l'insieme e si renda edotta la popolazione valdostana di
tutte le valutazioni e dei benefici in conseguenza di queste
operazioni. Non sto a riprendere tutte le tematiche e tutta la
discussione, perché è già stata fatta più volte in quest'aula,
quindi credo sia arci nota. L'importanza di questa risoluzione
credo vada nella logica che era già stata richiamata, ma precisa un
po' meglio gli atti possibili da attivare, in modo tale che non ci
siano dubbi sui passi che devono essere successivamente
attivati.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Intervengo in merito a questa
risoluzione, che riprende dei temi che già avevamo affrontato di
recente in Consiglio con un'altra risoluzione, sempre dello stesso
tenore. Devo dire che io non mi sono completamente identificata
nell'illustrazione del collega Rollandin, ma non credo che le
nostre posizioni siano inconciliabili. Se il collega Rollandin ha
inteso ribadire una volontà per andare nel senso della quotazione,
questa per noi non è una volontà acquisita e scontata, però
concordiamo - e su questo credo che ci ritroviamo all'interno di
questa risoluzione - nel voler fare un percorso di valutazione, di
informazione approfondito per permettere poi una decisione che sia
la più consapevole e la più comprensibile per i cittadini, che sia
in un senso: quello della quotazione, o che sia in un altro senso:
quello di non voler procedere ad una quotazione. Questo chiarimento
da parte nostra era dovuto e quindi ho inteso esprimerlo e rendere
chiara la nostra posizione.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Intervengo solo per ribadire la nostra
posizione rispetto alla quotazione in Borsa, che la discussione
sembra che sia data per probabile o per possibile...io la ritengo
cosa certa, anche perché questa risoluzione ovviamente richiama
l'articolo 27 della legge regionale approvata, che diceva
sostanzialmente che la Regione è autorizzata ad adottare ogni atto
necessario per la quotazione in mercati regolamentati della CVA. La
nostra posizione quindi rimane la stessa. Queste valutazioni
andavano fatte prima di assumere questa decisione. È giusto fare
gli approfondimenti, è corretto, mi sembra un po' tardi, di
conseguenza, non voterò questa risoluzione.
Presidente -
Ha chiesto la parola il collega Nogara, ne
ha facoltà.
Nogara (UVP) -
Noi, anche come gruppo, vorremmo ribadire
che niente di nuovo si può dire rispetto a quanto abbiamo già detto
quando il collega Gerandin con altri colleghi ha presentato una
risoluzione. Per essere chiari e semplici, noi, com'è previsto da
questa risoluzione, vogliamo valutare nell'immediato tutti i vari
documenti che porteranno alla quotazione in Borsa di CVA, valutarli
per capire se è il caso o no che ci sia questa quotazione. Questa è
la prima fase, ma le fasi più importanti che sono previste da
questa risoluzione, che noi condividiamo, sono anche quelle di
rendere edotta la popolazione valdostana su quanto si sta facendo,
perché la nostra Regione con questa iniziativa farà un passo molto
importante.
Una cosa ancora più importante - e lo ribadisco - che è prevista
in questa risoluzione è che cosa si farà - bisogna forse anche
dirlo prima - dei soldi che verranno recepiti da questa operazione.
Queste sono tutte teorie e tutte le cose che abbiamo già ribadito
quando nello scorso Consiglio il Consigliere Gerandin aveva
presentato la sua risoluzione. Il nostro gruppo quindi sicuramente
voterà questa risoluzione.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Non starò neanch'io a ripetere, perché,
come ha detto prima il collega Rollandin, in parte questa
risoluzione riprende i contenuti di quella che avevamo approvato la
volta precedente, per cui è inutile fare la ricostruzione. Due o
tre aspetti. Non abbiamo firmato questa risoluzione per il semplice
fatto che qua si parla già di ipotesi. Noi, prima di ipotizzare
qualunque tipo di scelta, vorremmo prima leggere le carte, vorremmo
prima avere questi piani, per cui qualunque tipo di ipotesi, nel
senso positivo o negativo, in questo momento a noi pare non ancora
attuabile.
Secondo aspetto. Ci sono degli aspetti che indubbiamente su
queste premesse sono assolutamente interessanti, perché si parla di
corretta condivisione con i valdostani di quelli che possono essere
i benefici, nonché delle modalità con cui la Regione intende
utilizzare risorse economiche derivanti dalla vendita. Era una
delle preoccupazioni che avevamo, perché rischiavamo di avere
importanti risorse senza avere neanche un indirizzo su come
utilizzare queste risorse.
C'è un altro aspetto che dicevo nelle premesse, dove si dice che
questa eventuale quotazione non può prescindere dalla piena e
matura convinzione nel portare avanti l'operazione da parte della
Regione, dei valdostani, per cui con "dei valdostani" noi
intendiamo anche l'interesse dei cittadini valdostani.
Per quello che riguarda l'impegno, è un impegno che in parte
riprende e, se vogliamo, specifica meglio quelle che erano alcune
preoccupazioni. Noi siamo assolutamente contenti che in questa
risoluzione si parli in maniera chiara della necessità di avere un
advisor
. È una cosa che abbiamo sempre detto che nel
processo di quotazione avvenuto sino ad ora avevamo avuto
un'anomalia, che era un'anomalia non comune in quelle quotazioni
delle società pubbliche, dove l'advisor non era stato identificato;
si era fatto un processo interno che noi non abbiamo mai condiviso,
né per trasparenza e abbiamo a volte dei dubbi anche nella
competenza.
Per quello che riguarda l'impegno, torno a dire che è un impegno
per noi, che eravamo dall'idea di arrivare eventualmente a una
sorta di stop all'operazione in attesa della valutazione, non
completo, ma è un impegno che comunque noi, almeno io voterò, nel
senso che crediamo sia una parte di quella operazione di
acquisizione del piano industriale, del piano strategico, che ci
permette di fare una valutazione ancora una volta e solo
nell'interesse dei valdostani.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Noi siamo per
l'approfondimento. Sicuramente è una materia un po' più
circoscritta e meno complessa del CETA, ma, siccome abbiamo
necessità anche su questo di poter richiedere ulteriore
documentazione e fare ulteriori approfondimenti in merito,
sosterremo assolutamente questa risoluzione.
Prima qualcuno diceva che è bene che i valdostani sappiano come
verranno usate le risorse, credo sia interesse anche nostro poiché
le eventuali risorse che deriveranno dal processo di quotazione
sono soldi dei valdostani, anche se in disponibilità indiretta del
Governo regionale attraverso le sue controllate. Anche noi quindi,
come credo abbia evidenziato prima qualche collega, siamo
assolutamente in linea rispetto alla massima trasparenza di questo
processo.
Presidente -
Ha chiesto la parola il collega Padovani, ne
ha facoltà.
Padovani (GM) -
Soltanto per dire che condivido i dubbi
espressi dalla collega Morelli sulla presentazione del collega
Rollandin che non ho condiviso in pieno e sui dubbi che il collega
Gerandin ha espresso su alcune premesse. Anch'io, come il collega
Gerandin, in questo momento non riesco a fare ipotesi su eventuali
benefici che potrebbero derivare dall'eventuale quotazione. Aspetto
le carte, come si chiede negli impegni, impegni che sostanzialmente
condivido, riprendono in parte quelli che avevamo approvato con la
mozione che avevo firmato anch'io.
Come il collega Gerandin, noi auspichiamo una sorta di stop, di
approfondimento politico su questo processo, processo che non è
concluso, collega Cognetta. Io vorrei che i valdostani capissero
che non è finita, non è concluso, non è sicuro, il Consiglio deve
ancora votare la conclusione di questo processo e, per farlo, per
esprimersi in un modo o nell'altro, bisogna avere tutte le carte,
bisogna che la politica le discuta insieme ai valdostani e poi si
arriverà ad una decisione condivisa e informata. Io ad oggi ho
tantissimi dubbi che mi fanno propendere per la non quotazione, poi
vedremo le carte e ne discuteremo meglio. In questo senso quindi io
condivido gli impegni e voterò a favore di questa risoluzione.
Presidente -
Ha chiesto la parola il collega Contoz, ne
ha facoltà.
Contoz (UV) -
Io prendo poco tempo, perché, come mi ero
già espresso l'altra volta, la penso ancora come l'altra volta,
perché in genere non cambio idea. Ci sono troppi punti oscuri e
quindi condivido in pieno la risoluzione.
Presidente -
Non ci sono altri interventi. Dichiaro
chiusa la discussione generale. Ha chiesto la parola il Presidente
della Regione, ne ha facoltà.
Marquis (SA) -
Oggi viene presentata questa iniziativa,
si rifà il punto sul percorso di quotazione in Borsa e credo che,
rispetto all'ultima occasione in cui abbiamo avuto modo di
discuterne, si portano con questa iniziativa alcune precisazioni
nel merito del percorso: alcune puntualizzazioni delle quali noi,
in realtà, avevamo già fatto cenno, avevamo già parlato quando
avevamo trattato la risoluzione che era stata presentata dal
collega Gerandin. Direi che il tutto nasce sul presupposto che è
stato dato con legge nell'approvazione della finanziaria di
percorrere questo iter. Avevamo ben chiarito che era necessario
acquisire il piano strategico e il piano industriale per mettere il
Consiglio regionale nella condizione di poter arrivare ad esprimere
il suo parere sull'acconsentimento o meno a questa operazione. A
precisazione dei punti contenuti, a scanso di equivoci, volevo
intervenire sul punto n. 1, dove non è semplice capire qual è il
desiderata
. Si chiede che i piani non abbiano delle
scadenze, i piani che vengono presentati, ma su questo punto voglio
rilevare che il piano strategico è un piano che detta le linee di
sviluppo della società, è un piano che ha un orizzonte temporale di
cinque anni. Il piano industriale, invece, è un piano triennale che
è sostanzialmente l'attuazione del piano strategico in cui vengono
declinati i dati economici e finanziari che rappresentano la
gestione. Questi piani hanno, quale presupposto di riferimento, gli
scenari che si prospettano e, in particolare, quelli del prezzo
dell'energia, gli scenari delle opportunità di mercato. I piani non
hanno delle scadenze, però hanno delle condizioni suscettibili di
cambiamento, pertanto si riferiscono a questo arco temporale e,
qualora le decisioni vengono prese in modo molto dilazionato nel
tempo, occorre magari provvedere a degli aggiornamenti se si
renderà necessario. La stessa cosa vale per il prospetto
informativo, che è sostanzialmente il documento di descrizione
della società da presentare in Borsa. Apparentemente la parola
"prospetto informativo" lascerebbe pensare che sia un documento di
sintesi: è un documento di 500-600 pagine e anche questo contiene
la fotografia della realtà che viene analizzata.
Io quindi credo che ci saranno tutti gli elementi, quando questi
documenti verranno resi disponibili al Consiglio, per poter fare le
valutazioni definitive sull'opportunità di questo percorso:
un'opportunità importante per la nostra Regione sia per quanto
concerne le risorse eventualmente rinvenibili da questa operazione,
sia anche rispetto alle opportunità di sviluppo dell'azienda in un
contesto che è in grande mutamento, quello della gestione delle
energie rinnovabili. È anche apprezzabile quello che è evidenziato
a livello di contenuto dalla risoluzione, a livello di
puntualizzazione: di avere il tempo necessario e le condizioni per
poter informare la popolazione valdostana sulla bontà di questa
iniziativa, perché questo tipo di iniziative danno dei risultati
positivi nella misura in cui ci si crede e nella misura in cui sono
degli interventi e degli investimenti condivisi dalla maggior parte
della popolazione, al di là di chi la rappresenta all'interno del
Consiglio.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Semplicemente per dichiarare il mio voto
che sarà favorevole sullo spirito del testo di questa mozione, che
va nella direzione di dare la massima informazione in un percorso
il più possibile chiaro di questa ipotesi di quotazione. Per quanto
mi riguarda, sono tutt'altro che convinto che questo si debba poi
concludere con una quotazione, dobbiamo valutare attentamente
quello che significa. Si tratta di un'operazione finanziaria dalle
conseguenze politiche molto importanti, che condizioneranno
significativamente gli anni a venire e, prima che sia fatta,
bisogna avere tutti gli elementi e anche la stessa popolazione deve
essere consapevole del passo che eventualmente si farà in un senso
come nell'altro, perciò, nello spirito dell'impegnativa, voterò
questa risoluzione.
Presidente -
Non ci sono altri interventi per
dichiarazione di voto, possiamo mettere in votazione. Dichiaro
aperta la votazione. La votazione è chiusa.
Presenti: 34
Votanti           
: 34
Favorevoli: 33
Contrari: 1
Il Consiglio approva.
