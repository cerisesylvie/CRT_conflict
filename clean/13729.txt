Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 218 del 27 ottobre 1993 - Resoconto
OGGETTO N. 218/X - Applicabilità del "Progetto Marginalità"
elaborato dall'Agenzia del lavoro in accordo con l'Assessorato
re­gionale della sanità ed assistenza sociale.
(Interpellanza)
Interpellanza - Visto il "Progetto Marginalità", riguardante i
disabili e tutti coloro che si ritrovano socialmente svantaggiati,
elaborato a suo tempo dall'Agenzia del lavoro in accordo con
l'Assessorato re­gionale alla sanità;
Visto il tempo trascorso e la necessità degli interventi
necessari per favorire l'inserimento lavorativo di quanti sono
soggetti all'emarginazione sociale (disabili - detenuti -
tossicodipendenti - alcooldipendenti - extracomunitari, eccetera
)
il sottoscritto Consigliere regionale
Interpella
l'Assessore competente per conoscere:
- lo stato di applicabilità del "Progetto Marginalità" negli
ambi­ti dallo stesso previsti, nonché quali sono gli intendimenti
della Giunta regionale per la messa in atto del progetto nella sua
completezza.
F.to Emilio Rini.
Presidente -
La parola al Consigliere Rini.
Rini (DC) -
A conoscenza dello stato di disagio in
cui si trovano i disabili e quanti socialmente svantaggiati, ho
sempre apprezzato l'ini­ziativa che l'Agenzia de lavoro aveva preso
a suo tempo in ac­cordo con l'Assessorato alla sanità. Ricordo
altresì l'eco che eb­be nell'opinione pubblica la conferenza stampa
per la presen­tazione del "Progetto Marginalità" che era come è un
progetto serio ed una iniziativa che poteva portare ad affrontare
in modo concreto l'inserimento dei disabili e degli svantaggiati
sociali nella vita lavorativa. Oggi a distanza di quasi due anni da
quella conferenza stampa ci si domanda quale esito ha avuto; a tale
scopo ho presentato questa interpellanza per co­noscere lo stato di
applicabilità del progetto e le intenzioni della Giunta per la
messa in atto del progetto nella sua completezza.
Presidente -
Risponde l'Assessore della sanità ed
assistenza sociale Vicqué­ry.
Vicquéry (UV) -
Il Consigliere Rini in questa
interpellanza affronta un tema di ampia portata e quando chiede
qual'è lo stato di applicabilità del "Progetto Marginalità"
evidentemente vuole avere la situa­zione di un progetto che ha
un'ampia valenza. Io cercherò di sintetizzare perché non voglio
tracciare la storia di questo im­portante progetto su cui faremo il
punto della situazione verso la fine del 1994 perché è a
quell'epoca che il progetto scadrà e solo allora potremo veramente
verificare se c'è un rapporto esatto tra le risorse impiegate sia
in termini umani sia in ter­mini finanziari e i benefici ricevuti
anche se siamo tutti con­vinti che nel settore sociale e della
disabilità sia fisica sia psi­chica, il rapporto costi-benefici va
sempre considerato con molta attenzione essendo un dovere
istituzionale dell'organo regiona­le quello di dare delle risposte
a questa fascia di persone che vivono una situazione di
emarginazione. In poche parole il "Progetto Marginalità" prevede
alcune fasi importanti che cer­cherò in questa sede di
sintetizzare: la prima fase è una fase di osservazione e di
orientamento che si esplica in tirocini di orientamento e in
percorsi di strutturazione di orientamento, una seconda fase di
formazione che si esplicita in corsi di for­mazione e in tirocini
formativi all'interno dell'azienda, una ter­za fase di vero e
proprio inserimento lavorativo con tirocini graduali all'interno
dell'azienda stessa e una quarta fase di as­sunzione del soggetto
in azienda che avviene attraverso stru­menti quali incentivi alle
assunzioni da parte delle imprese so­prattutto in seguito ad un
lavoro di monitoraggio su quello che avviene.
Per quanto riguarda l'orientamento è stato ultimato il percorso
formativo per gli operatori che è la prima fase per poter
inter­venire. Sono stati individuati 10 ragazzi provenienti dai CSE
e dagli atelier che hanno iniziato a lavorare insieme agli
opera­tori designati e il progetto di orientamento è stato
presentato giovedì 14 ottobre scorso presso le terme di
Saint-Vincent ed inizia ora una fase attiva che prevede un incontro
settimanale di tutti i ragazzi e gli operatori coinvolti presso il
Gervasone di Châtillon per cui su questo non possiamo ancora dire
nulla per­ché l'iniziativa è stata avviata solo in questi
giorni.
Per quanto mi riguarda ritengo che sia un'iniziativa molto
im­portante perché qui si tratta, ripeto, della fase di
orientamento e cioè far capire a questi ragazzi quali potrebbero
essere i loro futuri sbocchi all'interno del sistema produttivo
valdostano. Fatta questa prima analisi si potrà poi verificare
quanti di questi ragazzi sono in grado di essere inseriti in una
azienda, quanti non sono in grado e per i quali verranno poi scelte
altre soluzioni.
Nel settore della formazione speciale in questo periodo si stà
attuando l'iniziativa che è stata impostata lo scorso anno pres­so
il Comune di Verrès; io ho visitato questo centro la settima­na
scorsa e il progetto vede oggi coinvolti 10 soggetti, 7 del
territorio e 3 della zona di Aosta. L'iniziativa è gestita in
colla­borazione con l'Enaip del Piemonte e si sta concretizzando
at­traverso la realizzazione di laboratori di vario genere:
compu­ter, meccanica, presso al sede di Verrès. L'iniziativa è da
perse­guire perché dei ragazzi che hanno dei lievi deficit psichici
sia­no in grado di riparare delle biciclette è già un risultato. A
questi ragazzi si insegnano dei valori base della vita: conoscere
la moneta, leggere gli orari dei trasporti pubblici; da quanto ci
dicono gli operatori ci sono buone speranze che essi rientrino
nella vita normale. La popolazione di Verrès ha accolto
favore­volmente questa iniziativa tantoché tutti si stanno
rivolgendo a questi ragazzi per la riparazione delle biciclette. Ci
sono poi altri interventi che si stanno attuando in questo periodo:
un'in­dagine conoscitiva sulla legge n.54 del 1981 e un
monitoraggio per verificare la qualità dell'inserimento lavorativo,
questa fase considera il dopo assunzione e propone modelli
operativi per il monitoraggio atti a consolidare l'inserimento del
soggetto di­sabile, prevenire eventuali problemi, sostenere i
protagonisti dell'inserimento, gestire l'eventuale chiusura
anticipata dell'in­serimento.
Al momento vi è la presa in carico di due soggetti che avevano
mostrato gravi problemi di gestione; nei prossimi tre mesi è
prevista la presa in carico di altri tre soggetti. L'inserimento
viene coadiuvato per ogni ragazzo da un operatore per cui il costo
è grosso e, anche se non vi sono garanzie di assunzione, vi è la
disponibilità generalizzata da parte delle aziende. Per altre fasce
deboli, posso citare il progetto delle tossicodipendenze: vi sono
dei contatti regolari tra l'Agenzia del Lavoro e il Sert re­gionale
e vengono seguiti gli inserimenti degli ex-tossicodipen­denti. Il
progetto per gli extracomunitari rientra nel progetto globale delle
marginalità, è stato realizzato un corso per ad­detti alle aziende
zootecniche in Valle proprio perché non si riusciva più a trovare
personale addetto agli alpeggi. Un ultimo settore riguarda il
carcere: sono in svolgimento due corsi, di in­formatica e di
elettricista. Per il '94 si prevede di concludere il progetto e di
fare il punto della situazione; vi sono alcune cose da correggere
anche se l'esperienza è positiva.
Presidente -
La parola al Consigliere Rini.
Rini (DC) -
Vedo che qualcosa è stata fatta anche
se vi sono molte altre co­se da fare e dichiaro la mia
insoddisfazione perché ritengo che il progetto marginalità non
abbia avuto successo. Ritengo che a questi soggetti non sia stata
data la possibilità di uscire dalle situazioni in cui si trovano,
sono altresì insoddisfatto perché è stato dimostrato che la
pubblicità data al progetto, antecedente alle ultime elezioni
regionali, era più a fini elettorali che altro. Bisogna uscire
dall'assistenzialismo e realizzare l'inserimento lavorativo perché
il lavoro è lo strumento adeguato alla riabili­tazione e
all'inserimento nel sociale. Bisogna sviluppare un in­tervento
capace di creare sinergie con la scuola, le imprese, gli enti
locali e gli operatori sociali. Dimostrate la vostra sensibili­tà
verso questi problemi, la vostra solidarietà verso chi ha biso­gno.
Tornerò sull'argomento sperando di avere risposte più
soddisfacenti.
