Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2759 del 1° aprile 1987 - Resoconto
OGGETTO N. 2759/VIII - PROBLEMI CONCERNENTI LA PRESIDENZA
DELLA COMMISSIONE INCARICATA DI ACCERTAMENTI SULLA CASA DA GIOCO -
REIEZIONE DELLA RICHIESTA DI DISCUSSIONE DI ORDINI DEL
GIORNO.
PRESIDENTE
: Signori Consiglieri, sono stati presentati
due ordini del giorno con la richiesta di immediata iscrizione
all'ordine del giorno.
Do lettura dell'ordine del giorno presentato dai Consiglieri
Mafrica, Baldassarre e Sandri:
ORDINE DEL GIORNO
Allo scopo di consentire un corretto funzionamento della
Commissione per gli Affari Generali allargata ai Capigruppo,
incaricata di svolgere accertamenti sulla Casa da Gioco di
Saint-Vincent, evitando lunghe discussioni procedurali nell'esame
delle questioni emerse dall'audizione del Signor Chamonal;
Il Consiglio regionale della Valle d'Aosta
INVITA
il Presidente della Commissione di cui sopra ad attribuire ad
altro Commissario l'incarico di presiedere la Commissione nel corso
degli incontri in cui venissero sottoposti a verifica elementi che
la riguardino.
PRESIDENTE
: Secondo la prassi di questo Consiglio si
devono esprimere due Consiglieri, uno a favore e l'altro
contro.
Ha chiesto la parola a favore dell'iscrizione il Consigliere
Mafrica; ne ha facoltà.
MAFRICA (P.C.I.):
Ritengo molto opportuna l'iscrizione di
questo ordine del giorno, anche in seguito ad una polemica, che
sembra esserne stata aperta dal Presidente del Consiglio, nei
confronti di una notizia che riguarda questo oggetto.
Questa mattina, nel corso delle sue comunicazioni, il Presidente
del Consiglio, contrariamente a quanto fa di solito, non ha
riferito sulle riunioni delle Commissioni. La minoranza, che era
intenzionata a discutere l'oggetto proposto dall'ordine del giorno,
dalla comunicazioni del Presidente del Consiglio non ha avuto
alcuno spunto ed ha interpretato il regolamento nel senso che, se
non c'era nelle comunicazioni del Presidente del Consiglio qualcosa
a cui collegarsi, non era possibile intervenire e quindi, in
mattinata, non si è potuto discutere in Consiglio questo oggetto
relativo alla Commissione sul Casinò.
Mi è stato detto che la RAI ha riferito di alcune proteste,
sollevate dalla minoranza, sul fatto di non aver potuto discutere
questo oggetto.
C'è qui un comunicato stampa del Consiglio regionale della Valle
d'Aosta, che credo sia sotto la responsabilità del Presidente del
Consiglio (a meno che egli non confermi che non è sua
responsabilità), che dichiara: "Il Presidente del Consiglio
riferisce al Consiglio su eventuali segnalazioni che gli vengono
inoltrate dai Consiglieri".
Allora io chiedo al Presidente del Consiglio che cosa significa
una affermazione del genere. Significa forse che, se noi gli
chiediamo prima, di parlare di qualche argomento nelle sue
dichiarazioni, egli ne parla, altrimenti no? A me sembra trattarsi
di una prassi sconosciuta e pertanto vorrei capire che cosa
significa la dichiarazione che ho appena citato, altrimenti, d'ora
in poi, quando avremo degli argomenti che ci potrebbero
interessare, saremo costretti a fare una segnalazione al Presidente
del Consiglio per chiedergli di discutere di quello specifico
argomento.
Quel comunicato continua dicendo: "Nella seduta odierna era
completamente fuori luogo una comunicazione sui lavori della
Commissione in quanto nulla era pervenuto in tal senso alla
Presidenza del Consiglio".
Io pensavo che il Presidente del Consiglio fosse informato sulle
riunioni delle Commissioni. Il 23 marzo, dopo la precedente seduta
del Consiglio regionale, c'è stata una riunione della Commissione
e, a nostro giudizio, poteva essere data semplice comunicazione di
questo fatto, senza commenti come in tutte le altre occasioni.
Pertanto noi riteniamo opportuno iscrivere all'ordine del giorno
questo oggetto, vista anche la situazione di incertezza e di
confusione che si è venuta a creare, non crediamo per
responsabilità dei Gruppi di minoranza.
PRESIDENTE
: Ha chiesto la parola contro l'iscrizione il
Consigliere Ricco; ne ha facoltà.
RICCO (D.C.):
Il nostro Gruppo voterà contro l'ordine del
giorno presentato dal Partito Comunista Italiano, dal Partito
Socialista Democratico Italiano e da Nuova Sinistra, in quanto lo
ritiene superfluo e strumentale. Sono sicuro che il Consigliere
Beneforti, con la sensibilità che lo contraddistingue...
PRESIDENTE
: Consigliere Ricco, a questo punto occorre
intervenire a favore o contro l'iscrizione dell'ordine del giorno,
senza entrare nel merito del contenuto.
RICCO (D.C.):
Chiedo scusa. Allora mi esprimo contro.
PRESIDENTE:
Pongo in votazione l'iscrizione dell'ordine
del giorno presentato dai Consiglieri Mafrica, Baldassarre e
Sandri:
ESITO DELLA VOTAZIONE
Presenti:29
Votanti:28
Favorevoli: 9
Contrari:19
Astenuti:1 (Berti)
Il Consiglio non approva.
PRESIDENTE
: Do lettura dell'ordine del giorno presentato
dal Consigliere Aloisi:
ORDINE DEL GIORNO
CONSTATATO che nel corso della audizione dell'ex
Amministratore delegato della SITAV, Signor Franco Chamonal, da
parte dei Consiglieri di minoranza della Commissione di indagine
sulla Casa da Gioco di Saint-Vincent, svoltasi a Milano venerdì 20
marzo u.s. sono state formulate dal Signor Franco Chamonal pesanti
affermazioni circa il comportamento tenuto dal Presidente della
Commissione, Signor Valerio Beneforti, e sul modo con cui ha
condotto, nella sua qualità di Presidente, l'indagine;
CONSIDERATA l'impossibilità per il Presidente Valerio
Beneforti di continuare a presiedere con la dovuta serenità
di giudizio la Commissione, il cui scopo
è
di fare piena
chiarezza sull'intera vicenda Casinò;
IL CONSIGLIO REGIONALE DELLA VALLE D'AOSTA
delibera
di invitare il Signor Valerio Beneforti ad astenersi dalla
partecipazione ai lavori della Commissione affinché la stessa possa
serenamente approfondire gli addebiti mossi dal sottoscritto e
dalla Chamonal e che riguardano precisamente il comportamento
del Beneforti nei riguardi della Casa da gioco di Saint-Vincent
nella sua qualità di Segretario regionale del Sindacato CISL che
raccoglieva in quel periodo la fiducia ed il consenso di numerosi
dipendenti della Società SITAV.
PRESIDENTE
: Secondo la prassi di questo Consiglio, si
devono esprimere due Consiglieri, uno a favore e l'altro
contro.
Ha chiesto la parola a favore dell'iscrizione il Consigliere
Baldassarre; ne ha facoltà.
BALDASSARRE (P.S.D.I.):
Esprimo parere favorevole
all'iscrizione dell'ordine del giorno presentato dal Consigliere
Aloisi. Secondo la prassi, gli ordini del giorno presentati dalla
maggioranza sono stati sempre accettati e le Forze della minoranza
hanno sempre votato a favore dell'iscrizione.
L'invito è quindi a non nascondersi con arroganza dietro i
numeri, con un metodo che certo non giova alla ricerca della
verità, perché, come ho ribadito prima, alla correttezza delle
Forze di minoranza, che non hanno strumentalizzato nulla, dal
giorno dell'audizione ad oggi, è stato risposto con arroganza dalle
forze della maggioranza.
Noi siamo preoccupati perché voi non volete che si ricerchi la
verità. Voi volete nascondervi dietro i numeri e dietro
l'arroganza. Non è questa la strada migliore per arrivare alla
verità.
Noi non vogliamo la testa di nessuno. Non abbiamo chiesto che il
Presidente Beneforti si debba dimettere...
PRESIDENTE
: Consigliere Baldassarre, stavo parlando con
il Consigliere Segretario, ma mi preme tornare a ribadire che ci si
deve esprimere solo a favore o contro l'iscrizione, non sul
contenuto dell'ordine del giorno.
BALDASSARRE (P.S.D.I.):
Ha ragione, signor Presidente, ed
io mi esprimo a favore dell'iscrizione dell'ordine del giorno
presentato dal Consigliere Aloisi.
PRESIDENTE
: Ha chiesto la parola contro l'iscrizione il
Consigliere Ricco; ne ha facoltà.
RICCO (D.C.):
Vedo di recuperare il tempo perso dal
Consigliere Baldassarre, dichiarando che noi siamo contrari
all'iscrizione.
PRESIDENTE
: Pongo in votazione l'ordine del giorno
presentato dal Consigliere Aloisi:
ESITO DELLA VOTAZIONE
Presenti:28
Votanti:21
Favorevoli: 3
Contrari:18
Astenuti: 7 (Bajocco, Berti, Cout, Dolchi, Mafrica, Millet e
Tonino)
Il Consiglio non approva.
