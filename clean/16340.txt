Classificazione
COOPERAZIONE
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 2705 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2705/X Disegno di legge: "Modificazioni alla legge
regionale 28 novembre 1986, n. 56 (Norme per la concessione di
finanziamenti agevolati a favore delle cooperative edilizie), già
modificata dalle leggi regionali 17 agosto 1987, n. 79 e 27 luglio
1989, n. 46".
Articolo 1 (Modificazioni all'articolo 5)
1. Il comma 4 dell'articolo 5 della legge regionale 28 novembre
1986, n. 56 (Norme per la concessione di finanziamenti agevolati a
favore delle cooperative edilizie), è sostituito dal seguente:
"4. Il tasso di pre-ammortamento a carico delle cooperative
edilizie finanziate ai sensi dell'articolo 1, comma 1, lett. c), è
pari al cinquanta per cento del tasso di riferimento, determinato
per il settore del credito fondiario edilizio, in vigore nel mese
antecedente la data di stipulazione del contratto preliminare di
mutuo, e ha durata non superiore a quarantotto mesi dalla data
della prima erogazione del mutuo. Nel termine suindicato devono
essere perfezionati il frazionamento del mutuo e l'atto pubblico di
assegnazione. Decorso tale termine, l'importo ancora da erogare
viene revocato e sulle somme erogate, fino al momento in cui
vengono perfezionati il frazionamento del mutuo e l'atto pubblico
di assegnazione, viene applicato il tasso di riferimento
determinato per il settore del credito fondiario edilizio vigente
alla data di scadenza dei quarantotto mesi sopra indicati."
Articolo 2 (Modificazione all'articolo 12)
1. Il comma 1 dell'articolo 12 della legge regionale 56/1986 è
sostituito dal seguente:
"1. Il proprietario dell'abitazione costruita o recuperata con i
finanziamenti di cui alla presente legge non può cederla in
locazione, neppure parzialmente, fatti salvi i casi in cui
sussistano gravi, sopravvenuti e documentati motivi, prima che
siano trascorsi, dalla data di assegnazione o di acquisto, cinque
anni nei casi di cui all'articolo 2 e dieci anni nei casi di cui
all'articolo 3."
Articolo 3 (Modificazioni all'articolo 13)
1. Il comma 1 dell'articolo 13 della legge regionale 56/1986 è
sostituito dal seguente:
"1. Il proprietario dell'abitazione costruita o recuperata con i
finanziamenti di cui alla presente legge non può alienarla, fatti
salvi i casi in cui sussistano gravi, sopravvenuti e documentati
motivi, prima che siano trascorsi, dalla data di assegnazione o di
acquisto, cinque anni nei casi di cui all'articolo 2 e dieci anni
nei casi di cui all'articolo 3."
2. Il comma 3 dell'articolo 13 della legge regionale 56/1986 è
sostituito dal seguente:
"3. L'alienazione dell'abitazione effettuata nei casi consentiti
dal comma 1 comporta la risoluzione del contratto di mutuo con la
restituzione del capitale residuo, maggiorato dell'importo degli
eventuali interessi maturati alla data dell'estinzione
anticipata."
3. Il comma 4 dell'articolo 13 della legge regionale 56/1986 è
sostituito dal seguente:
"4. Le disposizioni di cui al comma 3 non si applicano nel caso
in cui l'acquirente sia in possesso dei requisiti soggettivi
vigenti al momento dell'alienazione e richieda di subentrare nel
mutuo alle stesse condizioni dell'alienante. Il subentro è
autorizzato con provvedimento del dirigente della struttura
regionale competente in materia di edilizia residenziale
pubblica."
Articolo 4 (Modificazioni all'articolo 14)
1. Il comma 1 dell'articolo 14 della legge regionale 56/1986 è
sostituito dal seguente:
"1. Il mutuatario può estinguere anticipatamente il mutuo, con
le modalità ed i criteri previsti dalla convenzione con l'istituto
mutuante, previo pagamento del capitale residuo maggiorato
dell'importo degli eventuali interessi maturati nel periodo
intercorrente tra la data di scadenza dell'ultima semestralità
emessa e la data dell'estinzione anticipata, dopo che siano
trascorsi, dalla data di assegnazione o di acquisto, cinque anni
nei casi di cui all'articolo 2 e dieci anni nei casi di cui
all'articolo 3."
2. Il comma 2 dell'articolo 14 della legge regionale 56/1986 è
sostituito dal seguente:
"2. L'estinzione anticipata, effettuata prima che siano decorsi,
dalla data di assegnazione o di acquisto, cinque anni nei casi di
cui all'articolo 2 e dieci anni nei casi di cui all'articolo 3,
comporta la restituzione del capitale residuo maggiorato della
differenza tra gli interessi ricalcolati al tasso di riferimento
fissato dal Ministero del tesoro per gli interventi nel settore
dell'edilizia residenziale, in vigore alla data di erogazione del
finanziamento e quelli corrisposti dalla data di inizio
dell'ammortamento a quella dell'estinzione anticipata."
Articolo 5 (Disposizioni finali)
1. Le disposizioni di cui all'articolo 1 si applicano anche ai
mutui concessi e non ancora in ammortamento alla data di entrata in
vigore della presente legge.
2. Le disposizioni di cui agli articoli 2, 3 e 4 si applicano
anche ai mutui concessi e non estinti alla data di entrata in
vigore della presente legge.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Borre.
Borre (UV) È una relazione breve, quindi non la do per letta. Il
presente disegno di legge è la necessaria modifica agli articoli
12, 13 e 14 della legge regionale 56 del 28 novembre 1986 al fine
di permettere l'estinzione del mutuo e la vendita dell'alloggio
dopo 5 anni dalla data di stipula e di assegnazione del mutuo e di
rendere quindi omogenea la nostra normativa alla normativa
statale.
Si precisa che detta variazione è esclusivamente applicabile a
mutui concessi a integrazione dei mutui statali e che si è inoltre
portato il termine per perfezionare la fine lavori e l'atto di
assegnazione a 48 mesi dalla data di stipula del contratto
preliminare.
Ritengo però importante, al di là di queste utili modifiche,
chiedere all'Assessore l'impegno di rivedere nel suo complesso la
legge 56 perché oggi la stessa presenta notevoli carenze normative:
requisiti soggettivi dei soci, superfici minime utili degli
alloggi, inserimento del sistema cooperativistico edilizio in una
nuova visione della politica della casa.
Mi riservo di fare una relazione più approfondita sul problema
della casa quando andremo ad esaminare il regolamento 28.
Presidente È aperta la discussione generale. Qualcuno chiede la
parola? Se nessuno chiede la parola, si passa all'esame
dell'articolato.
Pongo in votazione l'articolo 1:
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente Pongo in votazione l'articolo 3:
Presenti, votanti e favorevoli: 26
Presidente Pongo in votazione l'articolo 4:
Presenti, votanti e favorevoli: 26
Presidente Pongo in votazione l'articolo 5:
Presenti, votanti e favorevoli: 26
Presidente Pongo in votazione l'articolo 6:
Presenti, votanti e favorevoli: 26
Presidente Pongo in votazione la legge nel suo complesso:
Presenti, votanti e favorevoli: 27
Il Consiglio approva all'unanimità
