Classificazione
AMBIENTE
Flora e fauna



Oggetto del Consiglio n. 1823 del 22 settembre 2022 - Resoconto
OGGETTO N. 1823/XVI - Interpellanza: "Conferma
dell'iniziativa sperimentale per contrastare l'azione dei predatori
attraverso l'utilizzo di collari con sensori e sistemi di
dissuasione a ultrasuoni".
Marguerettaz
(
Presidente)
- Punto n. 36 all'ordine
del giorno. Ha chiesto la parola il collega Ganis, ne ha
facoltà.
Ganis (LEGA VDA) -
La problematica del lupo è sentita in
modo particolare nel mondo dell'agricoltura, in quello
silvo-pastorale, nel mondo venatorio e in tutto il mondo
antropizzato. Ne abbiamo già discusso in Consiglio regionale grazie
alle numerose iniziative presentate dal nostro gruppo di
opposizione mettendo in evidenza che la coesistenza tra uomo e lupo
non è così semplice. Infatti la presenza del lupo nel nostro
territorio non ha reso tutti felici, gli attacchi ad allevatori di
bestiame hanno alzato la tensione e la preoccupazione, ma non solo,
l'avvistamento di alcuni esemplari di lupi nei centri urbani ha
alzato la soglia di guardia aumentando così anche la preoccupazione
tra i cittadini.
Vorrei ricordare che anche il mondo venatorio ha subito delle
gravi perdite, infatti questi grandi predatori hanno ridotto in
questi ultimi anni la disponibilità di selvaggina, andando ad agire
con pressione predatoria sulla fauna selvatica. Non tutto il male
viene per nuocere, infatti il 16 marzo del 2022 un lupo ferito è
stato recuperato ad Arvier, curato e rimesso in libertà munito di
un radiocollare, consentendo così, a detta degli esperti, di
tracciare gli spostamenti su tutto il territorio valdostano. A
distanza di sei mesi della sua liberazione mi auguro che qualche
dato l'Assessorato possa comunicarcelo, dato che sono stati spesi
circa 3 mila euro per monitorarlo.
In base a queste considerazioni, si interpella l'Assessore
competente per conoscere: "se ad oggi gli interventi messi in
campo: collari muniti di sensori e sistemi di dissuasione e
ultrasuoni, abbiano avuto riscontri positivi sul controllo e sul
contenimento della specie lupo e se si intenda quindi confermarne
l'utilizzo anche in futuro; se si conosca il numero certo della
presenza di branchi di lupi nella nostra regione dato che le
femmine appartenenti alla famiglia del
canis lupus
partoriscono mediamente tre-quattro cuccioli, ma il loro numero può
anche variare da uno a undici e se si conoscono ad oggi tutti gli
spostamenti del lupo ferito e liberato ad Arvier, dopo essere stato
accudito e rimesso in libertà".
Presidente -
Per la risposta, la parola all'assessore
Sapinet.
Sapinet (UV) -
Grazie Vicepresidente, grazie collega
Ganis.
Come ricordato dai Consiglieri interpellanti, dal consigliere
Ganis, nel 2021 è stata avviata questa sperimentazione, una
sperimentazione posta in atto in collaborazione con AREV, con
Institut Agricole Régional
per l'utilizzo di collari a
ultrasuoni a difesa dei greggi e degli attacchi dei predatori
selvatici, sperimentazione che è stata anche oggetto della
conferenza che sabato si è svolta a Chamonix nell'ambito della
manifestazione dell'Espace Mont Blanc insieme agli amici du Valais
e de l'Haute-Savoie. La sperimentazione consiste nel verificare
appunto l'efficacia di innovativi sistemi di prevenzione degli
attacchi da predatori al patrimonio zootecnico, quindi collari
georeferenziati dotati di ultrasuoni per l'allontanamento dei
lupi.
In sei aziende zootecniche, tre con ovini e tre con bovini, che
monticano in diverse località della regione, quindi alpeggio Arolla
a Valgrisenche, alpeggio Tevé nel comune di Cogne, alpeggio Arp de
Jeu nel comune di Saint-Rhémy-en-Bosses, gli alpeggi Tzeveco e
Berio nel comune di Ollomont e in località Esschlejo in comune di
Gressoney-Saint-Jean. Nell'autunno del 2021 è stata affidata a una
ditta valdostana specializzata nel settore la realizzazione e la
fornitura di 34 collari sperimentali di otto centraline per la
ricezione dei dati inviati dai collari. Prima della stagione
invernale la ditta ha poi provveduto alla realizzazione dei collari
e alla posa delle centraline. Nei primi mesi del 2022 si è
provveduto a testare i collari nelle aziende di fondovalle. Ciò ha
consentito di evidenziare la necessità di operare delle migliorie
costruttive sui collari stessi, condizione normale nell'ambito di
una sperimentazione. La ditta pertanto ha poi provveduto a
rielaborare diverse versioni degli stessi riuscendo a trovare
quella che sembra attualmente essere la versione più performante.
Con l'inizio della monticazione è stato dato avvio un po' alla
parte pratica della sperimentazione, quindi collari di nuova
generazione sono stati posti agli animali delle sei aziende
zootecniche, si è provveduto a monitorare gli spostamenti degli
animali e l'eventuale presenza di predatori e il funzionamento
delle nuove misure di prevenzione dagli attacchi. Come abbiamo
ricordato, il progetto è coordinato dalla Regione, in
collaborazione con AREV e
Institut Agricole Régional
e vede
il supporto tecnico di una società specializzata nel settore della
trasmissione dati e di un agronomo per gli aspetti zootecnici. La
parte di sperimentazione pratica in alpeggio è stata svolta per
tutta l'estate e permetterà, a fine novembre, di avere a
disposizione i risultati del primo anno di sperimentazione, in
seguito ai quali si potrà valutare l'impiego di tale misura su
larga scala.
Per venire al secondo quesito, il numero di branchi di lupi
presenti nel territorio regionale, in base ai dati dell'ultimo
censimento, è pari a 9, così distribuiti: zona del Ruitor,
Valgrisenche, Gran Paradiso, Fallère, Cuney, Mont Crabum, Val
d'Ayas, Mont Avic e Valle di Gressoney. I dati del censimento
derivano dalle uscite effettuate dai forestali, soprattutto nel
periodo invernale, dai risultati dei campionamenti genetici sui
campioni raccolti e sulla base delle numerose segnalazioni
pervenute nel corso dell'anno.
Il numero minimo di individui accertati per branco varia da tre
a un massimo di dieci, quindi un numero complessivo minimo di lupi
accertati che è più o meno in linea con i dati degli anni scorsi.
Sappiamo che il numero medio di lupi per branco è pari a sei ma che
i tecnici ci dicono sull'arco alpino può arrivare anche a sette la
media per ogni branco. Si precisa che è normale che il numero di
lupi, una volta trovato l'equilibrio, rimanga più o meno lo stesso,
nonostante l'aumento dei branchi poiché, di norma, raggiunto un
numero potenziale di lupi presenti in un territorio all'aumentare
dei branchi diminuisce il numero medio di animali presenti negli
stessi, questo è quanto ci dicono i tecnici.
Per quel che riguarda l'ultimo quesito, il lupo ferito e
ritrovato ad Arvier nell'inverno scorso, dopo essere stato dotato
di radio collare, è stato rimesso in libertà nei boschi sopra
l'abitato il 25 marzo del 2022. I suoi spostamenti sono monitorati
quotidianamente, quindi tre rilevamenti satellitari
giornalieri.
La localizzazione GPS indica che da marzo ad aprile il lupo è
rimasto nella zona del rilascio con un unico episodio di
frequentazione sul versante della sinistra orografica della valle
centrale, quindi nelle zone tra Saint-Nicolas e Avise, e
successivamente poi l'animale si è spostato lungo l'asse della
Valgrisenche salendo progressivamente, con l'arrivo dell'estate,
verso la testata della valle dove si trova attualmente.
Sporadicamente entra in Val di Rhêmes per ritornare sui suoi
passi.
La presenza del lupo radio collarato in alta Valgrisenche è
particolarmente interessante ai fini della sperimentazione dei
collari con ultrasuoni in quanto nella stessa zona è presente una
delle aziende interessate dal progetto, consentendo così di
confrontare i dati dell'eventuale presenza del predatore con quelli
degli allarmi trasmessi dai collari.
Presidente -
Per la replica, la parola al collega
Ganis.
Ganis (LEGA VDA) -
Praticamente, da quello che mi ha
detto, la stima della presenza del lupo in Valle è simile a quella
dell'anno precedente, quindi nel 2021 c'erano all'incirca
sette-otto branchi, adesso ne abbiamo nove e il numero di presenze
del lupo era di cinquantaquattro, quello minimo si intende. Oggi
lei non mi ha dato il numero minimo presente nel nostro territorio.
Ovunque la popolazione del lupo praticamente quindi è in crescita,
da noi dopo un anno la popolazione non è aumentata, ovunque
aumenta, da noi rimane come l'anno precedente.
Mi rallegra sapere che conosce gli spostamenti del lupo che ha
il radiocollare, detto questo, vorrei evidenziare che la nostra
Regione ha una legge che è la n. 11/2021, che prevede appunto delle
misure di prevenzione e di interventi concernenti la specie lupo ai
fini della conservazione della specie, ma oggi mi è mancata
l'applicazione di alcune sue parti, in particolar modo il prelievo.
Ben venga il monitoraggio nel nostro territorio del lupo, ben
vengano i dissuasori e tutti gli interventi specifici per contenere
la specie del
canis lupus
ma forse non sono sufficienti.
Come abbiamo più volte evidenziato in questo Consiglio regionale, è
stata approvata una legge per contenere la specie. Bene, non ci
resta che applicarla e renderla pienamente operativa.
