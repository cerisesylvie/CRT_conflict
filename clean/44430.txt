Classificazione
SPORT E TEMPO LIBERO
Sport invernali



Oggetto del Consiglio n. 1442 del 6 aprile 2022 - Resoconto
OGGETTO N. 1442/XVI - Interpellanza: "Previsione di
interventi per migliorare la fruizione del comprensorio di
Weissmatten per la prossima stagione sciistica".
Bertin (Presidente)
-
Punto n. 38 dell'ordine del
giorno. Per l'illustrazione dell'interpellanza la consigliera
Minelli, ne ha facoltà.
Minelli (PCP) -
Torniamo a parlare del comprensorio
sciistico di Weissmatten a Gressoney-Saint-Jean e della situazione
che è venuta a crearsi quest'inverno, che pone alcune perplessità e
altrettanti interrogativi. La seggiovia di Weissmatten,
recentemente revisionata, è stata aperta continuativamente dal 23
dicembre 2021 al 13 marzo scorso ma purtroppo, per tutta la durata
del periodo, è stato possibile al pubblico utilizzare l'impianto
esclusivamente fino alla stazione intermedia, perché la parte alta
è rimasta chiusa. Questo, pare, non per dei guasti tecnici e
tantomeno per la mancanza di neve, infatti la pista blu è stata
innevata artificialmente da cima a fondo anche nella parte a monte
della stazione intermedia, con una copertura nevosa più che
discreta. Ancora nei giorni scorsi, prima della nevicata di giovedì
della settimana passata, era visibile uno zoccolo di neve
programmata di circa 30-40 centimetri battuto dai mezzi battipista.
Nonostante questo la pista blu non è mai stata aperta nel tratto a
monte. Verosimilmente - poi lo chiariremo - la causa di ciò è da
attribuirsi a delle criticità delle condizioni di sicurezza, che
parrebbero non essere state ritenute sufficienti e adeguate per
autorizzare l'apertura. Se è così però diventa un po' difficile
capire perché si è provveduto a innevare tutto il tracciato della
blu, sembrerebbe addirittura dopo le vacanze di Natale, quindi a
gennaio, producendo una quantità di neve che poi non è nemmeno
stata completamente utilizzata ma, in vari punti della pista,
accumulata ai bordi, credo comunque con un innevamento che abbia
dei costi non indifferenti; io non sono esperta, ma credo che
alcune decine di migliaia di euro una copertura di questo genere le
possa costare.
Diversa è la situazione per la pista intitolata a Leonardo
David, la pista che ha l'impianto di illuminazione notturna, che è
rimasta chiusa, e per la pista rossa che non è stata innevata, così
come non era stata nemmeno precedentemente oggetto di interventi di
manutenzione quali il taglio degli arbusti e via di questo
passo.
A questa situazione si aggiunge anche un altro problema. La
fruizione della seggiovia fino alla stazione intermedia è possibile
soltanto per gli sciatori e non per coloro che da lì in su
desiderano raggiungere a piedi con le ciaspole il rifugio Mollino a
Casa Capriata, che è posto a monte della seggiovia. Il rifugio è
stato comunque aperto durante la stagione, con un'affluenza
ovviamente minima rispetto a quella che un'apertura completa della
seggiovia avrebbe assicurato e ciò naturalmente può, anzi avrà
sicuramente, costituito un danno economico per i gestori, ma anche
per la stessa società che gestisce l'impianto, perché con una
minore affluenza è ovvio che ci sono minori incassi.
Anche in questo caso sembrerebbe che la decisione di non
consentire la salita dei pedoni oltre la stazione intermedia
sarebbe giustificata da motivazioni legate alla sicurezza. Però noi
sappiamo che, in occasione della WeissRunner in notturna del 26
febbraio scorso, i volontari che hanno collaborato alla riuscita
della gara sono tuttavia saliti con la seggiovia fino in cima,
quindi non sappiamo se in quel caso c'è stata una deroga alla
sicurezza, oppure se invece le spiegazioni sono di altra
natura.
Facendo un ragionamento più generale sugli impianti della zona,
sottolineiamo anche che il costo medio dello
skipass
giornaliero per gli impianti di Weissmatten è attualmente di 30
euro, a fronte dei circa 60 euro, arrivati fino a 71 euro in
un'occasione per Alagna-Gressoney-La Trinité-Champoluc. Una
famiglia media per una giornata di svago sulla neve, deve valutare
con attenzione la spesa e verosimilmente potrebbe far cadere la
scelta sul comprensorio di Weissmatten, però con la garanzia di
sciare su tutta la pista e non su un tracciato ridotto. Limitare
l'offerta a quella parte bassa è penalizzante. Quest'inverno la
gente arrivava sul piazzale di Weissmatten, chiedeva se la pista
era tutta aperta, saputo che non era così molti giravano la
macchina e se ne andavano, ovviamente con delle conseguenze
economiche negative non solo per la società, ma per gli operatori
della località, per gli operatori del paese.
Ci è stato segnalato che anche la squadra di sci alpino svizzera
aveva chiesto di venire ad allenarsi a Gressoney-Saint-Jean, ma
questo non è stato possibile e che anche una manifestazione di
interesse c'era stata dagli svedesi, però hanno rinunciato perché
il comprensorio non era pronto.
Un'altra criticità riguarda il bacino artificiale da cui si
attinge l'acqua per l'innevamento programmato. È un bacino che non
ha immissario, quindi usa acqua di disgelo e piovana, attualmente
ha una capienza ridotta, probabilmente penso a causa di perdite, e
per produrre quest'inverno la neve necessaria per la pista blu,
sembrerebbe che si sia dovuto pompare l'acqua da valle in varie
occasioni, con almeno tre pompaggi. Anche questa è un'operazione
che credo abbia dei costi e che ha senso, però se poi serve
davvero; se si apre la pista ha senso spendere dei soldi,
altrimenti è uno spreco.
Questa situazione che ho descritto ovviamente ha generato un
malcontento nella comunità dove si ipotizza, io non voglio dire a
ragione, non entro nel merito, però si ipotizza sempre di più una
scarsa attenzione da parte della società Monterosa Sky alle
problematiche del comprensorio di Weissmatten, con penalizzazione
per le attività economiche di quel comune. È per questo che le
domande che poniamo sono le seguenti: quali siano state le
effettive ragioni della parziale apertura della seggiovia di
Weissmatten e delle piste durante l'ultima stazione sciistica; se
queste motivazioni sono da ricondurre a ragioni di sicurezza,
allora perché non si è provveduto a rimuovere le cause prima
dell'inizio della stagione sciistica, non si siano adottati
dispositivi di sicurezza, in particolare per questa pista che è
stata innevata ma aperta solo parzialmente; se ci sia l'intenzione
di chiedere alla società di prevedere per la prossima stagione
degli interventi per migliorare la fruizione del comprensorio,
compresi i lavori per la messa in sicurezza e l'apertura delle
piste e anche dell'utilizzo della seggiovia, visto che è stata
anche revisionata non solo fino alla stazione intermedia ma fino a
monte.
Presidente -
Risponde l'assessore Bertschy.
Bertschy (AV-VdA Unie) -
Io non credo, consigliera
Minelli, che a lei manchino delle competenze, quindi non sia
rinunciataria, credo che si intenda anche di impianti d'innevamento
di piste da sci, si senta pienamente titolata a parlare anche di
questo, mancherebbe ancora che le togliamo delle competenze, visto
che più o meno tratta tutti i temi.
Rispetto alle questioni che sottopone, io le dico solo che l'8
marzo ho fatto un sopralluogo, con il comitato di Weissmatten
insieme ai maestri di sci e agli operatori economici del
territorio, proprio per fare un po' il punto della situazione, tra
l'altro anche su giusta sollecitazione da parte di altri
consiglieri di opposizione; in particolare il consigliere Lavy ha
portato l'argomento in aula in un paio di occasioni. Come è
corretto che sia politicamente bisogna affrontare tutti i temi:
sono stato sulla pista, siamo stati a visitare tutti i luoghi
insieme ai maestri e agli operatori, poi abbiamo fatto una riunione
in palazzetto insieme anche all'amministrazione comunale e in
seguito abbiamo continuato a confrontarci.
Devo dire che ho rilevato un atteggiamento corretto, positivo,
critico ma costruttivo, dove sono state fatte presenti le
segnalazioni che correttamente chi lavora sul posto ha voluto
riportare anche alla parte politica. L'impegno che abbiamo assunto
in quell'occasione, insieme al dirigente regionale che si occupa di
impianti a fune, è di rivederci a maggio per fare una valutazione
insieme alla società e anche incontrare insieme la Federazione
svizzera, proprio per programmare i prossimi appuntamenti. Rispetto
a questo, io rilevo che è un clima che si sta costruendo in
relazione anche a tutto quello che è successo in quella zona e
all'esperienza di questi due anni.
Io sto lavorando nella direzione di portare avanti la
risoluzione che il Consiglio regionale ha approvato, cercando di
capire, poi ci sono ovviamente dei limiti di tipo naturale e dei
limiti di tipo finanziario ed economico.
Rispetto ai tre temi che propone, la prima risposta è che la
mancata apertura è per una mancanza di neve, e glielo dico perché
sono stato sul posto. Certo che c'era la neve, ma poi le piste non
sono regolate da chi passa lì; le piste hanno delle regole, ci sono
dei direttori di pista, ci sono delle condizioni da rispettare e
noi, pur facendo politica, non è che possiamo dare agli altri gli
ordini di fare le cose come le vogliamo. È così: ci sono delle
questioni che vanno affrontate sui luoghi e nei posti. Tanti
quest'anno non hanno aperto tutti i comprensori, perché pur
avendoli gli impianti di innevamento non riescono a completare in
molte occasioni l'innevamento di tutti i comprensori. Non basta
volerlo fare, ci sono condizioni particolari, in primo luogo il
freddo e in secondo luogo anche la capacità degli impianti. E lei
sa bene che negli ultimi due o tre anni - e lo abbiamo fatto più
volte - noi abbiamo cercato sempre di portare risorse alla legge 8
per portare avanti i finanziamenti e devo dire che lei ed il suo
gruppo molte volte avete lavorato per toglierli questi
finanziamenti dagli investimenti sugli impianti a fune. Non sto
parlando degli interessi strategici, sto parlando degli interventi
di manutenzione sugli impianti. È anche un po' contraddittorio il
suo atteggiamento, perché poi non è che c'è la legge per la
Weissmatten, c'è la legge per i piccoli comprensori, per i
finanziamenti sui piccoli e grandi comprensori, che sono le leggi 6
e 8 e, ripeto, in un paio di occasioni in assestamento mettendo i
soldi ci siamo sempre trovati con lei e il suo gruppo che invece i
soldi cercavate di toglierli. Poi ci si lamenta se gli impianti non
sono sufficientemente efficienti.
È stata la mancanza di neve che non ha permesso di fare
l'apertura degli impianti. Certo, si è provato a sparare per tutto
l'inverno, si è tentato di farlo, ma abbiamo avuto in alcune
occasioni un aumento forte di temperature che ha messo anche in
difficoltà il lavoro fatto precedentemente. Poi si è fatta una
scelta, corretta o sbagliata che sia, all'inizio di stagione per
cercare di aprire, proprio per garantire gli allenamenti della
nazionale svizzera. Tutte queste cose sono oggetto di valutazione,
come lo è l'investimento che andrà fatto sull'impianto di
innevamento, che è un investimento importante, e la società sta
facendo, come è corretto che sia, nei suoi programmi le richieste
di finanziamento.
La seconda domanda è superata e, ripeto, queste cose ce le siamo
dette con il comitato: il fatto che la neve era insufficiente per
aprire tutto l'impianto; certo che c'era della neve, ma c'era la
mancanza di neve sufficiente per aprirlo in quelle condizioni
complete.
La terza domanda: se sia intenzione richiedere alla società
partecipata di prevedere per la prossima stagione sciistica
interventi per migliorare la fruizione del comprensorio, compresi
gli opportuni lavori per la messa in sicurezza e l'apertura di
tutte le piste, la disponibilità di adeguati mezzi battipista,
l'innevamento artificiale, nonché dell'utilizzo della seggiovia
fino alla stazione di monte, non esclusivamente per gli sciatori.
Direi che se alla società diamo la dotazione per fare tutti questi
investimenti, è come se gli facessimo trovare sotto l'albero di
Natale un grosso regalo solo per il Weissmatten. La società farà le
sue richieste e con la dotazione finanziaria che metteremo a
disposizione delle leggi, verrà dalla commissione finanziamenti
valutato il finanziamento per tutte le società. La società sta
portando avanti, in accordo con il Comune, il rifacimento dello
snowpark
, quello è il primo investimento che si farà, e si
stanno facendo ovviamente le valutazioni su tutto il resto.
Nella riunione che abbiamo fatto con il comitato, abbiamo anche
analizzato la possibilità che il Comune possa eventualmente
valutare la possibilità di gestire direttamente l'impianto. Il
Comune si è preso il tempo per fare le sue valutazioni e ci sarà
tempo per una risposta finale che, se sarà positiva, ci permetterà
di avviare un altro tipo di procedura, se sarà negativa invece ci
dovrà ancora di più impegnare a far sì che la Monterosa possa dare
la migliore risposta anche a questo comprensorio. Però in questa
logica che mettiamo al tavolo di lavoro, che è stato composto dopo
la risoluzione e al tavolo di lavoro che è aperto con il comitato
del Weissmatten, tutti i problemi e cerchiamo di affrontarli uno
alla volta, cercando di evitare di fare delle valutazioni che non
abbiano poi la possibilità di essere sviluppate con delle azioni
concrete da parte di chi dovrà gestire, che sia un nuovo gestore o
che sia la società. È questo l'atteggiamento con il quale ci stiamo
muovendo e a maggio, come ho detto, ci ritroveremo in particolare
con il comitato e la società per fare un'analisi completa di come
ha funzionato questa stagione, che è stata molto complicata per
tanti comprensori.
Presidente -
Per la replica la consigliera Minelli, ne ha
facoltà.
Minelli (PCP) -
Assessore, la prima cosa che le dico è
che il sarcasmo sulle competenze è del tutto gratuito e fuori
luogo. Io non mi intendo in particolare di impianti da sci e di
funivie, come non mi intendo di molte altre questioni che pure ho
cercato di seguire e di sollevare in questi anni, per una ragione
molto semplice, che è quella che lei ha detto subito dopo, cioè che
politicamente bisogna affrontare tutti i temi. Allora nel momento
in cui una persona siede qui, forse, nei limiti del possibile,
cerca di affrontare vari temi ed è quello che è stato fatto.
Ovviamente non con le povere competenze che io possiedo, e credo
che molti altri siano nelle stesse condizioni, ma informandosi,
chiedendo, cercando di studiare e di approfondire, anche su
questioni che riguardano argomenti molto lontani da quelle che sono
le mie capacità e la mia formazione.
Detto questo, lei dice che non si è aperta la pista
completamente per mancanza di neve.
Questo non è così, perché se è aperta una pista da metà in giù
ed è innevata tutta, dall'inizio alla fine, la parte alta ha
comunque mantenuto le sue caratteristiche di innevamento che non
sono venute meno; è una questione allora di sicurezza, nel senso
che non ci sono le dimensioni e i requisiti essenziali. Ma allora
se questi requisiti non c'erano, bisognava a monte - perché lì ci
sono dei problemi legati anche alla pista e alla sua conformazione,
lo sappiamo - fare una scelta. Ma decidere di andare a innevarla
tutta e poi aprirla soltanto a metà, e lì c'è anche la questione
della seggiovia, vuol dire aver buttato via dei soldi. Lei è andato
a fare il sopralluogo, sono andata a vedere anch'io. Ci sono ancora
adesso, a bordo pista, delle quantità, dei mucchi di neve
accumulati lì, ma che non sono stati utilizzati, come si fa
normalmente. Questa decisione, la scelta di aver innevato la pista
e poi di non averla aperta, è una delle cose che quel famoso tavolo
di cui lei ci parlava sicuramente dovrà affrontare, perché ritengo
che dire "no, è una questione di mancanza di neve" non è corretto
riguardo alla situazione specifica.
Lei dice che sulla seconda domanda già abbiamo la risposta e lei
ha detto che è superata. Io le dico che, con le mie povere
competenze, quello che ho visto io dimostra che lì delle protezioni
adeguate probabilmente non ci sono ed è anche su quello che io
chiedevo, con la terza domanda, se la società ha intenzione per la
prossima stagione sciistica di migliorare la fruizione del
comprensorio.
Le dico un'altra cosa. Ha fatto riferimento ad azioni su cui noi
avremmo in qualche modo boicottato le leggi. Noi abbiamo votato
l'ultima legge facendo delle osservazioni e la stessa risoluzione
che riguardava i vari comprensori l'avevamo appoggiata. Poi lei mi
ha detto che non si può ragionare soltanto nei termini del
comprensorio di Weissmatten, c'è tutto un ragionamento più ampio da
fare. Io segnalo ed evidenzio una cosa: il comprensorio di
Weissmatten è considerato fra quelli minori, ma in realtà siamo in
presenza di una situazione che è un po' diversa rispetto a quelle
di Estoul, di Antagnod e di altri poli ancora. Si parla dello
snowpark
che sarà realizzato, eccetera, ma Weissmatten non è
soltanto una stazione per famiglie, ha delle caratteristiche simili
ad altre realtà sciistiche, ha la stessa esposizione che ha
Kranjska Gora per esempio, ha la stessa media altitudine. È una
pista che ha delle caratteristiche particolari, e lo stadio
intitolato a Leonardo David lo dimostra, ma poi a
Gressoney-Saint-Jean ci sono delle infrastrutture che altre
località considerate minori non hanno; penso soltanto allo
sport
house
, al fatto che ci sia la piscina, e poi c'è una
ricettività sicuramente importante e qualitativamente alta che
presenta tutta una serie di
atout
che vanno valorizzati,
anche attraverso una buona offerta sciistica. Dare sostegno e forza
alla comunità di Gressoney-Saint-Jean implica una collaborazione
più proficua tra la società, gli amministratori e i vari soggetti
interessati.
Presidente -
A questo punto l'analisi dell'ordine del
giorno è concluso ed anche i lavori del Consiglio regionale. Buona
giornata.
---
La sessione termina ore 12:44.
