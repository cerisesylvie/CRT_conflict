Classificazione
CONSIGLIO REGIONALE
Attività consiliare d'aula



Oggetto del Consiglio n. 844 del 24 luglio 2019 - Resoconto
OGGETTO N. 844/XV - Ordine dei lavori. Rinvio alle
commissioni consiliari e alla prossima adunanza consiliare del D.L.
n. 34: "Disposizioni urgenti per il reclutamento di segretari degli
Enti locali della Valle d'Aosta", del D.L. n. 4: "Disposizioni
regionali per lo sviluppo della mobilità sostenibile sul
territorio" e della P.L. n. 26: "Principi e obiettivi in materia di
mobilità sostenibile".
Rini (Presidente)
- Alla presenza di 24 Consiglieri,
riprendiamo i lavori. Colleghi, questa lunga pausa, come dicevo
prima dell'interruzione, ha permesso un confronto tra le forze di
opposizione, le forze di maggioranza e tra i membri del Governo e
io ringrazio davvero tutti i colleghi siano essi delle forze
dell'opposizione o della maggioranza per aver accolto l'invito che
avevo fatto a inizio mattinata quando davvero auspicavo che si
potesse arrivare a una mediazione che potesse far superare
l'impasse
in cui ci trovavamo.
Vi do l'esito di questi incontri, poi ovviamente, stando ancora
nelle comunicazioni, do la parola, vi chiedo semplicemente di
essere sintetici negli interventi per poter consentire l'avvio dei
lavori. Si è quindi giunti a questo accordo e a questa mediazione:
ci sarà il rinvio quindi al primo Consiglio di settembre, previa
un'analisi da parte delle commissioni competenti, dei due disegni
di legge: quello sulla mobilità sostenibile e quello sui segretari
comunali. Su questo secondo punto c'è stato però l'impegno di
presentare un emendamento al collegato, che analizzeremo invece
nella giornata odierna, in questa seduta del Consiglio regionale,
che vada a sanare quelle situazioni di emergenza che appunto non
potevano attendere un iter invece così lungo. Tutto questo a fronte
ovviamente del ritiro di quegli emendamenti che avevano una
finalità ostruzionistica. Credo sia una mediazione di buon senso e,
come dicevo prima, ringrazio i colleghi per il lavoro fatto.
Ha chiesto la parola il collega Cognetta.
Cognetta (MOUV')
- Molto brevemente perché il tempo è
tiranno. La questione quindi mi sembra chiara, abbiamo trovato un
punto d'incontro, il punto d'incontro è un punto che ovviamente non
accontenta tutti ma non scontenta tutti. Spero che per il futuro
non ci mettiate più nella condizione di dover fare quest'azione di
forza perché non sono piacevoli neanche da parte nostra. Per
cortesia quindi, finché restiamo nell'ambito del nostro lavoro
normale, noi siamo disponibili a lavorare, come abbiamo sempre
fatto, e continueremo sempre a lavorare in questo senso. Per
cortesia, quindi se fosse possibile non arrivare più in questo
modo, penso che sia una cosa opportuna per chiunque poi si trovi a
gestire la maggioranza.
Presidente
- La parola al collega Aggravi.
Aggravi (LEGA VDA)
- Anch'io volevo ringraziare tutti i
colleghi visto che abbiamo trovato una soluzione che ovviamente non
accontenta tutti, non scontenta tutti, però credo che ci permetta
di fare un buon lavoro sia sui provvedimenti che verranno comunque
discussi nella seduta odierna e domani, sia soprattutto per porre
rimedio ad alcune problematiche che ancora ci sono su due leggi
importanti che comunque ci si impegna di portare in Consiglio nel
corso della prossima seduta utile.
Presidente
- La parola al collega Restano.
Restano (GM)
- Anche noi di "La Valle d'Aosta che cresce"
esprimiamo soddisfazione per questo accordo, però vorrei ricordare
all'Aula - e mi permetto sommessamente di farlo - che non tutto è
di competenza della Presidenza del Consiglio, la disponibilità da
parte del Governo è essenziale per procedere alle audizioni perché
andavano auditi gli Assessori, i tecnici e competenti, quindi
l'invito è rivolto anche ai componenti del Governo per agevolare da
oggi in poi il lavoro delle commissioni.
Presidente
- Altri su questo? La parola all'Assessore
Testolin.
Testolin (UV)
- Si sono dedicate quattro ore di questo
Consiglio di due giorni a cercare di trovare una soluzione che
permettesse di portare avanti almeno il minimo sindacale, cioè
delle iniziative che sono state proposte dal Governo regionale per
cercare di dare delle risposte a chi ci ha onorati di essere
all'interno di questa sala del Consiglio. Ritengo che la tattica
utilizzata sia stata, a mio modo di vedere, un po' presuntuosa nei
suoi termini. L'ideale è evidentemente riuscire nonostante delle
difficoltà che probabilmente partono a loro volta da una situazione
che è stata altrettanto considerata di spregio al Consiglio
regionale e alle sue commissioni ma non voleva esserlo, così come
non voleva esserlo in altri momenti storici la presentazione di un
bilancio al 26-27 di novembre... di fronte quindi a delle
situazioni di criticità, tutti cercano di lavorare per il bene
comune. Penso che le quattro ore di questa mattina possano servire
a tutti per cercare di non ripetere quelle stesse criticità che
sono emerse questa volta ma sono anche un chiaro segnale che gli
sforzi che il Governo regionale e parte del Consiglio regionale
hanno fatto per addivenire alla presentazione di cinque leggi sono
stati parzialmente mortificati. Nonostante questo, credo sia una
scelta opportuna quella di mandare avanti i due provvedimenti di
bilancio che servono per dare un segnale di attenzione all'utilizzo
delle risorse regionali andando a modificare senza nessun aumento
delle stesse... con un ottimale utilizzo all'interno del percorso
del bilancio del 2019. Credo che ci siano delle considerazioni che
possono poi trovare la loro giusta collocazione nel dibattimento
dei provvedimenti e che comunque permetteranno di dimostrare o
comunque di dare la possibilità di discutere di quelle che sono
state le problematiche per arrivare a certe situazioni, piuttosto
che di spiegare quali sono le finalità di questi provvedimenti. Con
questo quindi penso che da qua in avanti bisogna assolutamente
accelerare per dare un segnale che non siamo qua a discutere
esclusivamente di cose che non hanno ripercussioni sul territorio
ma soprattutto invece per dare delle risposte che ci vengono
chieste.
Presidente
- Altri? Ha chiesto la parola la collega
Minelli.
Minelli (RC-AC)
- Ci siamo trovati questa mattina di
fronte a un atteggiamento, com'è stato definito già da altri e
dalla Presidente, ostruzionistico da parte di alcuni gruppi di
minoranza che ha condizionato pesantemente, a mio avviso, l'operato
del Consiglio. L'ostruzionismo si può comprendere se sono in
discussione delle norme che riguardano i grandi principi: i
principi della Costituzione, della libertà e della democrazia, ma
non nei confronti di leggi che sono ordinarie e in alcuni casi
addirittura obbligatorie. In questo caso l'ostruzionismo, a mio
avviso, non aveva alcuna giustificazione di carattere ideale.
Sappiamo che nell'ultimo Consiglio di luglio si arriva sempre un
po' di corsa perché bisogna concludere una serie di cose prima
della pausa estiva, lo abbiamo riscontrato spesso da spettatori del
Consiglio fuori di qui e adesso lo sperimentiamo, ma in questi
provvedimenti che sono oggi all'ordine del giorno non c'era
proprio, secondo me, nulla di straordinario.
La legge sui segretari comunali è una norma per intervenire su
una situazione di emergenza. È vero che c'era da lavorarci tempo
prima, non si è fatto, le elezioni sono l'anno prossimo a maggio e
io spero, con il rinvio, che si arrivi in quella occasione con
tutte le carte in regola.
La variazione di bilancio è un atto obbligatorio per la gestione
delle finanze regionali.
La legge sulla mobilità sostenibile è un provvedimento che è in
lista di attesa da un anno e mezzo, l'ho già detto, era stata
avanzata dalla precedente legislatura, dall'Assessore Guichardaz,
ed è stato ricordato, dall'Assessore Roscio. È stata ripresa lo
scorso anno dalla Giunta Spelgatti, non è poi arrivata in
Consiglio, è in lista di attesa da un anno. Come si faccia a dire
che bisogna ancora rinviare e che c'è bisogno di tempo per me resta
qualche cosa di poco comprensibile. L'ho già detto e lo ripeto: non
c'è stata una richiesta esplicita da parte nostra di approvare
questa legge a luglio, avevamo proposto settembre ma è stato
l'Assessorato delle finanze a esprimere l'esigenza di anticiparla
per poter meglio utilizzare i fondi previsti per il 2019. Dopo la
legge, come tutti sapete meglio di me, ci devono essere delle
deliberazioni della Giunta, le deliberazioni esplicative, delle
procedure per le domande da definire. Approvandola oggi si
guadagnavano alcuni mesi nell'interesse dei cittadini e della
comunità, non certo negli interessi di Rete Civica. Si tratta di
una legge migliorabile come tutte le leggi ma è una legge che ha un
pregio: quello nel nostro piccolo di cercare di iniziare a
contrastare i cambiamenti climatici, di adoperarci effettivamente
per la lotta ai cambiamenti climatici, e adesso la rinviamo. Non è
un grosso problema dal nostro punto di vista, è forse più
importante dal punto di vista dei cittadini. Noi che parliamo con
la gente ci rendiamo conto che dovremo andare a spiegare che quello
che si poteva fare oggi si rinvia, si rinvia sostanzialmente perché
qualcuno che ha inteso presentare una serie infinita di
emendamenti, probabilmente senza alcun senso, proprio soltanto per
scopo ostruzionistico, ha deciso così!
Per quello che mi riguarda, per quello che penso, gli
ostruzionisti si assumono quindi la responsabilità di rinviare e di
ritardare. Noi siamo comunque sereni perché il provvedimento è
pronto, è nella sostanza un buon provvedimento, con una parte di
principi generali molto significativa, poteva ancora essere
emendato e migliorato in Aula, così non sarà e così non è stato
deciso ma, ripeto, questo provvedimento è pronto, è stato rinviato
al primo Consiglio di settembre e verrà sottoposto all'attenzione
di tutti i Consiglieri. Dal punto di vista politico non cambia
nulla, cambia qualcosa invece per i cittadini che dovranno ancora
aspettare mesi per capire che possibilità di contributo ci sono,
che cosa potranno ottenere, e cambia per l'Amministrazione perché
si ritardano degli atti importanti nella direzione della
riconversione ecologica del settore dei trasporti. Quella degli
ostruzionisti è una vittoria di Pirro, un danno alla comunità, una
prospettiva senza futuro perché queste sono cose senza futuro di
cui vi assumete la responsabilità.
Presidente
- Possiamo riprendere. In attesa che il
sistema torni a funzionare e ci si possa riprenotare e io possa
dare la parola, colleghi, io capisco che degli interventi possano
scatenare delle reazioni dei colleghi. L'invito che vi faccio è, se
possibile, anche proprio per riuscire a far fede a quello che è
stato l'impegno, di cercare di trovare non solo una mediazione ma
anche un modo per riuscire ad andare avanti e proseguire con i
lavori. Vi chiedo gentilmente davvero almeno di contingentare gli
interventi e riuscire magari a concentrarli in uno o due interventi
di replica, ma non andiamo di nuovo ad appesantire tutto l'ordine
del giorno. Lo chiedo davvero in un'ottica di buon senso e di
rispetto per questa istituzione.
La parola alla collega Spelgatti.
Spelgatti (LEGA VDA) -
Collega Minelli, il buon tacer non
fu mai scritto e forse soprattutto i suoi colleghi di maggioranza
dovrebbero insegnarglielo e dovrebbero ricordarle questo principio,
questa massima fondamentale soprattutto all'interno di questo
Consiglio. Quando siamo rientrati, abbiamo tutti tolto la
prenotazione e sono state dette soltanto due parole da alcuni
membri della minoranza ma nessuno aveva intenzione di intervenire
perché il nostro obiettivo è stato raggiunto, per cui potevamo
andare avanti a lavorare. Ad un certo punto però il problema è che
lei se le tira addosso, ma proprio se le tira addosso e allora ad
un certo punto sarò molto veloce ma due parole gliele devo proprio
assolutamente dire. Prima di tutto, collega, ribadisco il fatto che
i vostri siano dei metodi dittatoriali e non dei metodi
democratici, per cui dovrebbe proprio rivedere tutta la sua visione
politica delle cose e del mondo perché non ci siamo proprio e nel
momento in cui lei pensa di poter governare in questa maniera
insieme a questa pseudo-maggioranza - minorata la chiamerei - senza
neanche passare per il Consiglio, senza passare per le commissioni
e senza avere nessun tipo di rispetto...
(interruzione di alcuni Consiglieri, fuori microfono)
Presidente
- Colleghi, un po' di silenzio e, collega
Spelgatti, la invito però a usare dei termini che siano rispettosi
dei colleghi e invito i colleghi a lasciar terminare la collega
Spelgatti.
Spelgatti (LEGA VDA)
- ... tanto per incominciare quindi
prima di tutto, ripeto, noi facciamo il nostro lavoro di
opposizione, se voi governate in questa maniera, noi rispondiamo
facendo il nostro lavoro di opposizione. Questa mattina, tra le
altre cose, lei aveva ribadito che noi abbiamo soltanto l'interesse
a sciogliere il Consiglio... sì, abbiamo interesse a sciogliere il
Consiglio per la semplice ragione che, come abbiamo detto fin da
subito, non è possibile governare in queste condizioni, non c'è una
condizione di governabilità ma non è modificando la legge
elettorale, non è modificando le regole del gioco che le cose
cambiano, dovete avere il coraggio di ritornare alle urne e saranno
i cittadini a decidere perché la vostra arroganza è finita! È ora
che finisca questo tipo di arroganza sotto tutti gli aspetti, voi
non avete la scienza infusa e questo senso di "responsabilità" nei
confronti dei valdostani è quello che sta portando a far crollare
la Valle d'Aosta in tutti gli ambiti, non c'è più niente che stia
in piedi in questa meravigliosa regione. Non siate quindi così
presuntuosi da sapere voi il bene della Valle d'Aosta, il vostro
senso di responsabilità, dunque, per cortesia, incominciate ad
avere una dignità differente.
Presidente
- La parola al collega Gerandin.
Gerandin (MOUV')
- Cercherò di essere molto rapido ma
l'intervento dell'Assessore Testolin prima e poi quello della
collega Minelli penso che meritino almeno alcune considerazioni.
Vede, Assessore, lei ha detto: "mortificati il Governo e alcuni
Consiglieri di maggioranza", ma, Assessore, gli unici che ne escono
mortificati da questo percorso che avete intrapreso - a cui noi
siamo stati obbligati a rispondere con dei metodi ostruzionisti che
personalmente, l'ho già detto prima, io non condivido ma è stato
forse il momento di dare un segnale dicendo che non si può
continuare così - non sono né il suo Governo con questi metodi e
neanche, diciamo, il gruppo di maggioranza che vi sostiene, io
penso che ne escano davvero in maniera pessima quelli che non
rispettano le regole e soprattutto non rispettano i ruoli
dell'istituzione. In questo momento non abbiamo ancora una
monarchia, per fortuna, abbiamo ancora un'Assemblea, il votare
testi di legge è ancora una prerogativa dell'Assemblea, il Governo
propone ma è l'Assemblea, che poi, di fatto, legifera.
La collega Minelli dice che si può comprendere l'eventuale
ostruzionismo su leggi di grandi principi. Io penso che
l'ordinamento degli Enti locali... i segretari comunali che ricordo
sono gli unici dirigenti che abbiamo, quelli che firmano la quasi
totalità degli atti degli Enti locali, per noi sono leggi di grande
principio. Se per lei sono secondarie perché è più interessante
mandare avanti un programma con una visione di prospettiva dei
prossimi vent'anni che pensate di fare in un anno...
(interruzione della Consigliera Minelli, fuori
microfono)
... io non sono meravigliato che lei lo sostenga, io sono
meravigliato che lei sostenga che difendere l'ordinamento degli
Enti locali e il ruolo dell'unico dirigente non sia una legge di
grandi principi. Questo è un sintomo probabilmente delle visioni
diverse, a qualcuno interessa più la bandierina su qualche
obiettivo che avete sventolato o pubblicato, a qualcuno interessa
più la prospettiva dei nostri Comuni.
Detto questo, lei ha anche detto che dovremo assumerci le nostre
responsabilità, ma assolutamente ha ragione, ma voi dovete anche
assumervi altre responsabilità, che sono quelle di essere in questo
momento mi scusi il termine ma un po'... non siete maggioranza,
allora siete stampelle, non so, una delle due... comunque non ho
capito bene cosa... a modulazione variabile perché non si può
essere propositori di Commissione antimafia, parlare di assemblee
delegittimate, di voto di scambio e poi sedere allo stesso
banchetto solo per difendere le poltrone.
Presidente
- La parola al collega Restano.
Restano (GM)
- Brevemente anch'io per replicare ad alcune
osservazioni che sono state avanzate nel corso della mattinata
soprattutto dalla collega Minelli ma solamente per puntualizzare.
Avevamo evidenziato questa mattina che le leggi votate in Consiglio
e che non sono state oggetto di audizioni erano sei, tra queste,
collega, non vi era il piano strategico, non è stato citato da noi,
l'ha chiamato in ballo lei il programma strategico...
(interruzione della Consigliera Minelli, fuori
microfono)
... che sì, è stato votato, ma da noi non è stato citato. Noi
abbiamo citato solamente le norme che non hanno seguito l'iter
dovuto in seno alle commissioni e non è il nostro ostruzionismo,
semmai è stato il vostro, il suo ostruzionismo: quello di non
rispettare le regole democratiche. Quelle che lei ha citato come
norme fondamentali, norme importanti, questa è stata la grave
violazione e questo è stato il grave danno rispetto alla
popolazione che ci ha votati. Lei ha fatto perdere tempo a questo
Consiglio, a quest'ora saremmo qua con le leggi avessimo fatto le
audizioni e questo è il grandissimo atto di presunzione, lo dico
anche al collega Testolin che ha chiamato il nostro atto di
presunzione, io non credo, è stata una normale reazione, una
normale richiesta di informazioni che sono arrivate in questa
giornata. Io nel corso delle riunioni informali ho avuto modo di
dire che stavamo svolgendo il lavoro che doveva essere fatto in
commissione, poi ci può stare, è andata così, l'importante è
correggersi e trovare la buona via, quando tutto sembrava
vietato... e di aver trovato un nuovo percorso... lei ha avanzato
un affondo e ha rinnovato la sua presunzione, arroganza e
prepotenza e da lei non possiamo pensare tutto questo... con quello
che ha predicato, proprio non ci sta! Ha cambiato andando al
Governo e noi ne prendiamo sommessamente atto, tutti lavoriamo
nell'interesse dei cittadini. Questa legge di mobilità non è stata
approvata dalla commissione, quindi da parte della commissione non
è stato seguito l'iter ottimale, tant'è vero che abbiamo due leggi,
non è una sola: una che ha prodotto lei e l'altra che è la legge
che era stata presentata in precedenza, questa è la nostra
anomalia, poi che si sia concordato di uscire alla fine con una
legge sola... lo avete fatto voi, cioè se la democrazia è fare solo
quello che decide lei, noi ne prendiamo atto.
Presidente
- La parola alla collega Nasso.
Nasso (M5S)
- Buongiorno a tutti. Io vorrei fare le mie e
le nostre considerazioni con toni decisamente diversi, senza dare
dei minorati o degli arroganti a nessuno perché davvero stiamo
toccando livelli bassissimi e me ne dispiace perché in questo
Consiglio ci sono anch'io ma mi discosto da questi termini e da
questi atteggiamenti.
Allora questa legge è stata rinviata e non posso che essere
soddisfatta. Noi siamo soddisfatti perché, essendo un tema che ci
sta particolarmente a cuore, crediamo che si debbano fare più
approfondimenti e che si debba rispettare l'iter che - dobbiamo
dirci la verità - ad oggi è stato un po' anomalo, frettoloso, sono
mancati degli
step
per noi importanti. Siamo quindi
soddisfatti che l'approvazione slitti di due mesi, speranzosi che i
nostri emendamenti che avevamo preparato... anzi, a dire il vero,
li hanno preparato i miei colleghi Mossa e Russo, che hanno
partecipato attivamente al gruppo di lavoro informale, che non era
un gruppo blindato, addirittura ci ho partecipato anch'io una
volta, erano due emendamenti molto seri e che porteremo ancora
avanti nelle commissioni. So che non è adesso il momento opportuno
per parlarne ma sostanzialmente noi crediamo che, così come poi ci
è stata presentata, la legge era veramente monca in alcuni punti:
mancava tutto il discorso ciclabile, pedonale, modelli di
automobili. L'abbiamo già detto, l'abbiamo anche sottolineato bene
in un comunicato stampa: il nostro approccio non è ostruzionistico,
è assolutamente collaborativo perché l'ambiente è una tematica che
a noi sta molto a cuore. Io ringrazio i colleghi che hanno
partecipato al gruppo di lavoro e i colleghi della mia Commissione:
la IV. Spero, visto questo piccolo risultato raggiunto - perché,
pur piccolo, è una vittoria che ci portiamo a casa -, che si
approfondisca maggiormente questa legge e che si continui a fare un
proficuo lavoro. Certo, non ho apprezzato i metodi della
maggioranza perché sembra un po' che l'urgenza sia a fasi alterne a
seconda di quello che piace o convenga di più in base ad alcune
scadenze, ma comunque ben venga che si possa approfondire
maggiormente questa tematica e questa legge.
Presidente
- La parola al collega Barocco.
Barocco (UV)
- Solo alcune considerazioni: quando c'è una
mediazione e si raggiunge un compromesso, è un compromesso, quindi,
come ha ricordato il Consigliere Cognetta, è questo il risultato.
Rifare tutta la discussione mi sembra un po' superfluo, mi sembra
di essere quegli allenatori di squadre che pareggiano, dove tutti e
due hanno giocato male e non sono riusciti a segnare, meglio che
perdere. Ecco, allora sulla mobilità io non voglio rifare tutto il
discorso, però nel gruppo... chiamiamolo informale, commissione, io
poi non vorrei che poi si scateni il fatto personale perché non mi
piace interpretare le parole dei colleghi... ma mi ricordo che il
collega Distort ha detto una cosa sensata, che poi mi sembra che
fosse stata anche, tra l'altro, condivisa all'interno della seduta
tra le due commissioni: "è andato tutto bene, manca l'ultimo
miglio" per elaborare bene questa legge, per fare alcuni
approfondimenti. Io rimango lì, abbiamo l'ultimo miglio da giocare,
cerchiamo di giocarlo bene. Io vi posso già dire che, come
Presidente della IV, sto già cercando di vedere se è possibile
convocare le Commissioni III e IV in seduta congiunta già subito
per affrontare il problema, per vedere quali sono le audizioni da
fare, per fare gli approfondimenti e questa penso che sia la cosa
migliore da fare per lavorare e dare dei segnali alla cittadinanza,
che si lavora, ci sono delle opinioni differenti, quando si trova
un accordo, questi sono i risultati.
Presidente
- La parola alla collega Morelli.
Morelli (AV)
- Rapidamente perché credo sia finalmente
giunta l'ora di cominciare a discutere dei disegni di legge però
credo che un riferimento a quanto detto dalla collega Spelgatti non
si possa evitare. La collega Spelgatti ha esordito con una frase:
"un bel tacer non fu mai scritto". Ci stava, peccato che poi lei
stessa abbia smentito con il suo intervento la stessa frase sulla
quale potevamo trovarci d'accordo. Ha dato dei minorati a dei
colleghi di Consiglio, io non so se questo vada accettato così
supinamente, ha dato dei minorati ai colleghi di maggioranza
ovviamente, una maggioranza minorata... scusatemi ma credo che
certi insulti non si possano accettare...
Presidente
- Colleghi, vi chiedo un po' di silenzio,
lasciate terminare la collega Morelli.
Morelli (AV)
- ... ora, se si vuole proseguire il
Consiglio regionale entrando nel merito delle questioni - e mi pare
che la discussione abbia portato a questo esito -, i vari tavoli
dei Capigruppo della maggioranza, della minoranza, abbiano portato
a un compromesso, un compromesso è sempre una soluzione nella quale
ognuna delle parti rinuncia a qualcosa ma un buon compromesso è
meglio di una non soluzione, è meglio di stare per delle ore a
discutere inutilmente. Io quindi chiedo che si possa cominciare
seriamente a entrare nel merito delle questioni e chiedo alla
collega Spelgatti che ho visto che si è già prenotata, di evitare
di replicare al mio intervento: lo chiedo perché credo che il buon
senso porti a fare ciò e ad applicare quanto lei ha invitato l'Aula
a fare: "un bel tacer non fu mai scritto".
Presidente
- La parola alla collega Spelgatti.
Spelgatti (LEGA VDA)
- L'italiano, collega Morelli, è una
lingua meravigliosa proprio perché è estremamente ricca e la invito
davvero a riflettere sui vocaboli. L'utilizzo dei vocaboli è
qualche cosa sempre di estremamente preciso. Dire che una
maggioranza è minorata è semplicemente una fotografia di una
maggioranza che non ha i numeri e che quindi è minorata. Se poi lei
e i suoi colleghi date un'interpretazione di un altro tipo, il
problema è vostro.
Presidente
- Possiamo andare avanti, colleghi, e passare
al punto n. 2 dell'ordine del giorno: "Communications du Président
de la Région". Il n'y a pas de comunications.
