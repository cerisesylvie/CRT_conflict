Classificazione
ASSISTENZA SANITARIA E OSPEDALIERA
Piano socio-sanitario regionale



Oggetto del Consiglio n. 2603 del 22 giugno 2023 - Resoconto
OGGETTO N. 2603/XVI - Continuazione della trattazione
congiunta dell'approvazione, ai sensi dell'articolo 2, comma 5,
della l.r. 5/2000, del Piano regionale per la salute e il benessere
sociale 2022-2025 e della mozione: "Impegno dell'Assessore alla
sanità, salute e politiche sociali a superare le varie criticità
legate al Piano regionale per la salute e il benessere sociale
2022/2025". (Reiezione di venti ordini del giorno. Ritiro di tre
ordini del giorno).
Bertin (Presidente) -
Alla presenza di 27 Consiglieri,
possiamo riprendere con l'analisi degli ordini del giorno. Siamo al
quarto ordine del giorno di PCP. La consigliera Minelli si è
prenotata per illustrare l'ordine del giorno, ne ha facoltà.
Minelli (PCP) -
Il Piano della salute e del benessere
sociale, nella macroarea 2 alla voce "La rete della terapia del
dolore e la rete delle cure palliative" dedica alcune righe a
quest'importante argomento, mettendo insieme terapia del dolore,
appunto, e cure palliative...
Presidente -
Consiglieri, vi invito a prendere posto.
Minelli (PCP) -
Grazie Presidente, anche perché tra i
lavori all'esterno e il brusio all'interno diventa difficile.
Dicevo che il Piano della salute mette insieme la rete della
terapia del dolore e quella delle cure palliative, che sono però
due questioni distinte, due cose diverse.
Le cure palliative sono l'insieme dei trattamenti rivolti ai
malati inguaribili al fine di migliorare la loro qualità di vita,
riducendo il livello di sofferenza e dolore, e, diversamente da
altre branche della medicina, la medicina palliativa non è
finalizzata a combattere la malattia.
La società italiana di cure palliative la definisce una
disciplina che cura anche quando non si può guarire e l'obiettivo
delle cure palliative è il miglioramento della qualità della vita
del paziente, della famiglia e anche dei caregivers.
Non a caso il termine che è stato scelto "Palliativo" deriva dal
latino "Pallium", che significa mantello, protezione, quindi credo
che sia un termine proprio molto adeguato; è stato introdotto in
Inghilterra negli anni '60 per indicare la cura globale
multidisciplinare di pazienti affetti da malattie croniche
degenerative per i quali un percorso di guarigione non è più
possibile ed è un percorso di cure che non prevede soltanto degli
interventi di tipo terapeutico, diagnostico e assistenziale che
riguardano i bisogni fisici, ma propone anche un percorso
psicologico, spirituale del malato e della sua famiglia,
nell'ottica di un approccio globale e attivo in cui il paziente è
al centro dell'assistenza.
La terapia del dolore invece è un trattamento farmacologico di
qualunque forma di dolore cronico e refrattario, da controllare,
correlato a malattie di vario tipo, non solo oncologiche, anche se
noi spesso lo vediamo in quel senso.
Quindi cure palliative e terapia del dolore sono due concetti
molto diversi seppure tutti quanti tendiamo erroneamente ad
assimilarli e, proprio per specificare la differenza tra queste due
tipologie d'intervento, la legge 38/2010 ha delineato una netta
differenziazione tra i due termini in maniera appunto da mirare gli
interventi.
Recentemente, in occasione della giornata nazionale del sollievo
che si tiene ogni anno il 29 maggio, la dottoressa Concetta
Liberatore, che è direttrice delle cure palliative della ASL
Toscana Sud Est, sul quotidiano Sanità ha pubblicato una
riflessione che credo sia molto interessante.
Dice la dottoressa Liberatore: "Una giornata che oggi assume un
particolare significato, perché richiama i principi ispiratori di
una normativa che ha cambiato il paradigma di cure e di assistenza
dei malati terminali e ha trasformato in medicina la cultura del
dolore e della morte, cercando di uniformare comportamenti e
modelli organizzativi al fine di garantire, nei malati affetti da
patologie inguaribili a prognosi infausta, i servizi assistenziali
sull'intero territorio nazionale, con forme di tutela all'accesso
alle cure palliative e alla terapia del dolore".
Cita poi la dottoressa un decreto direttoriale della scuola di
specializzazione in medicina e cure palliative - c'è una scuola di
alta specializzazione in questo senso - e ne ricorda gli elementi e
i profili normativi ed organizzativi alla luce della
ristrutturazione territoriale prodotta dal DM 71 che rappresenta
un'importante novità anche per queste due azioni, "I cui risultati"
- scrive - "Non appaiono scontati, con il rischio che il sistema
sia ancora a macchia di leopardo nel Paese e impreparato ad
accogliere e a rispondere adeguatamente ai bisogni del malato
fragile terminale e della sua famiglia".
Si pone poi l'accento sulla forte criticità che rappresenta oggi
l'assistenza domiciliare dei pazienti terminali, che è fortemente
discrezionale, senza tener conto che al diritto del malato si
ricollega anche un principio di sensibilità e solidarietà umana che
deve essere in qualche modo portato avanti.
Il suo riferimento alla difficoltà all'assistenza domiciliare ai
parenti terminali è un elemento che ha molto rilievo anche per la
nostra realtà. Se è vero che da noi esiste un servizio per quello
che riguarda le cure palliative all'hospice e ci sono anche delle
possibilità d'intervenire sul territorio - questo avviene soltanto
per certe realtà in modo continuativo e strutturato, cioè per la
città di Aosta e per quello che è un raggio di 20 km - diventa
molto più difficile avere un servizio che non sia sporadico e
comunque più limitato in tutte le altre realtà territoriali ed è
questo un ulteriore elemento della difficoltà che molti di noi che
vivono nelle vallate, nella periferia di questa regione, devono
comunque affrontare.
Ancora in questa riflessione che ho letto con interesse si dice:
"Non è accettabile" - e lo condivido - "Pensare che ancora oggi il
dolore, la malattia e la sofferenza fisica, l'angoscia e le
reazioni proprie dei malati inguaribili e terminali siano troppo
spesso aspetti o ignorati o che non si possono comunque affrontare
con gli strumenti adeguati".
Quella che è un po' la conclusione del ragionamento è questa:
"Sosteniamo e rapidamente" - dice questo medico - "Le nostre
aziende sanitarie tutte, dando loro le risorse necessarie perché si
elevino gli standard qualitativi e quantitativi per la
realizzazione delle reti di cure palliative e di terapia del dolore
in tutto il Paese, in tutte le zone, con un modello di riferimento
che garantisca servizi qualificati e la governance clinica dei
percorsi di cura, definendo percorsi e responsabilità sulla presa
in carico del paziente, al fine di garantire continuità delle cure,
non la sporadicità, la sicurezza e la qualità degli interventi, in
un'organizzazione orientata ai bisogni del paziente e della sua
famiglia".
È in atto una ricognizione dell'AGENAS delle attività che sono
svolte dalle singole Regioni e dalle Province autonome, per far
luce sullo stato di attuazione della legge 38/2010; si è in attesa
di questi risultati perché la legge chiede che entro il 31 dicembre
2025 ci sia un'uniforme erogazione dei livelli di assistenza in
tutto il territorio nazionale e da questo rapporto AGENAS si pensa
che emergeranno delle disparità, delle cause di disuguaglianza
negli accessi ai servizi di cura e assistenza anche per quello che
riguarda le reti delle cure palliative e della terapia del
dolore.
Quindi anche alla luce di queste considerazioni - che sono
considerazioni che noi condividiamo in toto e che riteniamo
particolarmente importanti e vicine alla realtà della nostra
regione - abbiamo formulato il nostro ordine del giorno che impegna
il Governo regionale a sollecitare l'Azienda sanitaria locale a
dare concreta attuazione alla rete locale e della terapia del
dolore e delle cure palliative, secondo la normativa nazionale e
con personale dedicato, nel più breve tempo possibile. Insisto sul
"Dedicato" perché spesso poi sono gli infermieri sul territorio che
devono fare anche alcune di queste prestazioni e non c'è una
formazione specifica.
L'altro impegno è di chiedere all'ASL di predisporre, entro la
fine di questo anno, il piano specifico di queste reti. Sappiamo
che sono già in corso - e l'Assessore credo ce lo dirà - delle
interlocuzioni, si sta lavorando in questo senso, ma avere anche un
impegno temporale in questo senso a noi pare particolarmente
importante.
Presidente -
L'assessore Marzi per la risposta.
Marzi (SA) -
Il tema della rete della terapia del dolore,
come da lei richiamato, e delle cure palliative, è trattato nella
macroarea 2 del Piano.
Con la delibera di Giunta regionale 1237/2020 sono state
recepite le intese di accordi sanciti a livello nazionale nel 2012
e nel 2020 relativi alle cure palliative e della terapia del dolore
che rinviano l'attuazione delle stesse a successive deliberazioni
regionali.
In tal senso le strutture dell'Assessorato hanno già
predisposto, durante il corrente mese, una prima bozza di atto
deliberativo che rappresenta uno degli obiettivi di monitoraggio
dell'attuazione della riforma dell'area territoriale, prevista tra
l'altro nel PNRR e anche dal Decreto ministeriale 77/2022, che non
cito ma che è uno dei capisaldi della trattazione del tema che
stiamo affrontando.
Attualmente questa deliberazione è all'esame tecnico delle
figure competenti dell'Azienda USL e costituirà naturalmente
oggetto di confronto con i portatori d'interesse una volta che
l'atto in questo momento in analisi presso l'Azienda USL tornerà di
nuovo in Assessorato.
Come sa, io cerco di non prendermi mai impegni di natura
temporale precisi quando si tratta di pubblica amministrazione,
perché risulta essere un ambito fortemente complesso. In tal senso
mi scuso anche con il collega Lucianaz che oggi ha richiamato un
impegno che ci eravamo presi per la primavera in merito al nuovo
Ospedale a cui contiamo di dare contezza con la fine dell'anno, in
autunno, ma mi prendo del tempo a proposito.
Ciò detto, contiamo in tal senso, rispetto a questa
deliberazione, con l'estate di dare applicazione attraverso un atto
in Giunta di quanto richiamato dall'ordine del giorno e per questo
motivo le chiedo di ritirare l'ordine del giorno altrimenti ci
asterremo.
Presidente -
Qualcuno vuole intervenire? Consigliera
Minelli ne ha facoltà.
Minelli (PCP) -
Una parte di buona notizia c'è, e cioè
che è all'esame una bozza di deliberazione che dovrebbe andare
nella direzione non di predisporre un vero e proprio piano, da
quello che ho capito, ma di prendere degli impegni nel senso
dell'implementazione di questa rete locale della terapia del dolore
e rete delle cure palliative.
Lei ci ha detto che già con la delibera del 2020 sono state
recepite le normative nazionali che devono poi essere applicate con
successive deliberazioni delle varie Giunte regionali.
Al di là della sua difficoltà a prendere degli impegni di tipo
temporale, che capisco benissimo, perché vediamo che poi anche
quando c'è lo stimolo ad avere delle scadenze non le si rispettano,
io penso sempre che sarebbe meglio porsele le scadenze, perché sono
un pungolo per fare meglio, però, al di là di questo, volevo anche
fare riferimento un attimo alla situazione nella nostra regione,
prima per ragioni di tempo non sono riuscita a spiegarla bene.
Noi abbiamo un sistema che si occupa di cure palliative, tutti
conosciamo l'importanza dell'Hospice, purtroppo tanti di noi ne
hanno dovuto sperimentare direttamente la funzione e l'importanza;
come dicevo, c'è la questione delle cure palliative sul territorio
che è effettivamente un grande problema.
Noi sappiamo che c'è anche un rapporto con la Lega italiana per
la lotta contro i tumori che interviene, e per fortuna che
interviene, nella zona limitrofa ad Aosta nel raggio dei 20 km; se
ci spostiamo più lontano, entrano in gioco - diciamo così - i tre
medici che sono assegnati alle cure palliative, che però quasi
sempre sono due, perché ci sono i turni, le ferie da rispettare
eccetera eccetera.
Che cosa fanno questi medici? Fanno delle valutazioni iniziali,
stabiliscono in base ai sintomi e alla situazione se siamo in una
situazione per i pazienti da primo o da secondo livello e quindi,
un po' in base alle tipologie, si decide se devono essere seguiti
direttamente da un medico territoriale, da un'infermiera del
territorio oppure, se la situazione è più grave, interviene
direttamente questo servizio.
Il problema - da quello che noi sappiamo e che constatiamo anche
dalle segnalazioni purtroppo delle famiglie di questi utenti - è
che tante volte ci sarebbe la necessità di prendere in carico quel
paziente ma non si può fare, i medici non lo possono fare perché
sono troppo pochi.
Ora sappiamo benissimo che siamo in una situazione di carenza di
medici, ce lo diciamo ormai da mesi, l'aspetto però della cura
palliativa non l'avevamo mai tanto affrontato e credo che sia
opportuno porre alla riflessione di tutti anche questo aspetto,
perché se è vero che vanno curate le persone che hanno una
possibilità di recupero, di stare meglio, di avere un'aspettativa
di vita che continua, è altrettanto importante dedicare attenzione
e anche risorse a chi invece sta facendo un percorso che non sarà
quello di guarigione ma il contrario.
Non solo, sappiamo che le risorse anche economiche non sono
infinite, occorre razionalizzare e secondo noi razionalizzare in
questo senso vuol dire anche evitare più risorse a questo servizio
che esiste, che è un servizio pubblico, regionale, che non ha
integrazioni con il privato, che pure sono importanti ma forse c'è
una gerarchia ed una priorità di interventi.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo al seguente, ordine del giorno n. 5 del gruppo PCP. La
consigliera Erika Guichardaz si è prenotata, ne ha facoltà.
Guichardaz E. (PCP) -
All'interno del Piano regionale per
la salute e il benessere sociale 2022-2025, viene preso l'impegno
di avviare una valutazione tecnica e di sostenibilità a garantire
il volo notturno condotto da elicotteri per il servizio medico di
emergenza e per le attività di ricerca e di soccorso in
montagna.
Il sistema di soccorso pubblico tecnico e sanitario di cui fanno
parte la Protezione civile regionale, il Corpo valdostano dei
Vigili del fuoco, il Soccorso alpino, il 118, il Corpo forestale e
la Guardia di Finanza, che concorrono alle attività con le loro
specifiche competenze tecniche professionali e vengono supportati
dalle Associazioni di volontariato sanitario e di Protezione
civile, è sicuramente un elemento importante e distintivo della
nostra regione.
Grazie ad un ordine del giorno di Pour l'Autonomie, discusso in
aula il primo dicembre 2022, che impegnava il Governo a presentare
in Commissione consiliare, entro il primo semestre 2023, il
progetto di elisoccorso notturno con i rispettivi costi e il numero
d'interventi per i quali a oggi si è dovuta chiedere la
collaborazione di altre realtà per affrontare un'emergenza sul
nostro territorio, il Presidente della Regione è stato audito in
III Commissione il 13 giugno 2023.
In quella sede abbiamo discusso di questo servizio e il
Presidente ha ipotizzato un costo di circa 2 milioni e mezzo a
fronte di 500 interventi, ma quando si è chiesta la natura di
questi interventi su questo non si è risposto e non si è risposto
nemmeno sulla modifica del capitolato tecnico, che è di competenza
giustamente dell'Assessore alla sanità.
Non voglio certo sostituirmi al pensiero dei Consiglieri di
allora di Pour l'Autonomie, ma durante il dibattito non si
intendeva solo il numero d'interventi in generale, ma si parlava di
una relazione tecnica, anche per capire qual era l'entità del
fenomeno e soprattutto quali erano anche le tipologie d'interventi
a cui erano legate e la possibilità quindi di utilizzare
l'elicottero, perché possiamo ben capire che per alcuni interventi
c'è la necessità di avere un'urgenza per arrivare sul luogo, per
altri sicuramente no.
Quindi avere il dato, almeno a grandi linee, rispetto alla
tipologia d'interventi noi crediamo sia importante per capire anche
rispetto alla decisione da prendere in futuro.
Come dicevo, sappiamo anche, perché l'ha detto l'Assessore in
risposta a una nostra interpellanza nello scorso Consiglio, che è
in corso di redazione il capitolato tecnico e il successivo avvio
della procedura di gara per quello che riguarda l'elisoccorso.
Quindi con quest'ordine del giorno noi chiediamo l'impegno di
venire in III Commissione, questa volta però con una relazione
tecnica che non indichi solo il numero generale degli interventi,
ma che espliciti in modo dettagliato la tipologia del codice di
gravità di questi interventi: che tipo di risorsa è stata inviata
su quell'intervento, la tipologia anche di intervento sanitario,
perché di questo si è parlato, quindi se sono delle patologie; se,
invece, sono altre tipologie di malattie, che hanno la necessità
soprattutto di un pronto intervento, capire anche se rispetto a
questo quanti sono, ad esempio, gli incidenti stradali oppure altre
tipologie per cui altre realtà del territorio si sono interfacciate
e hanno affrontato l'emergenza.
Una volta avuta la relazione di tutto questo, anche la
sostenibilità del servizio, visto il costo di cui si è parlato in
Commissione che, ripeto, essere di 2 milioni e mezzo.
Presidente -
L'assessore Marzi risponde.
Marzi (SA) -
Il tema del volo notturno è naturalmente un
tema complesso che coinvolge molte strutture dell'Amministrazione
regionale e soggetti esterni a essa, tra cui l'Assessorato alla
sanità, la Presidenza della Regione, l'Azienda USL, la Protezione
civile, le Guide Alpine. Preciso che nell'ordine del giorno si
rileva un equivoco sostanziale nelle premesse: il dato citato dei
500 interventi non è infatti riferito ai voli notturni effettuati
che hanno richiesto la collaborazione di altre realtà: infatti, non
essendoci a oggi il volo notturno, gli interventi in effemeridi
notturne, e quindi quando l'elicottero non può volare, sono
attualmente effettuati con l'ambulanza. Il numero di 500 interventi
è il parametro riferito alla nostra realtà che renderebbe
sostenibile e utile l'investimento necessario per il volo notturno
stesso.
Riferendomi per la risposta alla sua iniziativa a quanto
contenuto nel Piano, in particolare alla macroarea 2, è previsto
che il volo notturno venga avviato attraverso una valutazione
tecnica e di sostenibilità finalizzata a garantire il volo
stesso.
In tal senso le strutture di riferimento che si stanno occupando
della cosa stanno già operando.
È utile però - visto che le chiederò di ritirare l'ordine del
giorno o ci asterremo - fare una valutazione anche nella
presentazione dell'ordine del giorno perché, naturalmente, il
capitolato tecnico che lei cita, a dimostrazione di quanto le ho
risposto rispetto a quest'ordine del giorno, è un capitolato
tecnico in capo alla Protezione civile e noi stiamo qui affrontando
una discussione politico-amministrativa sul Piano della salute e
del benessere sociale.
Presidente -
Consigliere Aggravi ne ha facoltà.
Aggravi (LEGA VDA) -
Soltanto per esporre la posizione
del mio gruppo su quest'ordine del giorno. Dall'ordine del giorno
che è stato citato dalla collega, l'ordine del giorno di Pour
l'Autonomie che avevamo sostenuto, e poi anche dall'audizione,
sicuramente utile a fare più chiarezza, o meglio, avrebbe dovuto
essere a mio parere utile a fare un poco più chiarezza sul tema, al
di là anche magari delle posizioni a volte differenti che si hanno
con PCP, ben venga anche che ognuno di noi si differenzi rispetto
alle proprie posizioni, crediamo che sia utile e fondamentale, come
era stato già nell'impegnativa dell'ordine del giorno 3 citato e
riportato in premessa, fare luce e fare un approfondimento su un
tema estremamente importante come quello del volo notturno.
Io ho in mente un articolo che è uscito successivamente sulla
Stampa che citava: "Via libera tecnico ma..." ed effettivamente
venivano riportate tutta una serie di questioni che, tra l'altro,
erano state oggetto sia di presentazione da parte del presidente
Testolin, sia degli approfondimenti che erano stati fatti dalle
nostre domande in Commissione, tra cui, giustamente, la mancanza di
personale: si organizza un'attività e l'attività giustamente deve
avere tutti gli elementi per partire... come, anche un passaggio
molto importante, ricordo una mia domanda allo stesso Presidente
sulla parte di start-up, di avvio, perché giustamente non è una
cosa di poco conto.
Oggettivamente però sinceramente in quell'audizione in III
Commissione, chiamarlo "Via libera tecnico", almeno per quello che
mi riguarda, mi sembra
un grand programme
, se la vogliamo
mettere lì, e pensiamo che sia necessario avere degli elementi in
più o meglio, se si era capito e si era inteso bene, la relazione
tecnica era comunque in definizione e me lo conferma anche quello
che ha detto il collega Marzi in risposta a quest'ordine del
giorno.
Dall'altro lato, mi si perdoni una considerazione, quando si
interpella la parte di Protezione civile, si cita la parte
sanitaria, quando si cita la parte sanitaria, si rimanda alla parte
di Protezione civile.
Quindi forse potrebbe essere utile fare anche l'audizione di una
parte e dell'altra, così almeno abbiamo tutti e facciamo più
chiarezza.
Quindi, ripeto, al di là di quelle che possono essere alcune
parti che andrebbero approfondite, specificate meglio e
quant'altro, il voto del mio gruppo sarà a sostegno dell'ordine del
giorno perché oggettivamente, rispetto a quell'audizione, vorremmo
vedere qualcosa in più e avere sicuramente dei dati un poco più
precisi rispetto a una presentazione che comunque ha dei caratteri
e degli aspetti che devono ancora essere approfonditi, e lo dicono
gli stessi soggetti coinvolti.
Presidente -
Consigliera Erika Guichardaz ne ha
facoltà.
Guichardaz E. (PCP) -
Nella premessa dell'ordine del
giorno si parla dei 500 interventi notturni, non di elisoccorso ma
dei 500 interventi che vengono attualmente effettuati di notte che
sono quelli che sono stati indicati dal Presidente, tant'è che sono
messi in separata sede rispetto alla questione dell'elisoccorso
proprio perché, non essendoci, non potevamo citare dei dati di
elisoccorso.
Rispetto al capitolato tecnico, ho fatto la domanda al
Presidente che mi aveva rimbalzato a lei, lei mi rimbalza al
Presidente, magari farò un'interrogazione scritta per capire "chi
sta facendo cosa".
Quello che vorrei evidenziare però è che io ho chiesto gli
stessi dati che sto chiedendo in questo momento in quest'ordine del
giorno rispetto all'attività diurna, cioè a quello che sta
avvenendo attualmente, quindi nell'ultima interpellanza che ho
citato si parlava di 1.350 interventi di tipo sanitario. Ho chiesto
le stesse cose che sto chiedendo adesso rispetto ai 500 di cui si è
parlato per l'attività notturna e la risposta è stata: "Ma non
possiamo fornirglieli, Consigliera, perché questo si pone come un
controllo della nostra attività". Dopodiché mi si dice: "In più
questi dati noi non li abbiamo, dovremmo mettere insieme
persone"... Ma io chiedo: non si fa una scheda quando arriva una
chiamata e parte un elicottero? Cioè se il problema è andare a fare
quattro fotocopie, adesso lo scriverò, andrò a farle io, perché
sinceramente quei dati - quindi capire chi fa alzare l'elicottero,
chi decide l'equipaggio, perché giustamente ci sono equipaggi
diversi a seconda della tipologia d'intervento - sono dati utili
per l'attività ispettiva di un Consigliere regionale.
Quindi non credo di essere qui a fare indagini di nessun tipo,
ma semplicemente per capire come funziona uno dei servizi della
nostra amministrazione.
Quindi sinceramente mi piacerebbe che, oltre a relazionare
rispetto alle attività notturne, si relazionasse anche rispetto
agli interventi diurni.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo al seguente, n. 6 di PCP. Consigliera Minelli, a lei la
parola.
Minelli (PCP) -
L'ordine del giorno che proponiamo
affronta ancora una volta il tema degli amministratori di sostegno,
dico ancora una volta perché è un argomento su cui siamo
intervenute più volte lo scorso anno.
Nel Piano regionale per la salute e benessere non è evidenziato
il tema della funzione di tutela esercitata dalla Regione tramite i
propri funzionari, sia nei confronti di minori che di adulti, o
almeno io non ho trovato questa parte pur avendo spulciato il testo
e avendo cercato più volte se c'era qualche cosa in questo
senso.
È una funzione questa che negli ultimi anni - sia per quello che
riguarda gli adulti, sia per quello che riguarda la popolazione più
anziana - ha evidenziato nella nostra regione un aumento di
situazioni di persone interessate dalla necessità di avere un
amministratore di sostegno o di tutela e curatela.
Durante le audizioni che si sono susseguite in Commissione, i
responsabili dell'Ordine degli assistenti sociali hanno affermato
che diventa difficile dare una vera qualità all'accompagnamento dei
progetti di vita dei soggetti coinvolti e hanno sottolineato,
ancora una volta, ma lo avevano già fatto in altre occasioni, che è
necessario prevedere un potenziamento del servizio ma anche una
riorganizzazione dell'esercizio di questa funzione, ed è un
argomento - come dicevo - su cui noi eravamo intervenuti a gennaio
dello scorso anno con un'interpellanza che voleva proprio andare a
chiedere quali erano gli intendimenti riguardo al potenziamento del
servizio, e poi ad aprile con un'interrogazione che seguiva
quell'iniziativa.
In quelle occasioni l'allora assessore Barmasse aveva concordato
che questo servizio necessitasse di una maggiore attenzione e aveva
detto testualmente: "Ci si è impegnati a prestare maggiore
attenzione alla complessità delle funzioni e a valutare
l'incremento dell'organico di tali uffici; in particolare per
l'ufficio tutela adulti si è richiesto l'incremento di organico con
un istruttore amministrativo". Istruttore amministrativo che poi,
quando avevamo fatto l'interrogazione qualche mese dopo, era stato
confermato e ci era stato detto che era arrivato.
Noi avevamo anche chiesto d'interloquire con i Giudici tutelari
perché si arrivasse a un accordo per cui l'incarico di
amministratore di sostegno potesse essere affidato anche a terzi,
considerato che in molte realtà diverse dalla nostra, in altre
regioni, la funzione è stata attribuita dagli organi giudiziari a
professionisti esterni all'amministrazione, di solito degli
avvocati, dei dottori commercialisti, che dichiarano la loro
disponibilità all'assunzione dell'incarico.
Dicevo che, mentre sull'istruttore c'era stata una risposta
positiva, quando avevamo chiesto ad aprile l'esito delle
interlocuzioni con i Giudici su questo secondo aspetto ci era sotto
detto che per il momento non c'era stato e che si voleva verificare
come andava avanti l'ufficio con quella risorsa amministrativa in
più, sto parlando del 2022, infatti ho fatto riferimento alle
risposte dell'assessore Barmasse.
Il problema però, da quello che noi abbiamo sentito anche in
audizione, è continuato; quello che noi chiediamo adesso con
l'ordine del giorno è di potenziare questo servizio di affidamento
a terzi, valutando delle situazioni diverse o complementari
rispetto a quelle attuali, attivando se non lo si è fatto, o
comunque andando avanti nel confronto con i Giudici tutelari.
Devo dire che, mentre si preparava quest'ordine del giorno, ho
controllato sul sito della Regione l'elenco degli amministratori e
ho visto che non è sostanzialmente cambiato niente.
Quindi quello che io vorrei capire è a che punto siamo e se c'è
la volontà da parte dell'Assessore di potenziare questo servizio,
perché ci sembra che a oggi siamo rimasti grossomodo nella stessa
situazione.
Presidente -
Risponde l'assessore Marzi.
Marzi (SA) -
Provo a darle delle risposte, magari le do
anche delle buone notizie, ovviamente le chiederò di ritirare
l'ordine del giorno o ci asterremo, perché il tema di riferimento a
questo giro qua non è neanche lambito da PSBS, cioè in senso lato
potrebbe essere concepito, ma col PSBS...
La nostra regione si caratterizza, come da lei richiamato, per
la presenza di un elevato numero di tutele in capo all'Ente
pubblico, relative anche a soggetti che posseggono ingenti
patrimoni.
Considerata la delicatezza dell'argomento e consapevoli della
necessità di migliorare ulteriormente il servizio, tenendo anche
conto delle esperienze positive in altre regioni, che lei ha
richiamato, sono state avviate interlocuzioni con l'Ordine degli
avvocati per verificare la modalità più efficace per erogare al
meglio possibile questo tipo di servizio e contiamo che queste
abbiano sviluppi positivi.
Ricordiamo che questi sono comunque incarichi su mandati
dell'autorità giudiziaria e crediamo anche che nel frattempo
l'Ordine degli avvocati abbia dei rappel informali con chi,
appunto, arriva a prendere questo tipo di mandati, nel minore dei
tempi possibili però, collega Minelli, qui, indipendentemente dai
tempi, la collaborazione è data anche con soggetti terzi che
dovrebbero essere coinvolti in un percorso parallelo e che comunque
manterrebbero la presenza di una struttura pubblica nel gestire il
servizio.
A suffragio anche del fatto che, come richiamato dal collega
Barmasse durante le risposte alle sue iniziative e come richiamato
da lei rispetto alla delicatezza del tema, stiamo cercando da
subito di prendere in carico il problema, con l'ultima
deliberazione di Giunta regionale che ha riorganizzato le micro
abbiamo voluto dare ancora più sensibilità al tema, andando a
prevedere che la struttura di secondo livello che gestisce questo
genere di problematiche - proprio per la delicatezza del tema e
anche per la chiarezza che oggi assume questo genere di problemi,
anche per mancanza di personale in numero adeguato - è stata
spostata direttamente in capo al coordinatore del Dipartimento
delle politiche sociali.
Non sto a dirle quanto le ho richiamato poc'anzi, rispetto al
fatto che le chiediamo di ritirare l'iniziativa, altrimenti ci
asteniamo.
Presidente -
Consigliera Minelli, a lei la parola.
Minelli (PCP) -
Nonostante la mia vista che notoriamente
non funziona tanto bene, effettivamente nel Piano non c'era niente
su questo e avevo visto giusto in questo caso.
A me sembra che sia comunque un argomento che abbia del tutto
attinenza con il Piano che si chiama non PSBS ma si chiama Piano
della salute e del benessere sociale, e quando si intende benessere
sociale credo che si intenda anche la funzione dell'amministratore
di sostegno, perché qui si parla del benessere di una categoria di
persone che, proprio perché necessita di un amministratore di
sostegno, è per definizione fragile, quindi ha necessità che ci sia
un servizio adeguato.
Sappiamo bene che, e l'ho detto anche nelle premesse, è l'organo
giudiziario che assegna la funzione di amministratore di sostegno
che, molto spesso, è delegata a un famigliare laddove la situazione
lo consente. Quando questo non è possibile, è stato scelto ed è
stato deciso che è la Regione Autonoma Valle d'Aosta a farsi carico
di questa funzione.
Non sto a tornare nemmeno io sulla situazione di difficoltà
dell'ufficio, che però non è una situazione, questa, che, come
abbiamo detto tante volte in queste tre giornate, è legata a una
carenza di medici, di infermieri eccetera eccetera; qui parliamo di
altro tipo di figure, sempre difficoltà di reperimento di personale
è, però io credo che nel tempo ci sia stata una scarsa attenzione
nei confronti di quest'ufficio e di questa necessità da parte della
popolazione.
Mi fa piacere che siano state avviate queste interlocuzioni con
l'Ordine degli avvocati, invece sull'ultima cosa che lei mi ha
detto, e cioè che questa struttura di secondo livello è stata
spostata in capo al coordinatore delle politiche del lavoro, io non
so se considerarlo in senso positivo, perché dalle varie audizioni
che ci sono state nel tempo - non mi sto riferendo adesso soltanto
al Piano della salute, ma anche a discussioni che sono state fatte
in aula circa tante questioni legate alle politiche sociali - mi
pare che anche lì non è che ci sia tutta questa possibilità
d'intervento, sempre a causa di strutture e organici ridotti,
vedremo come funzionerà.
Quello che io so è che il numero di casi che venivano mediamente
assegnati per anno al servizio di tutela e curatela della Regione
era ed è rimasto altissimo e non ho elementi per credere che nel
futuro questa situazione migliori, anzi, con l'invecchiamento
progressivo della popolazione e anche con l'isolamento a cui sono
sottoposte tutta una serie di persone nella nostra regione, io temo
che si andrà in una direzione ancora più di difficoltà e di
criticità.
Quello che chiedeva quest'ordine del giorno, lo ricordo, era di
impegnare a potenziare il servizio di affidamento, valutando delle
situazioni alternative o complementari attraverso il confronto con
i Giudici. Quindi una cosa che, torno a dire, è una di quelle che a
me paiono di buon senso e che avrebbe tutti gli elementi per essere
accettata, perché non è una critica a una cosa che non si fa, ma è
una richiesta d'intervenire concretamente e con decisione in una
situazione che è già stata peraltro più volte sottolineata,
evidenziata e che riguarda davvero, io ne sono convinta, parte del
benessere della popolazione della nostra regione.
Presidente -
Consigliere Manfrin.
Manfrin (LEGA VDA) -
Abbiamo letto con attenzione
quest'iniziativa che parte da considerazioni che sono assolutamente
condivisibili, sono esattamente quelle considerazioni che - come
abbiamo detto più volte in questa ormai tre giorni di Consiglio
dedicata al Piano per la salute e per il benessere sociale -
arrivano dai portatori d'interesse, da coloro che appunto sono
stati auditi e hanno portato la loro opinione all'interno delle
Commissioni deputate ad ascoltarli ma che, purtroppo, non è stata
recepita o non è stata ascoltata; nonostante gli inviti, e qui lo
vorrei ricordare, avevamo chiesto al Presidente della V Commissione
di fare una sintesi di quelle che erano state le audizioni
estrapolando quelle che erano state le proposte o segnalando quelle
che erano state le criticità. Ovviamente siamo rimasti inascoltati.
Non ho la sintesi, quindi la risposta non c'è.
A fronte di questo, evidentemente, se si fosse fatto questo
lavoro, io credo che ai fini del nostro lavoro... ma credo
banalmente facendo una riflessione che lei, Assessore, così come
tutto il Governo che lei rappresenta su questa materia, avrebbe
avuto la possibilità di leggere e dire: "Le infermiere hanno detto
che questo non va, questo non va e quest'altro non va, facciamo
delle proposte alternative", avrebbe potuto farlo, anche di
concerto con il Presidente della V Commissione. Oppure avrebbe
potuto prendere le cose positive che erano state espresse e dire:
"É vero che le professioni hanno fatto una serie di critiche ma su
questo tema e su quest'altro tema invece danno ragione al Governo e
quindi rafforzano la proposta che abbiamo fatto".
Nulla di tutto questo è stato fatto, quindi questa è una di
quelle cose da ascrivere esattamente a questa fattispecie.
C'è soltanto fondamentalmente un problema: se l'impegnativa si
fosse fermata ai giudici tutelari, l'avremmo trovata assolutamente
condivisibile, nel senso che si chiedeva di valutare soluzioni
alternative o complementari a quelle attuali attraverso il
confronto con i giudici tutelari.
Ora, calcando meno su questa frase ma dando un maggior peso
rispetto al potenziamento del servizio di affidamento, sicuramente
sarebbe stato condivisibile, perché potenziare un servizio della
Regione, un servizio così importante come quello che è stato
riconosciuto tale proprio dai rappresentanti dell'Ordine degli
assistenti sociali, sarebbe stato sicuramente positivo.
Quello che ci lascia un po' perplessi, non soltanto in questo
caso ma in generale, è esternalizzare un servizio di questo tipo,
cioè coinvolgere professionisti esterni per un servizio così
delicato, perché io farei una verifica sulle Regioni in cui è stato
proposto, ma tendenzialmente preferisco che un servizio di questo
tipo venga affidato a un dipendente della pubblica Amministrazione
che evidentemente ha quale impegno quello di seguire e di tutelare
la persona e magari meno a chi è giustamente alla ricerca
d'incarichi professionali.
Questo non toglie che chi ricerca gli incarichi professionali
abbia sicuramente le capacità e le competenze e le faccia secondo
il ruolo e anche i valori che l'Ordine di cui fa parte rappresenta,
però le esternalizzazioni di questo tipo di servizio riteniamo che
potrebbero essere un errore, quindi ci auguriamo che la strada non
sia, per fare un esempio concreto, quella dell'esternalizzazione
concorrente, potremmo dire così, cioè quella della Società dei
servizi, ma sia invece un servizio potenziato della nostra regione
che invece possa affrontare in maniera assolutamente importante e
sufficiente rispetto al numero di pratiche quello che è necessario
affrontare.
Quindi su questo ordine del giorno il gruppo che mi onoro di
rappresentare si asterrà.
Presidente -
Consigliera Minelli in aggiunta.
Minelli (PCP) -
Una precisazione, grazie del tempo,
faccio veloce.
La nostra richiesta formulata in questi termini seguiva - e
invito poi magari ad andare a vedere l'esito di quel dibattito che
c'era stato relativamente a interpellanze e a interrogazioni - le
risposte che erano state date allora dall'Assessore e che ci diceva
che la situazione era sicuramente molto complessa per assicurare un
potenziamento chiamiamolo così interno e che si sarebbero valutate
anche soluzioni di questo tipo; peraltro in alcune Regioni è
così.
Credo che a monte ci sia la necessità di garantire il servizio,
ed è un servizio particolarmente delicato che per il tipo di
prestazioni che ci sono possono assolvere appunto i dottori
commercialisti o gli avvocati. Non ho qui sottomano i dati relativi
al numero degli amministrati, diciamo così, ma erano altissimi e in
quel momento diventava veramente difficile, per la persona e mezza
che c'era, far fronte a tutto.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 5
Favorevoli: 5
Astenuti: 30 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marzi, Padovani,
Perron, Planaz, Rollandin, Rosaire, Sammaritani, Sapinet e
Testolin)
L'ordine del giorno non è approvato.
Il seguente è il n. 7. La consigliera Erika Guichardaz ne ha
facoltà.
Guichardaz E. (PCP) -
Torniamo a parlare dell'ampliamento
del Parini, ma sotto un punto di vista diverso, perché all'interno
del Piano della salute e del benessere viene preso l'impegno di
avviare un'analisi in merito alla congruità dei posti letto
operativi e alla conseguente articolazione delle strutture
ospedaliere, anche in riferimento all'intensità di cura che orienti
la definizione dell'atto aziendale.
Non sto a ripetere quanto detto questa mattina in discussione
dell'ordine del giorno presentato dal collega Lucianaz rispetto
alla suddivisione in vari Ospedali del presidio valdostano ma
sicuramente, a parte la struttura in sé, la questione dei posti
letto è una questione importante e dal momento che sappiamo che è
in dirittura d'arrivo o comunque si sta lavorando all'atto
aziendale, alla luce di quanto c'è scritto nel Piano della salute e
del benessere sociale immaginiamo che quest'analisi prevista nel
Piano sia già stata fatta proprio per poter andare a definire
l'atto aziendale.
Quello che chiediamo è di prendersi l'impegno di venire in III
Commissione a presentare quindi l'analisi riferita ai posti letto e
a quel punto magari vedere anche l'ultima versione progettuale
perché non l'abbiamo ancora vista con i tecnici, quindi magari
poter in qualche modo vedere l'ultima versione progettuale che in
questo caso è riferita solo alla fase 3 dell'Ospedale, perché
sappiamo che per le altre fasi invece si è ancora in alto mare.
Quindi quello che noi chiediamo è in particolare avere l'analisi
che è prevista all'interno del Piano della salute e del
benessere.
Presidente -
Assessore Marzi.
Marzi (SA) -
L'ultima versione progettuale, riferita alla
fase 3 della realizzazione del nuovo presidio ospedaliero Parini
per acuti, è già stata oggetto di esame nell'ambito dei lavori
della II Commissione consiliare in relazione agli aspetti
finanziari.
In tale occasione è stata fornita alla V Commissione parte della
documentazione inerente alla progettazione definitiva del nuovo
Parini; per quanto invece attiene la capacità di risposta sulla
soluzione progettuale prospettata al quadro esigenziale sanitario
relativo anche all'integrazione tra l'Ospedale per acuti e altre
strutture sanitarie del territorio a media e bassa complessità, è
sicuramente data facoltà alla V Commissione di fare un'analisi di
questo genere.
Il consiglio che io do - e che avevamo in una qualche maniera
anche rappresentato, quando in occasione della legge di
assestamento di maggio abbiamo stanziato i 60 milioni di euro - è
di aspettare l'autunno del 2023, visto che è in definizione la
progettazione esecutiva per poter poi quindi fare un'analisi,
secondo me, ancora più appropriata della progettazione definitiva,
anche perché con la progettazione esecutiva che ci sarà entro la
fine di questo mese sarà data facoltà nelle Commissioni, dove è
corretto fare delle valutazioni sulle audizioni ancor più che in
Consiglio, chiedendolo direttamente gli Assessori, ma questo lo
dico
entre guillemets, entre parenthèses...
perché, di
fatto, tantissime delle iniziative che abbiamo analizzato sinora
rispetto al Piano della salute e del benessere sociale chiedono
giustamente all'Assessore di convocare una Commissione quando, di
fatto, può essere sicuramente fatta un'audizione nelle Commissioni
e siccome il Presidente della Commissione di riferimento ha sempre
dato piena disponibilità ad audire quando necessario, il consiglio
che io do - ma è stato dato, ripeto, in II Commissione quando
abbiamo fatto un'analisi della legge di assestamento - è di
aspettare che la progettazione esecutiva che era a stretto giro di
corsa pronta potesse essere disponibile, cosa che avverrà entro la
fine dell'estate, e quindi, secondo me, sicuramente, qualora ce ne
fosse la necessità, a quel punto siamo tutti quanti disponibili a
incontrarci per trattare il tema.
Tutti gli altri aspetti più operativi che erano stati presi in
considerazione e che si stanno definendo in conferenza di servizi
rispetto al piano del traffico, rispetto a tutto quanto il resto,
stanno dando esiti assolutamente in linea con quelli che abbiamo
già affrontato, per cui chiediamo di ritirare l'ordine del giorno,
perché quest'ordine del giorno oggettivamente con il Piano della
salute e del benessere sociale alla macroarea ospedaliera
sicuramente è attinente, ma in senso lato, altrimenti ci
asterremo.
Presidente -
Consigliere Lucianaz.
Lucianaz (LEGA VDA) -
Sarò rapido, però mi tocca
precisare il fatto che se l'Amministrazione, se la Giunta fosse
deontologicamente seria e ci fosse modo per i Consiglieri, anche di
opposizione, di avere la documentazione - oltre a queste 10 pagine
del rendering non abbiamo avuto altro in quella Commissione, dei
bei disegni ma è tutto qua - sarebbe più comodo avere un rapporto
chiaro e discutere approfonditamente sugli argomenti.
In quella Commissione il 17 maggio scorso a un certo momento un
membro esperto della Commissione ha detto: "Non è il momento di
parlare di aspetti tecnici, qui si tratta solo di aspetti
finanziari" ed è stato stoppato in qualche modo l'approfondimento
sulla questione.
Aspettiamo sempre la buona volontà del Presidente della V
Commissione. In otto mesi, ripeto, non ho ancora avuto modo di
discutere di quest'argomento in V Commissione e io spero proprio
che ci sia la volontà di questa maggioranza di scendere su
quest'argomento.
Ci sono dichiarazioni che affermano che il progetto originario
praticamente è rimasto lo stesso, ma anche questo è un altro fatto
non corretto. L'Assessore alla sanità Bertschy nel 2018 ebbe modo
di dire: "Il futuro presidio unico regionale sarà funzionale
soltanto una volta completato l'edificio di ampliamento che prevede
265 posti letto e ristrutturati gli edifici dell'Ospedale
esistente"; questo dopo che la Giunta regionale il 13 febbraio 2014
- e qui abbiamo cinque membri di quella Giunta ancora seduti in
questo Consiglio - aveva richiesto la modifica al progetto
esecutivo approvato; è la Giunta stessa - e Testolin se lo
ricorderà bene - che ha chiesto di modificare il progetto, proprio
abolendo alcune parti, tipo l'eliporto, tipo la riduzione in
altezza dell'edificio, quindi i corrispondenti 16 posti letto, tipo
la soppressione di due piani del parcheggio eccetera eccetera.
Quindi è stato tutto fatto in casa vostra, quello che chiedo io
come Consigliere di opposizione è che almeno per una volta ci sia
modo di vedere questi progetti, di vedere questi calcoli; anche in
Commissione ho fatto presente che i conti non corrispondono a
quanto pronunciato dall'Assessore in aula, perché le
rendicontazioni fino al 2020 erano differenti. Si chiede umilmente
che si possano vedere questi documenti, che ci sia modo senza
andare ogni volta a fare accesso agli atti e quindi dare fastidio
agli uffici, ai funzionari, che sia l'uomo politico,
l'amministratore competente, a farci la gentilezza di procurarci i
dati, procurarci i progetti e vedere una volta per tutte di cosa si
sta discutendo.
Siete stati finora capaci di mettere 60 milioni su questo
progetto. Bravi, li avete, spendeteli, il fatto è che chiediamo,
una volta, umilmente di avere la possibilità di vedere una carta
che sia una. Vergogna.
Presidente -
Consigliere Restano.
Restano (GM) -
Intervengo per motivi diversi da quelli
del collega Lucianaz, perché su questo punto siamo veramente su
posizioni diverse, però vorrei significare che la Commissione
competente è la quinta, che l'Assessore ha dato la disponibilità,
vorrei sentire... Ce lo dica, perché poi non vorrei rischiare che,
ligio agli ordini ricevuti sei mesi prima, si rifiuti, come è già
accaduto, quindi non è la seconda commissione, perché l'aspetto
finanziario è una cosa, in seconda abbiamo analizzato determinate
cose, l'ha riferito poc'anzi; quando sarà il momento sarebbe
gradito poter analizzare insieme il progetto o quella parte di
progetto, perché non so se sarà un progetto definitivo che
comprenderà l'intero complesso ospedaliero, però sarebbe importante
avere le dovute informazioni e il dovuto confronto in V
Commissione.
Presidente -
Consigliere Baccega.
Baccega (FI) -
Torniamo sull'argomento del nuovo Ospedale
e della ristrutturazione del Parini, come si è fatto questa
mattina. Quest'ordine del giorno va nella direzione in cui avevamo
sottolineato l'esigenza di avere maggiore chiarezza e un quadro
generale di quale intervento si andrà a fare. Voglio richiamare
quelli che sono stati i nostri comportamenti finora: abbiamo
sostenuto l'ampliamento del Parini e il nuovo Ospedale che si andrà
a realizzare, di cui abbiamo solo un rendering ma sul quale
chiediamo ulteriormente chiarezza; questa mattina ho evidenziato
che individuare altri spazi diventa complicato, soprattutto per chi
dice che a Saint-Christophe si potrebbe fare un Ospedale.
Allora voglio citare un testo che è il testo dell'ENAC, l'Ente
nazionale per l'aviazione civile, che al capitolo 9 del paragrafo 6
prevede: "Prescrizioni per la redazione del piano di rischio
dell'aeroporto: fermo restando il mantenimento delle edificazioni
delle attività esistenti sul territorio" - quindi quello che esiste
rimane - "Per i nuovi insediamenti sono applicabili i seguenti
indirizzi in termini di contenimento del carico antropico e di
individuazione delle attività compatibili che i Comuni articolano e
dettagliano nei piani di rischio, in coerenza con la propria
regolamentazione urbanistico edilizia".
Sappiamo che il Comune di Saint-Christophe ha già dato un parere
negativo, non so se sono stati coinvolti altri Comuni limitrofi -
si parla di Pollein, si parla di altri Comuni, ma mi sembra di no -
e soprattutto si evidenzia che nella zona B può essere prevista una
modesta funzione residenziale con indici di edificabilità bassi e
attività non residenziali con indici di edificabilità medi, che
comportano la permanenza di un numero limitato di persone, quindi è
la zona B.
Nel portale della Regione, l'area che era stata individuata da
quel gruppo che individuava nell'area vicino alla cooperativa
Fontine l'installazione del nuovo Ospedale, è zona B, quindi vanno
evitati insediamenti a elevato affollamento quali centri
commerciali, congressuali e sportivi a forte concentrazione di
licenza intensiva, costruzioni di scuole, Ospedali e, in generale,
obiettivi sensibili.
Sulla base di queste considerazioni, noi abbiamo sempre e
fortemente sostenuto l'intervento che purtroppo da anni evidenziamo
come quello più confacente.
Sessanta milioni d'investimento suppletivo, ma che non
basteranno, lo abbiamo già detto, ci fanno pensare che è opportuno
che si ritorni al tavolo e che vengano affrontate le varie
questioni.
Per questo voteremo quest'ordine del giorno.
Presidente -
Consigliera Erika Guichardaz.
Guichardaz E. (PCP) -
Mi stupisce molto la risposta
dell'Assessore, perché è proprio scritto nel Piano quello che io
sto chiedendo, cioè si dice a pag. 104 del Piano "In merito alla
capacità funzionale del presidio ospedaliero, il Piano dispone di
avviare un'analisi in merito alla congruità dei posti letto
operativi e alla conseguente articolazione delle strutture
ospedaliere anche in riferimento all'intensità di cura che orienti
la definizione dell'atto aziendale".
Quindi non è che è un elemento messo lì, ma è un elemento
scritto, e non credo sia un refuso in questo caso, magari lo è,
quindi magari fate un emendamento anche questa volta come per la
delibera sulla formazione e toglietelo, ma credo che sia anche di
buon senso che l'atto aziendale debba in qualche modo conoscere gli
spazi dell'Ospedale che si andrà a costruire, mi sembra il
minimo.
Quindi sinceramente io la sua risposta non l'ho compresa. Ho
compreso, rispetto al progetto esecutivo, ma quello che dico è:
siete venuti a dire che l'atto aziendale è quasi in dirittura
d'arrivo, su questo documento, che è il Piano della salute e del
benessere, dite che per fare l'atto aziendale avete bisogno anche
dell'analisi dei posti letto, dov'è la difficoltà a consegnare
l'analisi dei posti letto se l'atto aziendale è in dirittura
d'arrivo? Sennò vuol dire che l'atto aziendale non è in dirittura
d'arrivo, quindi quello che è stato detto non è così, ma delle due
l'una.
E lo ha chiesto anche prima di me il consigliere Lucianaz: se
c'è un documento, dov'è la difficoltà a trasmetterlo? Trovo
veramente assurda questa presa di posizione.
Con piacere ascolto il collega Baccega rispetto alla questione
dell'ENAC, mi farebbe piacere conoscere il parere dell'ENAC
sull'atterraggio invece all'interno del Comune di Aosta, perché noi
lo abbiamo chiesto più volte e non lo abbiamo avuto.
Quindi anche in questo caso se qualcuno della maggioranza ce
l'ha - parlo con il collega Chatrian che dice che c'è il parere
dell'ENAC - allora magari, visto che io l'ho chiesto e non l'ho mai
avuto su Aosta, chiedo se è possibile averlo.
Presidente -
Mettiamo in votazione. La votazione è
aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo al n. 8. La consigliera Minelli si è prenotata, ne ha
facoltà.
Minelli (PCP) -
Il piano che stiamo discutendo, il Piano
regionale per la salute e il benessere, nella macroarea 4, che è
quella relativa alla programmazione...
Presidente -
Scusi Consigliera, la interrompo un attimo
perché c'è un brusio di fondo francamente fastidioso. Chiedo ai
Consiglieri che sono in aula di interrompere il chiacchiericcio e
di permettere a chi interviene di farlo senza difficoltà.
Consigliera, a lei la parola.
Minelli (PCP) -
Grazie, Presidente, anche per questo
intervento. Dicevo che nella macroarea 4, che è quella relativa
alla programmazione dei servizi sociali in una logica di welfare
integrativo e generativo, nel paragrafo sulle politiche e i servizi
per la disabilità e la non autosufficienza c'è un punto che è
dedicato agli interventi finalizzati all'inclusione sociale e alla
vita indipendente.
In questo punto il Piano stabilisce di potenziare le attività e
i progetti che sono già avviati finalizzati a favorire l'inclusione
sociale e il diritto a una vita indipendente delle persone con
disabilità e si promuovono vari interventi, tra cui quello
dell'assistente personale, attraverso un contributo economico per
l'assunzione di tale assistenza.
È questo uno strumento, quello dell'assistente personale,
insieme alle cosiddette badanti, che costituisce - lo sappiamo
tutti, credo - un'importante alternativa all'inserimento nelle
strutture residenziali dedicate e permette alle persone che ne
hanno bisogno di mantenere non solo la continuità abitativa ma la
continuità della qualità della propria vita precedente.
A noi non risulta essere attiva in questo momento una formazione
specifica per assistenti personali e badanti che garantisca una
professionalità di cui si sente sempre di più l'esigenza.
La popolazione valdostana, come peraltro la popolazione
nazionale e mondiale direi, invecchia sempre di più, una volta si
parlava di popolazione over 65, oggi i dati che dobbiamo prendere
in considerazione sono quelli della popolazione over 75 che sono
peggiori di quelli che fino a 20 anni fa si consideravano persone
anziane sopra i 65 anni, quindi è un tema di cui dobbiamo essere -
e credo che lo siamo tutti - consapevoli, però c'è necessità di
un'assistenza che sia adeguata, che sia anche di qualità, io credo
che le persone che devono occuparsi in questo momento dei nostri
anziani e in un futuro di noi debbano anche essere formate per
garantire dei servizi che siano il più possibile adeguati.
Come dicevo noi non abbiamo visto una formazione specifica in
questo periodo, praticamente tutta l'organizzazione del servizio di
assistenza domiciliare tramite sia assistenti personali che badanti
è lasciata all'iniziativa delle famiglie, o addirittura dei
soggetti che ne hanno bisogno in primis quando sono in grado di
occuparsi delle pratiche organizzative, ci sono sì delle agenzie,
delle cooperative, che però non mi è mai ben chiaro se organizzino
dei corsi preventivi di formazione per il personale che
propongono.
Se l'obiettivo, come è dichiarato in più parti di questo Piano,
è evitare l'assistenzialismo tout court, un assistenzialismo che
per l'argomento specifico significa dell'assistenza alle persone
anziane non autosufficienti, significa poi dover implementare delle
strutture, strutture che hanno costi notevoli sia per la loro
costruzione che per la gestione e la manutenzione, allora, se
l'obiettivo è questo, è bene ragionare in maniera molto seria sulla
formazione che permetterebbe di avere un personale di cura,
chiamiamolo così, alternativo.
Io sono personalmente convinta che nella stragrande maggioranza
dei casi una persona anziana o comunque non autosufficiente
dovrebbe poter rimanere il più a lungo possibile nella sua casa o
comunque nel suo contesto familiare e anche comunitario, ovviamente
quando le condizioni lo permettano, ma credo anche che questo debba
avvenire con delle cure che siano il più possibile adeguate e con
un personale che sia un personale davvero formato.
Prima dicevo che non abbiamo reperito notizie sulla formazione,
sul sito della Regione è pubblicato l'elenco unico regionale degli
assistenti personali, insieme all'elenco ci sono nove, mi pare,
video che spiegano l'importanza della formazione a chi vuole fare o
comunque fa questo mestiere. L'elenco è aggiornato al 19 aprile del
2023, è diviso per Comune di residenza o di domicilio
dell'assistente. A un certo punto di questo elenco c'è una colonna
che si chiama "Certificazione" in cui sono aggiornati i dati
rispetto alla certificazione delle competenze ottenute a seguito di
un superamento di prove d'esame, che da quello che ho capito è un
esame che queste persone hanno sostenuto tempo fa.
In quest'elenco di 35 pagine, ce ne sono 6 in cui accanto al
nome dell'assistente nella colonna "Certificazione" c'è il vuoto,
quindi presumiamo che le persone in questione non abbiano sostenuto
alcuna formazione.
Negli altri 29 fogli, nella colonna "Certificazione" circa la
metà delle caselle è vuota, non c'è un numero progressivo degli
assistenti, quindi non so dire quanti siano ma sono parecchi, non
mi sono messa a contarli.
Quello che non c'è nel sito è appunto l'informazione circa i
corsi NATO appena conclusi; si fa riferimento soltanto
genericamente a un corso di formazione di 120 ore di cui 40 di
tirocinio e 80 di teoria e c'è scritto che sono escluse dalla
frequenza al tirocinio le persone che hanno in corso un contratto
di lavoro di assistente personale e non so se avere un contratto in
corso equivalga a una formazione che in qualche modo viene tenuta
per buona, per una certificazione.
Quindi non so neanche, perché non sono riuscita, è una mia
negligenza, a recuperare il dato degli ultimi corsi che ci sono
stati; ho anche cercato se qualche Associazione o Ente del terzo
settore propone dei corsi, ho trovato soltanto sulla pagina
dell'ENAIP una voce "Assistenti personali", però c'è scritto
"Pagina in costruzione".
Quindi non abbiamo delle informazioni certe.
Quello che si chiede con l'ordine del giorno è di prevedere dei
percorsi strutturati di formazione per gli assistenti personali e
per badanti con il fine, non sto a ripetere, che ho esplicitato
poc'anzi, cioè di raggiungere una maggiore professionalità che
garantisca un adeguato livello di assistenza domiciliare, con
l'obiettivo finale che è ricorrere sempre meno all'assistenza nelle
strutture dedicate e mantenere quello stile di vita e qualità di
vita delle persone anziane non autosufficienti per tutto il tempo
possibile.
Presidente -
Assessore Marzi.
Marzi (SA) -
Il PSBS prevede nell'ambito della macroarea
4, interventi finalizzati all'inclusione sociale e alla vita
indipendente, azioni di sistema volte a potenziare la formazione
degli operatori e degli assistenti personali al fine di garantire
una maggiore professionalità e un adeguato livello di assistenza
domiciliare.
Il Piano della formazione continua, approvato con la delibera di
Giunta 565 del 22 maggio 2023, quindi di fatto un mese fa, rivolto
al personale socio-assistenziale, socio-sanitario e socio-educativo
prevede invece una serie d'interventi formativi e rivede la figura
dell'assistente personale iscritta al registro personale sulle
seguenti tematiche: l'alimentazione delle persone disfagiche, la
movimentazione e mobilizzazione delle persone con ridotti livelli
di non autosufficienza, anche attraverso l'utilizzo di ausili di
accompagnamento alla morte, i disturbi comportamentali di base
caratteristici delle demenze e delle malattie di Alzheimer, il
primo soccorso, l'assistenza alla vita indipendente con particolare
riferimento alla relazione tra l'assistente personale e il datore
di lavoro, la relazione di cura, le cure palliative, l'assistenza
alle persone con disabilità, l'autodeterminazione delle persone con
disabilità e i caregivers familiari.
Tali interventi, finalizzati a garantire la permanenza a
domicilio degli anziani non autosufficienti e delle persone con
disabilità, sono coerenti con le disposizioni contenute nella legge
delega n. 33/2023, relativa alla riforma dell'assistenza agli
anziani non autosufficienti e con la legge delega n. 227/21,
relativa alla riforma in materia di disabilità.
Si ricorda inoltre che, ai sensi della legge regionale 23/2010,
sono previsti contributi per l'assunzione della figura
dell'assistente personale per le persone anziane e le persone con
disabilità, dimostrando l'attenzione e la sensibilità che
l'amministrazione regionale ha nei confronti di quest'importante
figura professionale e del ruolo di cura che la stessa
assicura.
In tal senso ricordiamo che il D.L. 103 è stato licenziato dalla
Giunta regionale il 26 aprile e che oggi è in discussione in V
Commissione e auspichiamo abbia una risposta nel più breve tempo
possibile vista l'attenzione di tutto il Consiglio che ha posto in
essere, a partire dal collega Marquis che la richiama continuamente
e giustamente.
Presidente -
Consigliere Marquis, si è prenotato.
Marquis (FI) -
Grazie, Assessore, per la risposta e
grazie soprattutto alla collega Minelli per aver presentato
quest'iniziativa, unitamente alla collega di gruppo Guichardaz.
Credo che sia un argomento molto importante che è stato posto
all'attenzione della discussione di questo dibattito in aula e che
meriti una giusta considerazione.
Condividiamo appieno come gruppo la proposta fatta dalle
colleghe perché riteniamo che le figure dell'assistente personale e
delle badanti siano fondamentali per poter garantire un'assistenza
e una cura di chi ha delle fragilità e dei problemi nel contesto
familiare e crediamo fermamente che bisogna immaginare un percorso
alternativo, quello istituzionalizzato, solo laddove non se ne può
fare a meno nella nostra comunità valdostana.
Siamo molto interessati a questi percorsi di formazione perché
riteniamo che la formazione è fondamentale per poter dare
un'assistenza con la giusta preparazione e anche con la giusta
sensibilità e non è giusto che avvenga il tutto come è oggi grazie
alla sensibilità e al modo autodidatta di formazione che hanno
queste persone che si prendono cura di chi presenta delle
caratteristiche di disabilità o di non autosufficienza.
Quello che mi preoccupa è il discorso della certificazione, a
onor del vero, perché già in altri settori, sempre nella
disabilità, e faccio riferimento, ad esempio, alla figura dei Case
Manager, è stato istituito un percorso di formazione e di
certificazione.
In questo momento c'è un problema molto preciso, non ci sono
persone certificate e quindi non si possono garantire le
funzioni.
Quindi, a mio avviso, è vero che è bene tendere a un discorso di
certificazione, però bisognerebbe mantenere una misura ponte nel
frattempo, che ci sia un adeguato numero di persone che sono
certificate e che possano le altre che non hanno certificazione
dare assistenza, perché sennò ci troveremmo nella condizione come
oggi per i cash manager. Non ci sono sufficienti persone e quelle
che avrebbero la capacità e la volontà di dare questo tipo di
servizio non sono in condizioni di poterlo fare, quindi la persona
disabile, o priva di autosufficienza, si trova nella condizione di
non poter avere la copertura di un servizio.
Il nostro invito è che si proceda - e va bene - nella direzione
della certificazione, ma con molta cautela e attenzione perché è
prioritario l'aspetto formativo che hanno indicato le colleghe
cercando di evitare che si crei questa zona d'ombra, questa zona di
passaggio, di transizione tra un modello e l'altro che vada poi a
creare delle condizioni di disservizio a chi invece ha bisogno
della giusta cura e attenzione.
Presidente -
Consigliera Minelli.
Minelli (PCP) -
Io devo dire che devo rileggere con
attenzione la delibera del 22 maggio 2023 a cui lei ha fatto
riferimento, perché adesso ci ha parlato di una serie di obiettivi
che questa delibera stabilisce; la nostra richiesta era quella di
sollecitare percorsi strutturati, io intendo non soltanto "che cosa
fare" ma proprio "quando e come fare".
Abbiamo insistito anche sulla questione della certificazione
perché il discorso per quello che riguarda le badanti in
particolare è un po' diverso rispetto al discorso del Case manager
che faceva adesso il collega Marquis, anche perché sappiamo che di
personale disponibile in questo senso, a livello parlo non tanto
degli assistenti personali quanto più delle badanti, ce n'è di più
e quella misura ponte a cui lui faceva riferimento forse qui non è
così necessaria.
Quello che è vero è che quando una famiglia è nelle condizioni
di dover cercare un'assistente per un proprio familiare, a che cosa
si affida? Al passaparola sostanzialmente, la richiesta a chi ha
già dovuto passare attraverso quest'esperienza di referenze orali,
che vengono comunicate da persona a persona, per sperare di fare la
scelta giusta e di trovare un operatore che funzioni nella
situazione che si deve affrontare.
Io credo che sia importante anche poi quello che ha detto
l'Assessore, cioè che in V Commissione si faccia un esame
approfondito del disegno di legge 103 per cui sono state presentate
mi pare anche già delle proposte di correzione, di emendamento da
parte di alcune delle associazioni che sono già state audite.
Sulla questione del contributo che viene attualmente già erogato
sia per gli assistenti personali che per badanti, l'Assessore lo ha
definito come anche un'espressione della sensibilità di questa
amministrazione regionale, io credo che si può valutare come
sensibilità ma credo che sia da valutare come un atto che va
nell'ottica di quella che è in maniera più generale l'assistenza
alle persone ed è coerente con quell'obiettivo di evitare il
trasferimento di tanti in struttura, cosa che, in ultima analisi
può voler anche significare un risparmio per le casse
dell'Amministrazione, perché credo che i contributi che vengono
erogati alle famiglie non sono paragonabili al costo che
rappresenta per l'amministrazione regionale un posto in
struttura.
Presidente -
Se non ci sono altri interventi, mettiamo in
votazione l'ordine del giorno. La votazione è aperta. La votazione
è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno n. 9 di PCP. Consigliera Erika Guichardaz, ne
ha facoltà.
Guichardaz E. (PCP) -
Il Piano della salute e del
benessere pone tra gli obiettivi della macroarea 5 la
predisposizione d'interventi urgenti alla prova di accertamento
della lingua francese nell'ambito delle procedure concorsuali
avviate dall'Azienda USL per conseguire una maggiore risposta ai
bandi concorsuali da parte dei professionisti sanitari.
Tenuto conto che non vi è stato alcun emendamento soppressivo,
quindi immagino che la volontà sia quella di andare anche oltre la
legge 1/2023 in cui già si mettevano delle nuove norme rispetto
all'accertamento, e vista la carenza di personale che viene spesso
riproposta all'interno dell'aula, e anche tenuto conto del fatto
che già con questo primo passo - ossia togliere la prova di
francese almeno per la parte a tempo determinato - sta comunque
aumentando il numero degli iscritti ai vari concorsi in sanità,
quello che noi chiediamo è di sbloccare anche l'altra parte, lo
avevamo proposto con un emendamento alla legge 1/2023, lo
riproponiamo con impegno, visto che ci sembra di aver capito dal
Piano che si voglia anche andare oltre a quello che è già stato
predisposto, quindi quello che noi chiediamo è, al fine di
aumentare anche l'attrattività del sistema sanitario, di permettere
comunque anche l'assunzione a tempo indeterminato, certo con la
priorità per chi naturalmente ottiene l'accertamento della lingua
francese, ma comunque di pensare anche all'assunzione a tempo
indeterminato per coloro che non dovessero averla.
Presidente -
Assessore Marzi, a lei la parola.
Marzi (SA) -
La legge regionale 1/2023 rappresenta un
intervento straordinario e temporaneo elaborato con grande
attenzione di natura normativa, contemperando le esigenze
contingenti con le disposizioni contingenti in materia che vedono
in Valle d'Aosta l'obbligatorietà di accertamento della conoscenza
della lingua francese per poter accedere al pubblico impiego.
A mio modesto avviso - lo dico con estremo rispetto - non è
corretto, e non sto parlando dell'ordine del giorno, sto parlando
della trattazione del tema, mettere l'accertamento della lingua
francese in questa regione come questione che può essere o meno
superata, perché l'accertamento della lingua francese in questa
regione per il pubblico impiego è di natura ontologica e
identitaria.
Tornando all'ordine del giorno, per assicurare alla norma una
maggiore certezza di approvazione, senza incorrere in un'eventuale
impugnativa da parte del Consiglio dei Ministri, la stessa è stata
predisposta sul modello di analoghe norme statali che sono state
appositamente strutturate ai fini del reclutamento del personale
sanitario fondamentale nel periodo di emergenza sanitaria.
Con questo non sto dicendo che il suo ordine del giorno metta in
discussione quanto sopra, sto dicendo che l'oggetto del contendere,
rispetto all'accertamento della lingua francese in Valle d'Aosta
per il pubblico impiego, è ontologico e quindi può essere
strutturato da un punto di vista normativo nella maniera in cui la
1/2023 lo consente per ottenere i risultati straordinari in merito
all'assunzione di personale sanitario in deroga. Per questo motivo
le chiedo di ritirare l'ordine del giorno oppure ci asterremo.
Presidente -
Consigliera Erika Guichardaz.
Guichardaz E. (PCP) -
Siamo state momentaneamente
disturbate quindi abbiamo sentito la prima parte della sua risposta
ma non le chiedo di reintervenire, ce l'andremo a riascoltare.
Presidente -
Assessore Marzi.
Marzi (SA) -
Ho semplicemente rappresentato in una
brevissima
formule figée
che il tema dell'accertamento della
conoscenza della lingua francese in Valle d'Aosta è ontologico e
identitario, quindi è aprioristico rispetto alle eventuali deroghe,
nonostante tutte le accortezze legislative del caso rispetto alla
1/2023, e ho anche poi ribadito che quindi il suo ordine del giorno
non ha assolutamente l'obiettivo di mettere in discussione
l'ontologia e l'identità dell'accertamento della lingua francese,
ma che, di fatto, nel trattare questioni di natura legislativa sul
pubblico impiego, bisogna muoversi lungo binari preimpostati da
normative già esistenti nonostante la straordinarietà del caso.
Presidente -
Consigliera Erika Guichardaz per i minuti
restanti, a lei la parola.
Guichardaz E. (PCP) -
Semplicemente per dire che allora
ritiro quest'ordine del giorno e la ringrazio. Naturalmente aveva
ben compreso qual era l'obiettivo e non quindi una questione
semplicemente legata al fatto della carenza di personale e all'idea
di un aumento dello stesso.
Presidente -
Ordine del giorno n. 10 di PCP. Per
l'illustrazione, consigliera Minelli.
Minelli (PCP) -
Anche quest'ordine del giorno è concepito
nella stessa ottica del precedente che ho illustrato poco fa:
riguarda in questo caso la figura degli educatori professionali,
una figura che siamo abituati forse a vedere e a conoscere, anche
una figura su cui abbiamo già discusso parecchio in Consiglio
regionale per quello che riguarda la loro funzione nei confronti
dell'affiancamento agli insegnanti di sostegno, quindi nel mondo
più legato alla disabilità e alla scuola.
Nel Piano regionale per la salute e il benessere alle pagine 125
e 126 si evidenzia che è necessario adottare un approccio
fortemente trasversale per favorire l'integrazione degli interventi
non solo sociali e sanitari ma anche educativi e formativi, e
questo è un obiettivo a cui deve tendere la programmazione
regionale, un obiettivo su cui concordiamo, che ci vede
d'accordo.
Nella bozza si scrive anche che bisogna superare, e ne abbiamo
già anche parlato precedentemente, le pratiche assistenzialistiche,
basate sulla messa a disposizione di supporti economici e che
bisogna individuare degli strumenti utili a migliorare la
condizione di vita di ogni persona, intesa nella sua unità, ma con
bisogni diversificati sia nelle diverse fasi della vita che nelle
situazioni contingenti e che richiedono delle risposte e dei
supporti trasversali non limitati a interventi settoriali inidonei
a prendere in carico la persona nel suo complesso.
Ancora, l'obiettivo che si dichiara è quello di indirizzarsi
verso un nuovo modello culturale, capace di orientare le politiche
verso un sistema di welfare di comunità e generativo che necessita
dell'apporto di tutti e, oltre a redistribuire le risorse, deve
promuoverne la moltiplicazione, generare benefici diffusi,
prevedendo alcuni cambiamenti per i quali è indispensabile un
lavoro di condivisione, con il coinvolgimento di tutti i settori
del territorio. Quindi una serie di obiettivi che vengono messi
nero su bianco e che sono sicuramente condivisibili.
Riteniamo però che in questa ottica che viene proposta da chi ha
scritto il Piano e che questa maggioranza sostiene, riteniamo che
sia necessario incrementare nella nostra Regione la presenza degli
educatori professionali, incrementarla sia per quello che riguarda
le strutture socio-assistenziali per anziani sia per le persone con
disabilità.
Nelle strutture per anziani attualmente sono pochi gli educatori
professionali, abbiamo - lo sappiamo - necessità di avere degli
infermieri, delle OSS, che anche lì sappiamo non essere in numero
sufficiente e che devono essere implementate, però riteniamo che ci
sia necessità anche di questa figura che ha dei compiti diversi
rispetto a quelli che hanno OSS e infermieri.
Gli educatori professionali sono sicuramente delle figure che
possono operare per il miglioramento del benessere delle persone
che sono nelle strutture e che però potrebbero anche essere di
aiuto sul territorio, mi riferisco ad attività che non sono legate
strettamente a necessità primarie che sono appunto l'aiuto
nell'alimentazione, la cura, l'igiene eccetera eccetera, mi
riferisco a tutta una serie di attività formative anche di tipo
ricreativo che queste persone possono svolgere adeguatamente.
Questo nell'ottica, come il Piano ben evidenzia, di un maggiore
benessere e un miglioramento della condizione di vita di ogni
persona.
Motivo per cui quest'ordine del giorno chiede varie cose: la
prima è di sostenere l'incremento del numero degli educatori
professionali attraverso dei percorsi di orientamento scolastico
dedicati; sappiamo che per quello che riguarda l'orientamento sono
in atto delle interlocuzioni: si sta predisponendo un percorso
diverso da quello che attualmente nelle scuole viene applicato,
riteniamo che questo sia molto importante, più volte ne abbiamo
discusso in altri contesti, è necessario che si faccia un
orientamento scolastico che sia anche un orientamento di tipo
professionale importante. Abbiamo visto che ci sono dei progetti in
corso tra Assessorato alla formazione lavoro e Assessorato
all'istruzione, crediamo che però, proprio per la figura
dell'educatore professionale, sia necessario che anche all'interno
delle attività dell'Assessorato alla sanità ci sia un favorire, un
promuovere l'accesso a questa professione, e poi va valorizzata
questa figura professionale.
La seconda cosa che chiede l'ordine del giorno è di prevedere un
aumento degli educatori professionali nelle strutture residenziali
per anziani e persone con disabilità e per fare questo è necessario
per forza inserire nei capitolati di onere delle gare d'appalto
delle risorse dedicate.
La terza cosa che chiede l'ordine del giorno è di potenziare
l'educativa territoriale.
Attualmente l'educativa territoriale si fa soltanto per le
persone con problemi mentali, è attiva appunto solo per la salute
mentale, invece noi riteniamo che l'educativa territoriale debba
essere implementata, ma questo sempre - e lo dicevo in apertura
dell'illustrazione - in un'ottica di miglioramento della situazione
generale e della possibilità di mantenere l'inserimento di queste
persone nei loro contesti di vita.
Ovviamente l'obiettivo finale è permettere di perseguire degli
obiettivi individuali di crescita e di sviluppo, in età adulta e
anche in tarda età.
Presidente -
Assessore Marzi.
Marzi (SA) -
Il PSBS prevede nell'ambito del sostegno
alle famiglie e alle persone con disabilità e non autosufficienti
il potenziamento dei servizi educativi territoriali e domiciliari,
al fine di garantirne la permanenza a domicilio.
In continuità con quanto previsto dal PSBS, il Piano regionale
per la non autosufficienza 2023-2025, uno dei LEPS delle dieci
deliberazioni - che abbiamo citato quando in premessa abbiamo fatto
un'analisi puntuale delle macroaree, più che in premessa quando ho
dato avvio alla discussione sul PSBS recentemente approvato dalla
Giunta regionale mediante la delibera di Giunta regionale 630/2023
- prevede il potenziamento del servizio di educativa territoriale
in favore delle persone con disabilità.
Il servizio è finalizzato a garantire la piena integrazione
delle persone con disabilità nell'ambito dei progetti di presa in
carico elaborati dall'Unità di valutazione multidimensionale per la
disabilità, quella che tecnicamente - ci ho messo un po' di tempo a
capirlo - si chiama UVMD, che è stata oggetto di confronto durante
alcune iniziative poste, a partire da quelle del collega
Marquis.
Per quanto riguarda la richiesta di aumento degli educatori
professionali, tale figura riveste invece un ruolo centrale
nell'assistenza delle persone con disabilità, ma attualmente non
per ciò che concerne le strutture residenziali per anziani.
In via generale il potenziamento del servizio di educativa
professionale, da lei richiamato nell'ordine del giorno oggetto di
confronto, potrà realizzarsi a seguito di valutazioni molto più
ampie che però in generale devono prendere in considerazione il
reperimento delle figure professionali di cui sopra.
Spessissimo, all'interno delle professionalità di natura
sanitaria, socio-sanitaria e socio-assistenziale abbiamo
richiamato, ahimè, come nel caso degli educatori, la loro assoluta
necessità e la loro centralità nella gestione di determinati
servizi, ma anche l'assoluta difficoltà che stiamo oggi
incontrando, naturalmente non soltanto noi a livello regionale, ma
anche tutto il mondo del terzo settore, nel  reperire questo
genere di professionalità, professionalità che tra l'altro in
questo momento è anche molto - scusate il termine improprio -
appetita dal mondo della scuola.
In tal senso siamo a chiedervi di ritirare l'iniziativa oppure
ci asterremo.
Presidente -
Consigliere Restano ne ha facoltà.
Restano (GM) -
Intervento a tutela dell'ordine
professionale.
L'educatore professionale oggi è una laurea di primo livello, lo
dico perché non escano dei corsi... probabilmente non ho capito
bene quanto ha detto la collega, quindi, qualora avessimo la buona
intenzione, Assessore, di formare attraverso dei corsi di laurea
specifici anche in Valle d'Aosta degli educatori professionali,
faremmo buona cosa.
Pertanto io voterò a favore di quest'iniziativa, soprattutto
perché l'utilizzo di questa figura professionale è richiesto da più
parti dall'Azienda sanitaria in determinati reparti dove operano
attualmente, abbiamo parlato oggi del sistema penitenziario e anche
di dove ha sottolineato la collega.
Presidente -
Consigliera Minelli.
Minelli (PCP) -
Alcune considerazioni: posto che so
benissimo che c'è una difficoltà a reperire queste professionalità,
io credo che l'argomento che è stato trattato, ma come anche altri
che abbiamo già trattato precedentemente, prevede un approccio
anche nella discussione che dovrebbe essere di tipo diverso e
multisettoriale, inteso anche come coinvolgimento delle persone che
ne discutono a livello di rappresentanti di Assessorati, qui
abbiamo tutta la Giunta presente. Quando si parla di percorsi di
orientamento scolastico, poi ha fatto bene il collega Restano a
specificare: l'orientamento scolastico non è soltanto per il
passaggio dalla scuola secondaria inferiore ai corsi della scuola
secondaria superiore, ma, quando si fa un orientamento scolastico
serio e mirato, si fa anche in prospettiva fino al percorso
universitario, ed effettivamente la figura dell'educatore
professionale è una figura che prevede un corso di laurea; quello
più vicino per noi è a Torino, precedentemente era molto più
distante, mi sembra nel Piemonte orientale, forse perché all'epoca,
quando sono usciti questi primi corsi universitari, avevo amici che
li frequentavano, la Regione aveva istituito addirittura un
servizio, sto parlando di almeno di 25-30 anni, non so se era di
trasporto o di aiuto nei soggiorni per chi doveva rimanere a
studiare.
Non so se può essere presa in considerazione e se è opportuno
pensare a corsi di laurea da noi, io sarei più propensa a
facilitare la permanenza dei nostri studenti nelle Università che
già hanno questi corsi.
Di sicuro è importante una cosa che è stata detta ma che è una
finalità, è un obiettivo che di concreto al momento mi pare che
abbia poco. L'Assessore ha citato l'educativa territoriale come
obiettivo, però ha detto: "Questa sarà una cosa che si dovrà fare"
- se si farà - "A seguito di valutazioni molto ampie" che,
ovviamente, come sempre, richiederanno dei tempi.
La sollecitazione che noi volevamo fare è quella di ragionare
velocemente su un percorso di questo tipo, a partire - ed era non a
caso il primo punto dell'impegnativa - dalla questione dei percorsi
di orientamento, perché se è vero che gli enti del terzo settore
lamentano una difficoltà a recepire queste professionalità, vuol
dire che a monte ci deve essere un lavoro anche delle istituzioni,
in questo caso la nostra istituzione, che faccia il possibile per
presentare questi percorsi orientativi.
Quando dico presentare i percorsi orientativi, e questo lo dico
un po' al di là dell'ordine del giorno - ma visto che si parla di
questo ci tengo a sottolinearlo - non vorrei che come è già
accaduto in passato il percorso che si sta mettendo in piedi sfoci
poi nella pubblicazione di una guida per l'orientamento scolastico,
che può essere utile ma per anni quelle guide sono state mandate
alle scuole così, come materiale un po' come quello del catalogo
dell'offerta formativa, poi però ogni scuola si doveva un po'
organizzare e aggiustare per conto suo.
Se noi pensiamo che dobbiamo fare un forte contrasto
all'abbandono scolastico, se dobbiamo fare una pianificazione delle
risorse che ci serviranno per il futuro, è fondamentale partire da
un progetto di orientamento scolastico che sia assolutamente mirato
e ben tarato sulla situazione della nostra regione, altrimenti
continueremo a essere in sofferenza per quello che riguarda il
personale, a dover dipendere da professionalità che vengono magari
dall'esterno e che poi, non avendo noi una sufficiente
attrattività, a un certo punto se ne vanno.
Io spero che queste indicazioni che ci sono già nelle dieci
delibere che lei ha citato per il raggiungimento dei LEPS poi
trovino concretezza e che ci sia una messa a terra che sia
effettivamente operativa.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno n. 11, sempre di PCP. Si è prenotata la
consigliera Minelli a cui passo la parola.
Minelli (PCP) -
I prossimi tre ordini del giorno saranno
illustrati dalla sottoscritta così non so se sarà soltanto uno
scambio tra me e il collega Marzi, magari no, magari qualcuno
interverrà, altrimenti cercherò di non impegnarla troppo,
Assessore, perché credo che cominci anche a essere un po' stanco e
lo posso anche capire.
L'ordine del giorno che proponiamo riguarda un tema che in parte
è già stato affrontato dai colleghi della Lega, mi sembra dal
collega Manfrin, se non sbaglio, e riguarda la figura e il ruolo
degli assistenti sociali nella gestione dei servizi
socio-assistenziali e socio-educativi.
la bozza di Piano che noi abbiamo ricevuto e su cui abbiamo
ragionato, fino a quando non sono arrivati gli emendamenti del
nuovo Assessore, prevedeva a pag. 128 l'istituzione di un ente
strumentale per la gestione dei servizi e degli interventi
socio-assistenziali e socio-educativi.
Una proposta che noi condividevamo, perché ci sembrava
importante arrivare alla creazione di questo ente strumentale.
Quando in audizione sono venuti i rappresentanti dell'Ordine
degli assistenti sociali, hanno evidenziato il loro favore a questa
proposta e poi hanno anche lasciato alla Commissione un documento.
In questo documento hanno scritto "L'analisi complessiva del testo
della bozza del Piano della salute evidenzia una preponderanza di
obiettivi nell'ambito sanitario e un'esposizione, seppure collegata
correttamente alle indicazioni delle pianificazioni nazionali,
teorica del servizio sociale professionale che risulta difficile
interpretare rispetto alla concretizzazione, sia nei modi sia nei
tempi".
A me sembra che quest'osservazione fosse un'osservazione da
tenere in considerazione perché effettivamente il tema della
concretizzazione, il tema dei tempi anche, credo sia molto
importante nell'attuazione di un Piano.
A proposito dell'ente strumentale di cui parlavo poco fa, il
CROAS, quindi l'Ordine degli assistenti sociali, che ne ha
sottolineato l'importanza anche in audizione, ha evidenziato che il
Piano però non proponeva la tempistica del percorso, non diceva
quali risorse vi dovessero transitare né quali dovessero essere le
interazioni con i vari soggetti della Regione.
Si faceva riferimento all'approvazione di una legge regionale
successiva a uno studio di fattibilità oltre alla costituzione di
una cabina di regia, questo però sempre prevedendo la creazione
dell'ente strumentale.
Con gli emendamenti che sono arrivati, si è scelto
sostanzialmente un percorso diverso che demanda a quella famosa
cabina di regia le decisioni circa l'assetto organizzativo e
gestionale dei servizi, anche attraverso la creazione di un ente
strumentale.
Quindi in qualche modo non si esclude questa possibilità ma
quella che prima pareva una decisione, quindi un percorso tracciato
e condiviso da chi poi ne deve essere fra i protagonisti, viene
meno.
A margine di quest'osservazione dico anche che a me pare che di
tutte le osservazioni che sono pervenute in fase di discussione del
Piano forse le uniche che sono state prese in considerazione - se
non le uniche... ma non credo di sbagliare tanto a dire le uniche -
sono quelle pervenute dai Comuni, anche in relazione a questa
sezione. Tutte le altre mi pare che siano assolutamente passate in
secondo piano.
Fra l'altro io credo che il nuovo Assessore abbia fatto apposito
accesso agli atti per leggere tutti i verbali, visto che la sintesi
che era stata richiesta poteva essere a uso e consumo sia della
Commissione sia dell'Assessore, perché io immagino che il malloppo
di quei verbali e di tutte quelle osservazioni che sono arrivate
sia stato anche un po' complicato da leggere in toto da parte
dell'Assessore, che poi spero abbia avuto i verbali con una certa
celerità, perché, quando a me era capitato di chiederli, avevo
dovuto aspettare tanto tempo che forse non sarei riusciva nemmeno
ad arrivare per la discussione di un atto come questo, se avessi
dovuto farlo.
Negli emendamenti adesso si lascia tutto in mano a questa cabina
di regia, motivo per cui noi nell'ordine del giorno abbiamo chiesto
che venga coinvolto l'Ordine degli assistenti sociali e anche le
rappresentanze di quelle professioni coinvolte che inizialmente si
prevedeva di trasferire nel nuovo ente strumentale, abbiamo chiesto
che vengano appunto coinvolti nelle diverse fasi di approfondimento
e di modifica dell'assetto organizzativo e gestionale dei servizi
socio-assistenziali e socio-educativi.
C'è scritto negli emendamenti che, quando sarà necessario,
verranno coinvolte le varie persone eccetera eccetera. Quello che
noi chiediamo è una cosa diversa, cioè di inserirli strutturalmente
nei tavoli di lavoro e nella cabina di regia, perché questi sono i
soggetti che poi dovranno farle, attuarle quelle cose.
Quindi ha senso far lavorare anche loro in quegli organismi in
modo che poi ci sia già un pezzo di lavoro fatto, un percorso che
si concretizza nel momento stesso in cui lo si discute.
La seconda richiesta è quella di presentare alla Commissione
competente entro la fine dell'anno le linee guida del progetto di
riorganizzazione dei suddetti servizi, ma questo anche per fare un
po' di chiarezza, perché prima ci avete detto: "Si fa ente
strumentale" poi "No, c'è la cabina di regia, se ne parlerà, si
vedrà"; allora che entro la fine dell'anno le linee del progetto di
riorganizzazione ci arrivino, perché parliamo della fine del 2023,
poi, prima che tutto venga messo in atto, ci vorrà ancora parecchio
tempo.
Presidente -
Assessore Marzi.
Marzi (SA) -
Collega Minelli, risponderò brevemente e la
risposta, di fatto, cercherà razionalmente, in maniera logica, di
dimostrare che le attenzioni del suo ordine del giorno sono
esattamente quelle che abbiamo rappresentato con l'emendamento di
cui sopra, proprio in linea con l'audizione del 29 di giugno
dell'Ordine degli assistenti sociali, e, tra l'altro, siccome so
che lei è molto attenta al tentativo di qualità e quantità del
lavoro proposto, credo, nel ringraziarla, che coglierà ciò come una
captatio benevolentiae
.
Il PSBS prevede l'istituzione di una cabina di regia composta da
una componente fissa rappresentata dai referenti della Regione e
degli Enti locali e, in base alla necessità, da soggetti a vario
titolo coinvolti nei temi trattati con particolare riferimento ai
legittimi portatori d'interessi.
In tale logica, per quanto riguarda la revisione della modalità
di gestione del servizio sociale, l'Ordine regionale degli
assistenti sociali è da considerarsi, in quanto legittimo portatore
d'interesse, un interlocutore privilegiato che verrà coinvolto
nelle fasi di costruzione del nuovo modello organizzativo. Quando
il nuovo modello organizzativo sarà stato delineato con l'apporto
di tutti i soggetti interessati, verrà rappresentato naturalmente
alla competente Commissione consiliare, se richiesto.
Ciò tra l'altro non è tanto facoltà, in quanto vado a memoria
perché la dottoressa
omissis
da questo punto di vista si è
insinuata per ciò che concerne questi ambiti: tra i pochi neuroni
rimasti, ciò è compito del 117/2017.
Presidente -
Consigliera Minelli, a lei la parola.
Minelli (PCP) -
Forse siamo tutti un po' stanchi e
l'Assessore ne ha più diritto di me in questa situazione, però io
non ho capito bene, al di là della
captatio benevolentiae
che lascia un po' il tempo che trova, lei ha parlato di componente
fissa e di componente che definisco io variabile.
L'emendamento io l'avevo letto e mi sembrava di aver capito che
nella cabina di regia l'ordine degli assistenti sociali, io poi
facevo riferimento anche alle altre professioni che inizialmente si
prevedeva di far transitare nell'ente strumentale, da quello che ho
capito io, sono invitati al tavolo come portatori di interesse
durante le varie fasi, ma come componente variabile. Ora non so,
dalla risposta che lei mi ha dato, se sono io che non ho capito se
l'Ordine degli assistenti sociali è parte integrante e con
componente fissa del tavolo o se invece è componente variabile; nel
primo caso ha sicuramente un senso ed è quello che noi chiedevamo,
nel secondo no, perché quello che noi chiedevamo era proprio di
coinvolgere in maniera strutturale nei tavoli di lavoro e nella
cabina di regia.
Nella seconda parte della sua risposta, lei ha già detto più
volte oggi che non vuole prendere degli impegni di tipo temporale,
delle tempistiche, e quindi ovviamente la risposta alla richiesta
di arrivare alla fine del 2023 con le linee guida è negativa, di
conseguenza noi comunque, considerato che riteniamo importante - e
l'ho detto già in altre occasioni, parlando per esempio di Piano
rifiuti eccetera eccetera - che ci siano delle scadenze anche a
livello psicologico, perché non è soltanto dire "Non voglio
prendere un impegno perché poi non ci arriviamo", io dico il
contrario, "Prendo un impegno perché cerco di arrivare lì".
Comunque mi chiarisca solo, Assessore, se questi benedetti
assistenti sociali sono parte strutturale o parte variabile del
tavolo.
Presidente -
Assessore Marzi, a lei la parola.
Marzi (SA) -
In quanto l'Ordine regionale degli
assistenti sociali è da considerarsi quanto legittimo portatore di
interesse, esso è un interlocutore privilegiato che verrà coinvolto
nelle fasi di costruzione del nuovo modello organizzativo.
Presidente -
Mettiamo in votazione. La votazione è
aperta. La votazione è chiusa.
Presenti: 34
Votanti: 6
Favorevoli: 5
Astenuti: 29 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Foudraz, Ganis, Grosjacques,
Guichardaz Jean-Pierre, Jordan, Lavevaz, Lavy, Lucianaz, Malacrinò,
Manfrin, Marguerettaz, Marzi, Padovani, Perron, Planaz, Rollandin,
Rosaire, Sammaritani, Sapinet e Testolin)
L'ordine del giorno non è approvato.
Passiamo al seguente, il n. 12 di PCP. Si è prenotata la
consigliera Minelli a cui passo la parola.
Minelli (PCP) -
L'ordine del giorno affronta una delle
attività di prevenzione di cui si parla all'interno del piano,
laddove si fa riferimento alla promozione della salute, alla
diagnosi precoce e al contrasto dell'aggravarsi della malattia.
In questo caso parliamo appunto di prevenzione di tipo
oculistico.
Nei primi anni di vita i bambini non percepiscono correttamente
degli eventuali problemi di vista e soprattutto non riescono a
comunicarli, anche qualora se ne rendano conto non riescono a
comunicarli correttamente, molti genitori ne sono inconsapevoli e
non effettuano un'eventuale visita di controllo.
Per questo motivo crediamo che sia importante la prevenzione
oculistica in età infantile, sia per scongiurare la presenza di
eventuali patologie sia per curarne in tempo la possibile
comparsa.
L'ingresso a scuola è di solito il momento in cui un bambino
riesce a capire che ci sono problemi connessi a difficoltà o a
difetti visivi che sono riscontrabili e che emergono nell'attività
didattica.
Sappiamo che c'è uno screening neonatale, i nostri figli lo
hanno fatto, però importante è che, accanto allo screening
neonatale, ci sia una campagna capillare di prevenzione che
coinvolga tutta la popolazione scolastica, a partire da quella
dell'infanzia, proseguendo con la primaria; lo dico anche perché
alle volte alcuni disturbi di apprendimento, poi si sono rivelati
non essere tali, ma dipendere da questioni di cattiva vista.
In questi ultimi anni noi sappiamo che i bambini si sono trovati
ad affrontare lunghe ore più del solito di fronte agli schermi dei
computer per la didattica a distanza e riteniamo che sia necessario
effettuare dei controlli più assidui per verificare che non abbiano
sviluppato alcuni tra i problemi più comuni alla vista che sono la
miopia e l'astigmatismo, ma ce ne sono poi anche altri più
specifici.
L'ordine del giorno chiede quindi in prima battuta di avviare
fin dall'inizio del prossimo mese di settembre, quindi con l'inizio
della scuola, lo screening oculistico in età infantile e, in
secondo luogo, considerato che sul versante della riabilitazione al
momento è totalmente assente la riabilitazione OMAP, cioè quella di
orientamento, mobilità e autonomia personale per le persone
ipovedenti, si chiede di predisporre nei prossimi sei mesi una
proposta, non ovviamente di attuare un servizio, ma di predisporre
una proposta specifica in collaborazione con l'associazione di
riferimento.
Presidente -
Assessore Marzi.
Marzi (SA) -
Il tema dello screening oculistico è
previsto nella macroarea 1 del Piano ed è dedicato alla prevenzione
che espressamente chiede la riattivazione delle attività legate
allo screening nell'ambliopia per i bambini dai 3 ai 5 anni di età,
in collaborazione con le istituzioni scolastiche, stante
l'efficacia dimostrata in termini di contrasto a questa patologia
sulla base delle possibilità organizzative aziendali.
Per quanto attiene alla riabilitazione oculistica per i non
vedenti, la situazione attuale vede la presenza di un ambulatorio
di supporto all'utilizzo dei dispositivi per ipovedenti.
Al momento, vista l'attuale dotazione di personale della
struttura complessa di oculistica, non siamo nelle condizioni di
garantire nei tempi richiesti una proposta seria e credibile di
implementazione di tale attività.
Per questo motivo e con estrema tristezza, ma assolutamente
contemporanea sui temi che abbiamo ampiamente trattato a tutto
tondo, siamo a chiedere di ritirare l'iniziativa o ci
asterremo.
Naturalmente manterremo alta l'attenzione per cercare, nel
futuro, di dare risposte anche a queste necessità.
Ricordo che, con estrema difficoltà, un anno-due anni fa, non
eravamo in grado neanche di garantire questo tipo di servizio a
proposito di reti e di contatti diretti; quanto è stato posto in
essere con il lavoro del collega Barmasse e con il direttore
generale per reperire gli attuali professionisti ha già migliorato
tantissimo il tema in ambito ospedaliero.
Presidente -
Consigliera Minelli, a lei la parola.
Minelli (PCP) -
Intanto la ringrazio per la franchezza,
nel senso che non ci sono le risorse, non si può fare e va bene,
sono cose che sono state dette anche per altri ordini del
giorno.
Questa situazione, come ha detto lei, è particolarmente triste,
anche perché io ricordo che per tanto tempo il servizio di
oculistica nella nostra regione funzionava molto bene e non era
complicato accedervi, anzi.
Io sono da anni una persona che ha problemi di vista e porto gli
occhiali e in quel periodo era molto più semplice quasi effettuare
visite presso l'ambulatorio che non rivolgersi al privato, quindi è
oltremodo negativa questa situazione.
Per quello che riguarda ciò che già si fa e che lei ha citato,
il servizio di prevenzione dell'ambliopia - l'ambliopia è il
cosiddetto occhio pigro, l'occhio pigro che hanno i bambini - è per
i bimbi dai 3 ai 5 anni che però non sanno né leggere né scrivere e
quindi i test che si fanno riguardano altre cose.
Quello che noi chiedevamo era uno screening oculistico,
soprattutto nel periodo in cui c'è il passaggio dalla scuola
dell'infanzia alla scuola primaria, perché è lì che tanti difetti e
tante difficoltà vengono a galla e una precoce diagnosi e poi
ovviamente la presa in carico del problema molto spesso sono anche
propedeutiche a non creare un aumento e una proliferazione, come
dicevo prima, dei disturbi dell'apprendimento, che alle volte
davvero possono essere risolti in maniera molto più semplice.
So bene che è soltanto una percentuale questa, perché purtroppo
di disturbi specifici dell'apprendimento ce ne sono molti, di varie
qualità, e non hanno a che fare con la salute dell'occhio, però è
un peccato, a me spiace e io spero - visto che lei ha manifestato
comunque una volontà di prendere in futuro in carico il problema e
un'attenzione allo stesso - che questo impegno sia mantenuto e
rispettato.
Presidente -
Possiamo mettere in votazione? La votazione
è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo ora all'ordine del giorno n. 13, che peraltro è
l'ultimo del gruppo PCP. La parola alla consigliera Minelli.
Minelli (PCP) -
È l'ultimo degli ordini del giorno che
abbiamo preparato, così almeno non saremo responsabili noi
dell'ulteriore stanchezza dell'Assessore che spero farà una pausa
dopo questo ordine del giorno.
Il 13 giugno del 2019 è stato firmato dal Ministro della salute
il Decreto con cui viene adottato il Piano per l'applicazione e la
diffusione della medicina di genere previsto dall'articolo 3 della
legge 3/2018, approvato in conferenza Stato-Regioni lo scorso 30
maggio.
Si tratta di una data molto importante, che pone l'Italia
all'avanguardia in Europa nel campo della medicina di genere.
L'esigenza di questo nuovo punto di vista, da includere in tutte
le specialità mediche, nasce dalla recente consapevolezza, e parlo
di consapevolezza dell'Organizzazione Mondiale della Sanità, delle
differenze associate al genere, con il fine ultimo di garantire a
ogni persona, sia uomo sia donna, la migliore cura rafforzando
ulteriormente il concetto di centralità del paziente e di
personalizzazione delle terapie.
L'OMS definisce il genere come il risultato di criteri costruiti
su parametri sociali circa il comportamento, le azioni e i ruoli
attribuiti a un sesso e come elemento portante per la promozione
della salute. Pertanto, in base a queste indicazioni, si definisce
medicina di genere lo studio dell'influenza delle differenze
biologiche, definite dal sesso, e socio-economiche e culturali, che
sono definite dal genere sullo stato di salute e di malattia di
ogni persona.
Con l'approvazione di tale Piano, per la prima volta in Italia
viene inserito il concetto di genere nella medicina, al fine di
garantire in modo omogeneo sul territorio nazionale la qualità e
l'appropriatezza delle prestazioni erogate dal Servizio sanitario
nazionale.
Nell'era della medicina personalizzata risulta quindi quanto mai
importante, a nostro avviso, tenere conto delle numerose differenze
che sono osservate tra uomini e donne.
Il Piano per l'applicazione e la diffusione della medicina di
genere è nato dall'impegno congiunto del Ministero della salute e
del Centro di riferimento per la medicina di genere dell'Istituto
superiore della sanità, con la collaborazione di un tavolo tecnico
scientifico di esperti regionali in medicina di genere e dei
referenti della rete degli istituti di ricovero e cura a carattere
scientifico, nonché di AIFA e di AGENAS.
Oltre alla descrizione dello stato dell'arte della medicina di
genere a livello nazionale e internazionale, il Piano indica gli
obiettivi strategici, gli attori coinvolti e le azioni previste per
una reale applicazione di un approccio di genere alla sanità nelle
quattro aree d'intervento previste dalla legge che sono percorsi
clinici di prevenzione, diagnosi, cura e riabilitazione, ricerca e
innovazione, formazione e comunicazione.
Il nostro Piano regionale, la bozza del Piano regionale,
affronta la questione della medicina di genere a cavallo tra pagina
88 e 89, in sostanza affermando che, a livello regionale, si
recepirà il Piano nazionale e che s'incentiveranno le attività in
capo alle istituzioni centrali, quindi si promuoveranno quelle
attività che verranno dal nazionale.
L'ordine del giorno che noi proponiamo ha un impegno un po' più
concreto, chiede cioè di organizzare, in collaborazione con
l'Azienda sanitaria locale, una specifica campagna di formazione e
informazione che coinvolga il personale sanitario a partire (e qua
lo aggiungo, non era scritto) a mio avviso dai medici di famiglia e
poi a coinvolgere ovviamente i cittadini, ma per fare questo, come
sempre, è necessario anche uno stanziamento economico che noi
chiediamo di prevedere, di inserire nella prossima manovra di
bilancio. Non è una cifra così importante, abbiamo visto in altre
Regioni che si tratta di risorse abbastanza modeste per quello che
riguarda la parte di campagna d'informazione, almeno per quella;
non sarebbe male che come Regione per una volta fossimo tra le
prime ad attivarsi in tal senso.
Presidente -
Assessore Marzi.
Marzi (SA) -
Come da lei richiamato, la ringrazio per il
riconoscimento: il tema è trattato nel Piano e il referente
regionale, nominato in accordo con l'Azienda USL, partecipa
regolarmente alle attività dei tavoli interregionali preposti e da
questo punto di vista colgo l'occasione per ringraziare la
dottoressa Magnani.
Come previsto nel Piano, verranno sviluppate attività
finalizzate a dare attuazione a quanto previsto dalla legge 3/2018
e, in particolare, il recepimento a livello regionale del Piano per
l'applicazione e la diffusione della medicina di genere,
l'istituzione di un tavolo tecnico regionale dedicato, l'attività
di sensibilizzazione e diffusione delle raccomandazioni relative
all'argomento e l'interdisciplinarietà dell'approccio clinico che
caratterizza la medicina di genere.
Nel chiederle di ritirare l'iniziativa, altrimenti ci asterremo,
cerco di prendermi l'impegno di fare in modo che, per quanto
riguarda le risorse, qualcosa si muova.
Presidente -
Consigliera Minelli, a lei la parola.
Minelli (PCP) -
Forse la prendiamo per stanchezza,
Assessore, e se andassimo avanti ancora un po' magari ci
approverebbe degli ordini del giorno anche più consistenti e
pesanti economicamente di questa.
Adesso, al di là della battuta, credo che sia importante che
nella prossima manovra di bilancio si inseriscano delle risorse e
vedremo, vigileremo, faremo attenzione che sia così.
Quello che noi chiedevamo - e io forse non mi sono spiegata bene
- alla campagna... nel Piano c'è scritto che si recepisce il Piano
nazionale e che ci saranno, come lei ha detto, delle attività
finalizzate appunto al recepimento dello stesso, quello che
chiedevamo era di pensare a una forma di campagna almeno di
informazione che sia caratterizzata a livello regionale, perché ci
siamo resi conto che molto spesso campagne nazionali che vengono
solo veicolate a livello locale hanno una minore incisività, mentre
invece una forma d'intervento che sia più nostro, più made in VDA,
mettiamola così, potrebbe ottenere dei risultati migliori.
Non ritiriamo l'ordine del giorno ma faccio come lei; lei chiede
di ritirare e prende l'impegno a fare, io non lo ritiro e vigilerò
sull'impegno.
Presidente -
Consigliere Perron, a lei la parola.
Perron (LEGA VDA) -
Noi non voteremo l'ordine del giorno,
perché semplicemente ci pare che sia già stato tutto scritto,
quindi riteniamo pleonastico inserire un qualcosa in più, ma a
livello di concetto, e potrà sembrarvi strano, ma questa volta sono
assolutamente d'accordo con le colleghe; come sanno, mi interesso
di queste questioni sul sesso e sul genere, è interessante notare
che in questo caso siete le prime a far notare giustamente che le
differenze sessuali sono biologiche, perché chiaramente ci sono
patologie, adesso non entrerò nei dettagli, ma ci si arriva
chiunque, per cui uomini e donne sono diversi dal punto di vista
proprio genetico innanzitutto e poi biologico e questo fa sì che
chiaramente ci sia una grande differenziazione. Quindi è giusto
pensare a cose specifiche per le donne in generale: patologie ci
sono, qui abbiamo un medico in aula e potrà certamente correggermi,
ma ci sono patologie che prendono di più le donne, penso alle
artriti reumatoidi, tanto per fare un esempio.
Però quello che mi preme sottolineare è che poi, quando andrete
al Gay Pride, e lo dico anche agli altri colleghi che ci sono
andati, con gli striscioni, glielo dovete dire che voi siete
assolutamente consapevoli che maschio e femmina si dividono per
biologia, questo dovete dirgli.
Fatelo per favore, perché quello è il punto focale da cui
partono poi le cosiddette teorie del gender che so benissimo che
non sono mai state scritte come teoria gender, ma che poi portano
al presupposto per cui uno possa in qualche modo scegliere il suo
genere e che avere una biologia maschio e femmina non voglia dire
assolutamente nulla nel comportarsi da uomo o da donna.
Questo è fondamentale. Vi ripeto, voglio vedervi poi al Gay
Pride a dire: "Meno male che c'è una medicina di genere, meno male
che uomini e donne sono diversi per biologia", voglio sapere che
cosa vi diranno i vostri amici di quella parte, perché questo è il
punto fondamentale.
Per una volta sono d'accordo con voi e con tutti i colleghi
della Sinistra.
Presidente -
Consigliera Minelli, un minuto, prego.
Minelli (PCP) -
Ha replicato Perron tempo fa a una stessa
iniziativa, aveva avuto un minuto ma io prenderò molto meno,
semplicemente per dire al collega Perron che non ha ascoltato bene
l'esposizione, perché quando io parlo di medicina di genere, mi
riferisco alla definizione che ne dà l'Organizzazione Mondiale
della Sanità, e l'Organizzazione Mondiale della Sanità, glielo
ripeto perché l'ho letto poco fa, definisce come medicina di genere
lo studio dell'influenza delle differenze biologiche, che sono
definite dal sesso, e socio-economiche e culturali che sono
definite dal genere, sullo stato di salute e di malattia di ogni
persona.
Genere e sesso sono due cose che vengono prese in considerazione
entrambe dalla medicina.
Poi al Gay Pride di sicuro mi occuperò di altro, spero non di
medicina in quel momento, forse è più una festa che altro.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin)
L'ordine del giorno non è approvato.
Passiamo al primo ordine del giorno di Forza Italia. Consigliere
Marquis, a lei la parola.
Marquis (FI) -
Quest'ordine del giorno si inserisce e si
incardina all'interno del Piano della salute e del benessere e in
particolare in una mozione approvata in quest'aula il 20 ottobre
2022 all'unanimità.
La mozione era il frutto di un percorso d'iniziative ispettive
che erano state avanzate e discusse nel corso dell'autunno 2022.
Richiamo alcuni passaggi della mozione per arrivare poi rapidamente
all'impegnativa.
Sostanzialmente la mozione entrava nel merito del Piano della
disabilità 2018-2021 dove si evidenziava che è stato disatteso in
parti sostanziali nella sua attuazione - si parlava del fatto che
il Piano 2018-2021 non era stato seguito da un Piano 2022-2024 - e
venivano fatte delle valutazioni sull'unità di valutazione
multidimensionale per la disabilità, laddove si evidenziava la
carenza di personale in carico per predisporre i progetti di vita e
per dare le risposte adeguate in tempi corretti; veniva
sottolineato a commento di quelle che erano le considerazioni che
erano state fatte dal sottoscritto che l'allora Assessore diceva
che le famiglie non potevano ritenersi soddisfatte dei servizi e di
quello che veniva messo a disposizione nei confronti della
disabilità dalla pubblica amministrazione.
L'impegnativa prevedeva che il Governo regionale dovesse
definire, per l'inizio del prossimo anno, ovvero primo gennaio
2023, un modello strategico di approccio alla disabilità che
recepisse le migliori pratiche delle Regioni più virtuose.
Noi avevamo anche scritto "E che superi la frammentazione
attuale delle iniziative offerte, le criticità evidenziate dalla
ripartizione delle competenze organizzative, la mancanza di
condivisione di dati tra le strutture della pubblica
amministrazione, la carenza del personale per attuare le
iniziative".
Queste ultime tre righe erano state fatte stralciare per
arrivare alla condivisione di tutta l'aula e in particolare su
proposta del Governo regionale.
Fa un po' specie che in quell'occasione si era chiesto di
stralciare questa parte del testo della mozione, perché poi andando
a leggere bene il PSBS c'è evidenziato - anche in quel documento
che non era stato preso all'attenzione quel giorno - che risulta
necessario avviare una riforma complessiva, quando si dice
complessiva è perché non ci sono da fare dei piccoli ritocchi, vuol
dire che bisogna rivedere tutta l'organizzazione del settore per
favorire gli interventi in favore delle persone con disabilità
erogati sul territorio regionale per garantire una reale inclusione
e l'adeguato sostegno e i caregivers familiari.
Si parla dopo nel paragrafo successivo che bisogna superare la
settorializzazione degli interventi e andare in una logica
d'integrazione.
Quando io parlavo di frammentazione, significava solo questo, di
superare la settorializzazione degli interventi.
Quindi ci saremmo aspettati che con l'inizio dell'anno fosse
stata messa in atto, fosse stata intrapresa questa via di riforma
di cui invece oggi, che siamo a luglio 2023 - siamo all'inizio
dell'estate, l'estate è iniziata ieri - non abbiamo ancora
traccia.
Pertanto con la presentazione di quest'ordine del giorno, per
cercare di trasformare dei concetti che sono del tutto teorici, che
sono previsti ma che condividiamo all'interno del PSBS, laddove
viene introdotto il budget della salute e tutta una serie
d'iniziative nuove che possano dare aiuto e supporto alle persone
con disabilità, chiediamo di dare un'attuazione a questi principi
attraverso delle azioni concrete.
Pertanto si chiede quello che doveva essere fatto
sostanzialmente al primo gennaio, di predisporre entro novanta
giorni - quindi rinunciamo al primo gennaio e andiamo a fine del
mese di settembre - un Piano triennale 2023-2025 regionale per la
disabilità, che sia di recepimento e attuazione degli indirizzi
contenuti nel PSBS e che declini priorità, azioni, tempistiche,
modello organizzativo e criteri di valutazione ex post per superare
l'approccio frammentato al tema e dare attuazione all'impegno della
mozione richiamata e che ho descritto poc'anzi.
Presidente -
Assessore Marzi.
Marzi (SA) -
Il Piano prevede la revisione complessiva
dei servizi in favore delle persone con disabilità in coerenza con
i principi sanciti dalla Convenzione ONU sui diritti per le persone
con disabilità, la legge delega per la disabilità approvata dal
Parlamento nel 2021 e i livelli essenziali delle prestazioni
sociali enunciati nel Piano nazionale per la non autosufficienza
22-24.
I Decreti di attuazione della suddetta legge delega, che
declineranno nel dettaglio gli interventi da garantire su tutto il
territorio nazionale, sono in corso di approvazione da parte del
Governo: essi, infatti, per essere approvati necessitavano prima
del piano di non autosufficienza.
Quindi, al fine di procedere con la revisione del sistema
regionale dei servizi in favore delle persone con disabilità, come
previsto dalla mozione approvata il 20 ottobre 2022, occorre
attendere il quadro normativo nazionale complessivo di
riferimento.
Al momento, già nell'impegnativa del suo ordine del giorno,
saltano i 90 giorni.
Al fine di realizzare sul territorio regionale i livelli
essenziali delle prestazioni sociali in favore delle persone con
disabilità previsti dal Piano nazionale per la non autosufficienza
22-24, la Giunta regionale, con delibera di Giunta 630/2023, ha
approvato il Piano regionale per la non autosufficienza 23-25 e ciò
risulta essere, per la delicatezza del tema trattato dal suo ordine
del giorno, un primo passo importante.
Il Piano stabilisce gli interventi e i servizi che verranno
garantiti nel triennio di riferimento, anche in coerenza con gli
interventi previsti nell'ambito del Piano nazionale di ripresa e
resilienza.
Tali interventi e servizi costituiscono l'oggetto di
concertazione con i soggetti territoriali pubblici e privati e di
rappresentanza delle persone con disabilità e delle loro famiglie,
nell'ambito di appositi tavoli interistituzionali attivati
nell'ambito del piano di zona e finalizzati a programmare e
monitorare gli interventi in essere.
Per questo motivo, rappresentando l'assoluta delicatezza con cui
lei tratta sempre questi temi, e visto che il piano di riferimento
cerca di fare nel possibile lo stesso, le chiediamo di ritirare
l'iniziativa, altrimenti ci asterremo.
Presidente -
Consigliere Marquis, a lei la parola.
Marquis (FI) -
Assessore, le riconosciamo la sua consueta
capacità di uscire dall'angolo e di arrampicarsi sui vetri per
cercare di difendere la propria posizione.
In questo caso, se è vero che esiste una legge delega è vero che
esistono altrettante leggi di delega, oltretutto la legge delega
che lei ha richiamato era già approvata il giorno che era stata
approvata la mozione, quindi delle due l'una. Quel giorno, se così
fosse, avreste dovuto, come Governo, rispondere in questa maniera,
invece purtroppo la risposta che viene data oggi è una risposta per
cercare di posticipare la trattazione dell'argomento ancora una
volta, perché è vero che la legge delega necessità di decreti di
attuazione dove vengono poi esplicitati tutta una serie di aspetti,
ma ci sono tutta una serie di cose che possono essere già attuate,
messe in atto, predisposte a livello di piano e poi eventualmente
integrate se ci saranno delle innovazioni da fare, perché il testo
della mozione non diceva di portarsi all'avanguardia, diceva di
portarsi solo al livello a cui erano già le altre Regioni che sono
più virtuose nell'approccio a quest'argomento, pertanto spiace che
non si parta per cercare di mettersi per lo meno sulla strada
giusta, perché nel frattempo non è solo una questione di servizio,
è una questione di unità di valutazione multidimensionale.
Non credo che ci voglia la legge delega per mettere quattro
persone in più per poter fare dei progetti di vita, queste sono
cose che si possono fare, sono cose che si possono individuare ma,
a nostro avviso, era fondamentale predisporre un Piano per la
disabilità dove vengono toccati tutti gli aspetti, per superare
proprio quell'approccio frammentato che ha caratterizzato l'azione
fino a oggi e ha visto mettere a disposizione tante risorse
economiche, degli investimenti - perché la Valle d'Aosta rispetto
ad altre Regioni mette delle disponibilità significative -
purtroppo però c'è una grossa dispersione di energia e di risorse
perché poi i risultati non sono così performanti.
Pertanto, Assessore, se vuole fare un passo avanti in questa
materia, la invito a nome mio, a nome del collega, a nome del
gruppo, a prendere in mano questo dossier e non a dire: "Dobbiamo
aspettare la legge delega", quando ci sarà la legge delega si dirà
che manca il decreto di cui all'articolo 32 del documento e bisogna
aspettare, ma ad aspettare intanto c'è la gente che ha delle
difficoltà e che sul territorio non ha i servizi che si attende e
non ha le attenzioni soprattutto che meritano.
Presidente -
Mettiamo in votazione, la votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Sospendiamo brevemente i lavori del Consiglio riprenderanno tra
cinque minuti. Il Consiglio è sospeso.
La seduta è sospesa dalle ore 17:47 alle ore 17:56.
Bertin (Presidente) -
Riprendiamo. L'Assessore è
presente, il consigliere Marquis anche. Passiamo all'ordine del
giorno n. 2 del Gruppo di Forza Italia. Si è prenotato il
Consigliere Baccega per illustrare l'ordine del giorno, ne ha
facoltà.
Baccega (FI) -
Vista l'ora tarda, cercheremo di essere
brevi ma soprattutto cercheremo di essere convincenti, anche perché
non è l'affermazione sul lavoro fatto che noi vogliamo questa sera,
ma cercavamo di avere la certezza e la consapevolezza di aver posto
all'attenzione del Consiglio problemi che in realtà esistono, non
sono nati ieri, certamente arrivano da lontano ma sulla base delle
iniziative e delle proposte che hanno fatto tutte le forze di
opposizione poteva dare un segnale forte che andasse nella
direzione di dire: "Sì, va beh, su certi punti si può anche
collaborare tra maggioranza e opposizione".
Nel presentare quest'ordine del giorno che abbiamo voluto
evidenziare sulla base dell'approvazione di una risoluzione che
avevamo portato in Consiglio, la n. 2033 del 17 novembre 2022, il
titolo era "Impegno a presentare le strategie del nuovo programma
attuativo delle liste d'attesa"... poi è iniziato il lungo periodo
della crisi politica e quindi da quel punto di vista non è che ci
siamo tanto soffermati.
Abbiamo comunque verificato - l'abbiamo detto nel nostro
intervento di apertura in discussione generale - che nonostante
alcuni accorgimenti organizzativi che ci sono stati, che abbiamo in
qualche modo richiamato, le liste d'attesa e le agende chiuse
rallentano ulteriormente e non rispondono alle richieste di esami
di laboratorio alle visite specialistiche e agli interventi
chirurgici.
Avevamo preso atto che era stata costituita un'apposita cabina
di regia all'interno dell'azienda che si era riunita il 15 giugno
2022, poi, su nostra richiesta piuttosto insistente, abbiamo ancora
valutato che l'Osservatorio regionale per le liste d'attesa non si
era riunito, pare che adesso sia nuovamente operativo.
Ma, sempre sulla base delle liste d'attesa che abbiamo in
qualche modo richiamato, dell'intervento d'Inva - perché l'avevamo
audita a quel momento e aveva un ruolo importante nella gestione
del nuovo software per la gestione delle agende - non si è più
saputo niente e non si sa in che modo si potrà recuperare.
Il problema è sempre lo stesso, quindi bisogna parlare di
concretezze, i dati abbiamo detto che sono in leggero recupero ma
ci dicono che siamo in forte difficoltà, comunque, e il percepito,
come abbiamo detto più volte, non è quello che può sembrare.
Apprendiamo oggi che c'è un'ulteriore riduzione degli interventi
chirurgici del 25% perché giustamente bisogna dare le ferie ai
chirurghi, alle infermiere e al personale e quindi siamo
ulteriormente preoccupati.
Chiediamo quindi come impegno da parte sua il quadro completo
delle prestazioni arretrate o sospese, comprese quelle agende
chiuse di cui non si sa ancora bene quali possano essere gli
sviluppi e di predisporre una strategia di recupero del 40% delle
prestazioni sospese e arretrate entro il 30 ottobre 2023, di
predisporre l'ulteriore recupero di un altro 40% delle prestazioni
arretrate entro il 31 dicembre 2023 e di concludere questo
arretrato il 28 febbraio del 2024; tutto questo come? Mettendo in
campo un budget di spesa più elevato anche per le strutture private
accreditate che, in questo momento, un po' di risposte le hanno
date e si è visto, lo abbiamo sottolineato.
Questa è un po' la richiesta che noi - ma anche gli altri
colleghi, in questa giornata-due giorni e mezzo di approfondimento
sulla sanità valdostana - chiediamo di mettere in campo.
Presidente -
Assessore Marzi.
Marzi (SA) -
Come abbiamo già illustrato in occasione di
un precedente ordine del giorno - adesso vado a memoria un po'
nebbiosa, mi sembra ieri pomeriggio - il Piano della salute e del
benessere affronta in diversi punti il tema delle liste d'attesa.
Abbiamo già descritto le modalità con cui l'Azienda sta
predisponendo l'aggiornamento del Piano operativo delle liste di
attesa, il POLA, per l'anno 2023 ai sensi delle norme nazionali, e
che tale piano, non appena trasmesso dall'Azienda USL alla Regione
Autonoma Valle d'Aosta - dovrebbe avvenire questo nelle prossime
settimane, comunque entro l'estate - sarà oggetto di approvazione
da parte della Giunta regionale.
Abbiamo già voluto illustrare che lo strumento recentemente
attivato delle liste di galleggiamento, utili a prendere meglio in
carico le istanze del cittadino: è una volontà di presa in carico
di responsabilità, ma sappiamo benissimo come, di fatto, il
problema sulle liste d'attesa, sia in termini di percepito che di
realtà, continuerà a essere uno di quei temi tostissimi e
indigeribili per la comunità.
Aggiungiamo inoltre che già con la deliberazione degli indirizzi
dell'Azienda, la 72/2023, sono state date specifiche indicazioni al
fine di realizzare soluzioni, anche alternative, attraverso
l'utilizzo di nuove fasce orarie di accesso alle prestazioni
sanitarie in orari serali, prefestivi e festivi, a interpretare i
sistemi di valutazione rispetto all'appropriatezza delle
prestazioni, ma soprattutto di incrementare strumenti di governance
che permettano risposte celeri agli incrementi di domanda delle
prestazioni.
Ovviamente tutto ciò deve, di pari passo, tenere conto di
soluzioni organizzative anche alternative in una situazione di
oggettiva carenza di personale in alcuni ambiti, quindi sposiamo
perfettamente la sensibilità trattata dal suo ordine del giorno e
anche il modo con cui è stata rappresentata.
Restiamo quindi a disposizione, vista la rilevanza del tema, per
illustrare in V Commissione il dettaglio, anche in termini di
volumi, di attività presenti nelle strategie del nuovo piano, anche
perché, come abbiamo richiamato durante l'iniziativa trattata e
presentata ieri dal collega Aggravi, ci eravamo presi l'impegno...
- a proposito di appunti mentali, con un altro paio di temi, a
partire dall'ordine del giorno n. 1, poi non vi tedio ma ho cercato
di mantenere memoria per fare in modo che anche se non si è preso
l'impegno con il voto delle iniziative che sono state proposte - e
questo era un tema sul quale sicuramente avremmo cercato di restare
connessi.
Tra l'altro, proprio nel suo intervento in occasione del collega
Aggravi, abbiamo avuto modo di condividere come questo tema, in
termini politici e di gap di differenziale percepito dalla
comunità, risulti un tema sul quale restare - scusi il termine -
connessi.
Per questo motivo siamo a chiedervi di ritirare l'ordine del
giorno o ci asterremo.
Presidente -
Consigliere Aggravi, a lei la parola.
Aggravi (LEGA VDA) -
Ringrazio il collega Baccega per
aver presentato quest'ordine del giorno e ringrazio anche
l'astenuto assessore Marzi per aver ricordato il fatto che
effettivamente c'era anche un ordine del giorno che aveva
presentato il mio gruppo.
Noi lo abbiamo detto, sia nel corso della discussione generale
sia poi nel corso della trattazione di quell'ordine del giorno, e
lo ribadiamo anche su quest'ordine del giorno: il tema delle
prestazioni arretrate, o delle prestazioni che non arrivano in
tempo o che non vanno a coprire le necessità dell'utenza dei
cittadini è quell'elemento che più colpisce il percepito
dell'utenza stessa e che più colpisce spesso anche le tasche della
stessa cittadinanza, e in parte rientra anche in quei numeri che ho
cercato di rappresentare, che sono in realtà collegati e presenti
all'interno del Piano.
Quindi pur condividendo tutto questo e pur condividendo
l'obiettivo di quest'ordine del giorno per quello che riguarda i
recuperi e pur condividendo anche la necessità di approfondire il
tema in Commissione, il mio gruppo - in particolare per quei dubbi
e quelle circostanze che ci portano a credere che è anche
necessario approfondire un po' meglio l'azione e il mercato del
privato accreditato- oggi non voterà quest'ordine del giorno e si
asterrà. Non me ne vorrà il collega Baccega, la posizione è
abbastanza chiara ed è già stata esplicitata, ma comunque sulla
finalità principale dell'ordine del giorno, ovviamente, ci troverà
sempre pronti e dalla sua parte.
Presidente -
Consigliere Baccega.
Baccega (FI) -
Nessun risentimento rispetto a
un'astensione.
Abbiamo già sottolineato ieri nei nostri interventi, a supporto
dell'una o dell'altra iniziativa, che, non avendone parlato prima,
era possibile che alcuni ordini del giorno andassero in parallelo o
comunque potessero sovrapporsi.
In realtà quest'ordine del giorno dava delle specifiche ben
precise, quindi individuava dei tempi e andava a individuare anche
un metodo, quello d'incrementare un budget a disposizione delle
strutture che, in questi giorni, in questo periodo, in questi
ultimi due mesi, hanno dato delle risposte, anche piuttosto
significative, alla riduzione delle liste d'attesa.
Noi non ritiriamo comunque quest'ordine del giorno, intendiamo
votarlo, anche perché sappiamo che la cittadinanza su queste cose è
molto, molto presente, quindi dal punto di vista dell'impegno ci
troveremo sicuramente in Commissione magari a parlare del POLA
2023, quindi una riflessione sulle liste di galleggiamento: le
liste di galleggiamento sappiamo bene che sono uno spostare il
problema da una lista a un'altra però di fatto non vanno a
modificare la classifica.
Presidente -
Mettiamo in votazione. La votazione è
aperta. La votazione è chiusa.
Presenti: 31
Votanti: 2
Favorevoli: 2
Astenuti: 29 (Aggravi, Barmasse, Bertin, Bertschy, Carrel,
Caveri, Chatrian, Cretier, Foudraz, Ganis, Grosjacques, Guichardaz
Erika, Guichardaz Jean-Pierre, Jordan, Lavevaz, Lavy, Lucianaz,
Malacrinò, Manfrin, Marguerettaz, Marzi, Minelli, Padovani, Perron,
Planaz, Rollandin, Rosaire, Sammaritani e Sapinet)
L'ordine del giorno non è approvato.
Presidente -
Passiamo al seguente, all'ordine del giorno
n. 3 di Forza Italia. Consigliere Baccega a lei la parola.
Baccega (FI) -
Anche qui ritorniamo indietro nel tempo
perché parliamo tanto di territorio, di sistemare il territorio, di
mettere il territorio in condizioni di essere più che mai operativo
ma, visto che la banda larga è stata realizzata dalla Regione per
mezzo di Inva che ha realizzato la banda larga nella valle centrale
con tutte le valli laterali fino alla sede di ciascun municipio
mediante l'utilizzo di risorse e di fondi europei, è sicuramente
necessario realizzare la rete di accesso a banda larga in partenza
dal municipio comunale alle strutture sanitarie territoriali non
ancora servite, perché qualcuna è stata attivata, avevamo avuto
modo di valutare con Inva un progetto di collegamento che era stato
elaborato, chiamato "Collegamento ultimo miglio", riteniamo che sia
fondamentale accelerare questo processo ma non lo riteniamo solo
noi, anche i medici sul territorio, riguardo al processo di
collegamento delle strutture socio-assistenziali e socio-sanitarie
della Valle d'Aosta alla banda larga, quindi chiediamo di
completare e di predisporre entro il 31 dicembre un piano di
collegamento "Ultimo miglio" che colleghi alla banda larga tutte le
microcomunità pubbliche e tutte le strutture sanitarie e
socio-sanitarie del territorio, alcune delle quali sono già
collegate.
Mi sembra un'esigenza primaria che è già nel 2020 era stata più
volte sottolineata dopo che Inva aveva messo a disposizione nel
2019 quel progetto che era stato elaborato, chiamato appunto
"Ultimo miglio".
Presidente -
Assessore Marzi.
Marzi (SA) -
Ringrazio le strutture del collega Caveri
per aver collaborato con quelle dell'Assessorato per la risposta
all'ordine del giorno e in tal senso segnaliamo che con la delibera
di Giunta regionale 1372/2020 la Giunta stessa aveva dato mandato
al Dipartimento innovazione Agenda digitale di avviare le attività
per procedere con i collegamenti anche delle strutture
socio-assistenziali e socio-sanitarie del territorio, come tra
l'altro ricordato dal collega Baccega. Per contro, qualche mese
dopo, con l'avvio dei piani nazionali finanziati sul PNRR che
avevano lo stesso obiettivo, la Regione ha optato per aderire al
Piano sanità connessa e quindi procedere con tali attività,
sfruttando i fondi PNRR allocati dallo Stato.
Per informazione, lunedì scorso, il 19 giugno, Infratel Italia
ha emesso l'ordine esecutivo nei confronti dei fornitori per la
realizzazione del primo lotto delle sedi sanitarie e
socio-assistenziali oltre alla data del Data Center unico regionale
che sarà il Centro Stella dell'Infrastruttura.
In tal senso, nel ringraziare per l'iniziativa, visto il lavoro
che stiamo cercando di porre in essere, richiamando anche il fatto
che come da lei richiamato - scusi il gioco di parole - questo è un
tema assolutamente complesso che sfrutta sicuramente in maniera
opportuna, lo dico anche da ex Assessore al DIAD, quanto lei ha
voluto intraprendere, cioè la BUL, la banda ultra larga: il lavoro
che è costato 24 milioni di euro tra fondi nazionali, regionali ed
europei, e che, per fortuna, ci consente di operare solo
sull'"Ultimo miglio" con tutte le difficoltà del caso.
Questa è stata una delle priorità, assieme al Piano scuola, con
la quale il Dipartimento era ed è impegnato.
Per questo motivo, visto il tema e il fatto che si sta lavorando
in tal senso, le chiedo di ritirare l'ordine del giorno altrimenti
ci asterremo.
Presidente -
Consigliere Baccega.
Baccega (FI) -
Non ritireremo nessuno degli ordini del
giorno presentati perché riteniamo che siano strumenti fondamentali
per poter dare continuità anche in futuro con ulteriori atti
espletivi o comunque con approfondimenti in Commissione, quindi non
li ritireremo.
Vado a sottolineare una cosa: c'era un progetto pronto, doveva
partire, l'"Ultimo miglio" non costava delle cifre improponibili.
Sto dando responsabilità a lei che è appena arrivato ma c'è tutto
un iter, non si capisce per quale motivo è stato bloccato. A
quest'ora avremmo tutte le strutture collegate e la telemedicina
potrebbe avere un rilancio piuttosto significativo.
Questo aspettare i fondi del PNRR e dover comunque andare nella
direzione di... siamo ancora qui ad aspettare. C'è già un progetto,
il progetto è definito, che tempi ci sono lo chiederemo in
Commissione ovviamente, perché questo aveva senso dire in una
risposta di questo tipo, perché se ci sono dei progetti definiti,
approvati, appaltati e dei lavori in corso, sarebbe opportuno
sapere in che tempi tutte le strutture sanitarie, socio-sanitarie e
le micro della Valle d'Aosta possono essere collegate.
Presidente -
Mettiamo in votazione. La votazione è
aperta. La votazione è chiusa.
Presenti: 31
Votanti: 13
Favorevoli: 13
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire e Sapinet)
L'ordine del giorno non è approvato.
Presidente -
Passiamo a questo punto all'ordine del
giorno n. 4 di Forza Italia. La parola al consigliere Marquis, ne
ha facoltà.
Marquis (FI) -
Quest'ordine del giorno si riferisce alle
attività istituzionali di soccorso e di trasporto infermi in regime
di convenzione con la USL.
In particolare vogliamo sottolineare l'importanza che riveste
per noi il volontariato più in generale, quindi la rete di
protezione sociale che costituisce per la nostra comunità.
Riteniamo che quello che è stato costruito sia un modello da
custodire e da salvaguardare, perché è più che mai fondamentale, in
questo difficile momento e fase storica, far fronte alle crescenti
esigenze sul territorio a favore della comunità che vive delle
situazioni di difficoltà.
Con questo vogliamo sottolineare l'importanza del volontariato
che viene garantito a complementarietà degli effettivi che si
occupano del soccorso, ovviamente ciascuno con le proprie
preparazioni e competenze, perché occorre tenere in dovuta
considerazione che il volontariato in tutta una serie d'interventi
può essere d'ausilio agli effettivi per garantire delle continuità
di servizio.
È un settore questo quindi che riteniamo vada attenzionato e
gestito con la dovuta attenzione e riteniamo che soprattutto per il
modello insediativo valdostano questo debba essere considerato
perché i punti che abbiamo dislocati effettivi del soccorso
(Donnas, Châtillon, Aosta, Morgex) non coprono tutta la comunità
valdostana, pertanto quando ci sono dei volontari che possono
intervenire nei posti più distanti dall'Ospedale, credo che questo
possa costituire un grande vantaggio per tutti.
Va detto che, negli ultimi, anni a livello nazionale c'è una
decrescente disponibilità di persone nel volontariato, dal 2015 al
2021 l'Istat dice che è calata del 15% in termini di persone
disponibili, anche in Valle d'Aosta ci sono dei cali rispetto al
passato, è per questo che dicevo prima che bisogna fare comunque la
dovuta attenzione a questo settore e prestare attenzione.
Giusto per dare due dati sul volontariato che opera in
convenzione, dando in sintesi qualche numero, giusto per dare
evidenza dell'attività che viene svolta: nel 2022 tutte le
organizzazioni di volontariato che fanno riferimento all'ANPAS, che
sono sedici in Valle d'Aosta, hanno fatto 580 mila chilometri,
179.500 ore, 8.423 numeri di attività.
Questi sono i numeri che fanno riflettere e fanno pensare a
quanto queste persone possano essere utili per intervenire nelle
situazioni di maggiore difficoltà e proprio per questa ragione -
tenuto conto che è stato costruito questo sistema nel tempo con la
dovuta attenzione e che in questo momento c'è sentore che ci sia
qualche problematica interna che deve essere presa in carico e
gestita dalla pubblica Amministrazione - noi chiediamo con grande
senso di responsabilità che il Governo e l'Assessore incentivino le
sinergie tra il personale che a diverso titolo concorre a garantire
i livelli di servizio nell'emergenza e le attività correlate e che
si cerchi anche d'invertire quel processo, che si sta mettendo in
atto, di frammentazione dell'offerta che, a nostro avviso, non
costituisce un vantaggio ma rischia di togliere dei
riferimenti.
È bene quindi lavorare per cercare di ricomporre le situazioni
che possono essere delicate, incentivando anche il mantenimento
dell'accorpamento nel settore.
Questo crediamo che sia un obiettivo importante e soprattutto
anche nei rapporti tra gli effettivi e il volontariato, perché
sappiamo anche quali sono le dinamiche quando c'è carenza di
personale che magari si attinge, si pesca da una parte o dall'altra
come se ci fosse un sistema concorrenziale, invece bisogna tener
conto che le due parti sono parti di un sistema complessivo e
bisogna guardare con la dovuta attenzione e con una visione
globale, affinché non si creino delle tensioni che portino a
disincentivare la partecipazione delle persone e quindi a far venir
meno questo prezioso apporto per il territorio della comunità
valdostana.
Presidente -
Assessore Marzi.
Marzi (SA) -
Con riferimento all'argomento
dell'iniziativa oggetto della macroarea 2 del Piano, si precisa che
sono state poste in essere tutte le azioni possibili, in
particolare dall'Azienda USL con il supporto dell'Assessorato, per
cercare di ristabilire un clima di proficua collaborazione tra
tutti i soggetti che rappresentano il mondo del volontariato e che
operano nell'ambito del soccorso.
Questo sforzo ha acconsentito all'Azienda USL di stipulare nel
mese di marzo con le associazioni, naturalmente le associazioni dei
volontari del soccorso, le apposite convenzioni che sono state
frutto di un importante lavoro di mediazione, di dialogo,
aumentando tra l'altro notevolmente rispetto al passato il livello
di copertura degli interventi nell'ambito dell'emergenza-urgenza,
al fine di garantire maggiore presenza sul territorio e di
implementare la flessibilità al sistema del soccorso con risposte
diversificate a seconda del livello d'intensità clinica.
Questo clima ha tra l'altro poi consentito di chiudere nel minor
tempo possibile anche la delibera di Giunta regionale sulla
formazione oggetto anche di trattazione durante il Consiglio.
Questo tipo di accortezze, che di fatto evidenziano da un punto
di vista politico un tema assolutamente condiviso con lei, si
insinuano all'interno di un mondo del volontariato che lei ha
giustamente richiamato e che, tra l'altro, è stato anche oggetto di
plurimi confronti in occasione dell'incontro con il CSV, il Centro
della solidarietà valdostana, e anche in occasione della giornata
del dono.
Il mondo del volontariato italiano è sceso nel corso dell'ultimo
periodo da 5 milioni e mezzo di volontari a 4.600.000 volontari,
come da lei richiamato, e risulta invece essere assolutamente
fondamentale per cui noi stiamo cercando di mantenere alta
l'attenzione nei loro confronti, di collaborare il più possibile e
di creare un clima fatto di collaborazione.
Sposando assolutamente l'attenzione che lei richiama con
l'ordine del giorno n. 4, ci asterremo nel momento in cui lei - ma
ho già capito che così sarà - dovesse giustamente decidere di non
ritirare l'ordine del giorno.
Presidente -
Consigliere Ganis.
Ganis (LEGA VDA) -
Ringrazio il collega Marquis per aver
messo in evidenza il problema che riguarda il mondo del
volontariato, soprattutto una realtà che conosco molto bene, dato
che ne faccio parte insieme ad altri colleghi qui presenti.
Vorrei ricordare che il mondo del volontariato rappresenta una
vera e propria ricchezza per il sistema sanitario valdostano e per
la comunità, considerato il grande valore di coesione sociale e di
civiltà che riesce a conferire ai servizi.
Proprio per questo la Regione ha il dovere e l'interesse a
tutelare enti e associazioni che mettono a disposizione risorse
umane, automezzi e attrezzature per garantire ai cittadini il
servizio di trasporto sanitario di emergenza e urgenza.
Tra l'altro le associazioni di volontariato, e mi riferisco ai
volontari del soccorso, sono parte integrante del servizio
sanitario regionale, lo ha ben ricordato il collega Marquis:
un'unicità sul piano nazionale, un modello che da sempre consente
capillarità e performance tra le più elevate del Paese. Se da un
lato però si riconosce che il volontariato nel suo insieme sia
indispensabile per la tenuta sociale del Paese, oggi - lo hanno
evidenziato il collega e l'Assessore - il mondo vive un periodo di
grande difficoltà, una tendenza che non risparmia il terzo settore
valdostano, infatti una parte consistente di volontari è costituita
da persone meno giovani ed è sempre più difficile garantire
l'opportuno turnover generazionale.
Tutto ciò richiama una delle più grandi sfide del terzo settore
che ha davanti: riuscire a cogliere nel cambiamento una leva di
rinnovamento.
La soluzione potrebbe essere attuare delle campagne di
promozione del volontariato rivolte ai giovani, cercando di dare
visibilità alle associazioni in cerca di volontari.
Il volontariato è senza alcun dubbio parte integrante e
importante del Sistema sanitario valdostano e come tale va
valorizzato al meglio attraverso progetti di sensibilizzazione,
collaborazione e programmazione, affinché esso possa ricoprire un
ruolo importante nella gestione dell'emergenza.
Come gruppo voteremo l'ordine del giorno.
Presidente -
Consigliere Marquis.
Marquis (FI) -
Abbiamo capito dalle sue parole che ha
colto il significato dell'ordine del giorno e le preoccupazioni
contenute. Sono delle preoccupazioni significative, perché sentore
sul territorio di disgregazione ce n'è e quindi c'è la necessità di
intervenire a livello politico, proprio per non favorire la
frammentazione, per cercare di ricomporre i rapporti laddove ci
sono delle criticità.
Apprezziamo che condivida quello che abbiamo espresso, così come
la sua condivisione negli altri ordini del giorno, a questo punto
attendiamo con ansia di vedere quale sarà il suo voto su questo
documento, visto che abbiamo rilevato una grande condivisione sui
temi che abbiamo sottoposto all'attenzione.
Presidente -
Mettiamo in votazione, la votazione è
aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno n. 5 del gruppo di Forza Italia. Si è
prenotato il consigliere Baccega al quale passo la parola.
Baccega (FI) -
Io capisco che dopo due giorni e mezzo di
lavoro, e anche intenso, ci possa essere la stanchezza, ma su
questo punto chiedo un'attenzione particolare, proprio perché in
questi giorni è uscito il rapporto delle performance regionali del
Centro per la ricerca economica applicata, il CREA, e l'analisi dei
risultati e delle valutazioni fatte da ben cento esperti
raggruppati in un
pannel
che era composto da esponenti delle
istituzioni del management aziendale, delle professioni sanitarie,
dell'industria medicale e degli utenti - insomma crediamo che si
possa tranquillamente dire che si tratta di una partnership di
persone che dal punto di vista scientifico possono dire la loro - e
composto da una parte di quelli che possiamo considerare coloro che
guardano al percepito.
Purtroppo la Valle d'Aosta nel complesso è tra le rimandate e
tra gli indicatori che sono in ribasso, quindi inferiori alla media
nazionale, vi sono la spesa pubblica pro-capite, lo sappiamo,
l'indice di salute mentale, la quota delle persone disabili e
anziani con assistenza domiciliare e tutta una serie di altre
questioni, tra cui le persone deboli o a rischio d'interventi per
integrazione sociale.
Come abbiamo già sottolineato ieri - credo nell'ordine del
giorno che hanno presentato il consigliere Ganis e il consigliere
Manfrin - abbiamo l'esigenza di guardare con una certa oggettività
alle difficoltà, che ci sono soprattutto in ambito di salute
mentale.
I dati del Centro per i disturbi del comportamento alimentare
sono piuttosto allarmanti, del numero di pazienti attualmente in
carico il 38,46% è inferiore ai 18 anni, il 36,26% è tra i 19 e i
35 anni e poi vi è tutta quella parte legata all'alcolismo e al
gioco d'azzardo, che è decisamente in ribasso rispetto al passato,
e alle tossicodipendenze. Quindi siamo fortemente preoccupati
perché c'è una crisi in quell'ambito piuttosto significativa.
Allora sulla base di questi dati noi crediamo che sia necessario
mettere in campo un'azione molto forte; ho provato a evidenziarlo
anche ieri e quest'azione molto forte non può che essere condivisa
tra diversi Assessorati, parlo dell'istruzione, attraverso
l'istruzione, quindi individuare un percorso di formazione e di
educazione sanitaria per le istituzioni scolastiche di base e le
istituzioni scolastiche superiori, perché è attraverso la scuola
che crediamo si possa dare anche un segnale forte nel capire che
certi atteggiamenti fanno male, e lo riscontriamo quotidianamente
rispetto ai fatti di cronaca che avvengono tutti i giorni.
Quindi sulla base di questo noi crediamo che sia importante
avviare un percorso che preveda all'interno delle scuole delle ore
di formazione in questa direzione.
Presidente -
Assessore Marzi, a lei la parola.
Marzi (SA) -
Cercherò, con una risposta articolata, di
dimostrare non solo la sensibilità rispetto al tema trattato
all'ordine del giorno ma anche la condivisione di quanto da lei
richiamato anche rispetto alle evidenti problematiche che,
ovviamente, conosce almeno quanto me.
Oltre a essere citato nel Piano, il tema delle psicopatologie
con riferimento all'abuso delle dipendenze da sostanza o dei
disturbi del comportamento alimentare, trova specifiche risposte in
atti già approvati dalla Giunta regionale, in particolare per
quanto concerne il primo ambito, cioè le strategie definite nel
Piano regionale della prevenzione.
Il Piano regionale della prevenzione è stato, di fatto,
approvato nel 2021 e quindi ha cominciato a dare i suoi risultati
dagli anni successivi, ma questo naturalmente non lo devo spiegare
io a lei, perché sa benissimo quanto, quindi auspichiamo tutti che
questo possa poi cominciare a vedersi naturalmente negli indici
successivi.
Le azioni messe in campo sono: l'adozione e l'implementazione di
un approccio globale sistemico, articolato in azioni di documentata
efficacia continuativa e integrata lungo tutto il percorso
scolastico, approccio, questo, multisettoriale - che ha esplicitato
anche lei - per la promozione della salute fisica e mentale;
iniziative da attivare nei luoghi in cui si svolgono attività
sportive, mirate ad accrescere la consapevolezza sui rischi
correlati al consumo di alcool, supportando la capacità personale
in termini di autostima, autoefficacia e resilienza dei giovani con
particolare riguardo ai minorenni, anche se io, oltre a questo,
sono assolutamente d'accordo con quanto ha richiamato oggi il
collega Perron sul tema; miglioramento dell'integrazione del
coordinamento intersettoriale tra programmi e azioni per la
riduzione della domanda e dell'offerta di sostanze psicotrope;
l'offerta di programmi finalizzati alla formazione del personale
addetto alla vendita e somministrazione di alcolici; lo sviluppo di
collaborazione con i gestori dei locali e gli organizzatori degli
eventi, finalizzata alla riduzione dei rischi legati all'abuso di
alcool e delle altre sostanze psicoattive e al miglioramento
ambientale; la diffusione tra i professionisti degli strumenti per
applicare interventi di prevenzione efficace; lo sviluppo di
programmi volti al coordinamento tra settori sanitari, servizi
sociali, scuola e associazioni, al fine di attivare percorsi di
identificazione precoce dei soggetti in condizioni di rischio
aumentato; la promozione di stili di vita correlati alla
popolazione con particolare attenzione alle fasce più deboli e più
svantaggiate; lo sviluppo di percorsi di formazione per
l'acquisizione di nuove competenze disciplinari e la promozione
d'interventi sui comportamenti che comprendono azioni sui
comportamenti a rischio, quindi l'esercizio consapevole della
sessualità; il miglioramento all'adesione della
(incomprensibile)
; il corretto uso del profilattico maschile
e femminile; il counseling; lo sviluppo inoltre di protocolli
operativi di prevenzione indicata nell'orientamento al servizio e
al coinvolgimento dei territori per soggetti all'esordio di
problemi di abuso e dipendenze, per esempio gli adolescenti e le
loro famiglie, o in particolari condizioni di vita; il
potenziamento dell'offerta da parte dei servizi per le dipendenze
patologiche ed interventi di prevenzione selettiva e di riduzione
dei rischi e del danno, in collaborazione con altri servizi
sanitari, Enti locali e terzo settore; l'offerta inoltre di
interventi di
counseling
brevi nei contesti della medicina
di base e in quelli lavorativi o in altri contesti adeguati;
programmi integrati e intersettoriali rivolti a rafforzare la
collaborazione tra i servizi e le dipendenze negli altri servizi
sociali e le associazioni in auto e mutuo aiuto.
Per quanto attiene inoltre ai disturbi del comportamento
alimentare, con una deliberazione di Giunta, la 1212/2022, è stato
approvato un Piano biennale di attività concernente il contrasto
dei disturbi della nutrizione e dell'alimentazione, DNA, a livello
regionale.
Il progetto, finalizzato con fondi statali, ha dato avvio a
interventi per potenziare e organizzare i servizi dedicati alla
patologia di cui trattasi secondo i modelli di presa in cura
proposti dalle comunità scientifiche e di riferimento.
Per quanto posto in essere all'interno del Piano e per le azioni
che sono state e che si continuano a fare su questi temi, le chiedo
di ritirare l'ordine del giorno, anche se lei naturalmente ha detto
che non lo farà, altrimenti ci asterremo.
Presidente -
Consigliere Baccega, a lei la parola.
Baccega (FI) -
Assessore, lei ci ha letto quello che
abbiamo letto, quello che in realtà è, ma rispetto a quello che si
scrive, rispetto a quello che lei ci ha letto e ci ha detto, noi
chiediamo "Come", "Quali sono le azioni", noi chiediamo più
determinazione perché fuori succede qualcos'altro rispetto a quello
che c'è scritto lì, succede davvero qualcos'altro, c'è grossa
preoccupazione da questo punto di vista.
Molte famiglie sono in allarme per questo, ecco perché riteniamo
di dover tornare su quegli argomenti, riteniamo di dover rientrare
nell'ambito del percepito, di quello che realmente succede.
Fanno cazzotti fuori dai bar tutte le sere, spaccano bottiglie,
se lei passa alle ore 07:00 del mattino in alcune zone della città,
e non solo, vede decine di bottiglie per terra. C'è qualcosa che
non funziona. Quindi quello che abbiamo scritto, che è corretto,
che è serio, deve avere delle conseguenze in azioni serie,
concrete, ed ecco perché diciamo "La scuola".
Noi abbiamo chiesto ai nostri giovani: "Ma quante volte a scuola
avete affrontato il tema della droga? ", "Ogni tanto quello sì".
"Il tema dell'alcolismo, il tema del gioco d'azzardo? "Mai, quasi
mai".
Presidente -
Consigliere Ganis.
Ganis (LEGA VDA) -
Condivido le parole del collega
Baccega, innanzitutto per aver portato in Consiglio quest'ordine
del giorno, una tematica questa già evidenziata in più iniziative
dal nostro gruppo, sottolineando che il consumo e abuso di alcool
nella nostra regione rappresenta una vera e propria emergenza
sociale.
Quello che preoccupa maggiormente, l'abbiamo detto più volte, è
che il problema dell'abuso di alcool riguardi i giovanissimi, in
età compresa tra gli 11 e i 25 anni.
Per questo motivo - come ha ben evidenziato il collega Baccega e
come gruppo - riteniamo che la scuola debba promuovere maggiormente
una cultura per prevenire il contrasto del consumo di alcool.
L'impegnativa del gruppo di Forza Italia riprende il nostro
ordine del giorno discusso in Consiglio regionale, che ha visto
l'astensione della maggioranza.
Ora, tenuto conto della gravità del problema, come gruppo
continueremo a sollecitare la maggioranza attraverso azioni
ispettive affinché la Regione metta in campo tutte le azioni
necessarie volte ad arginare il problema.
Come gruppo voteremo l'ordine del giorno.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo al seguente ordine del giorno, si è già prenotato il
consigliere Marquis a cui passo la parola.
Marquis (FI) -
Torniamo a parlare della questione delle
assistenti sociali professionali di cui si è già dibattuto in
alcuni ordini del giorno presentati dai colleghi che ci hanno
preceduto; in particolare siamo rimasti parecchio colpiti
dall'audizione del Presidente dell'Ordine degli assistenti sociali
professionali, dove ha evidenziato tutta una serie di
considerazioni che non sto qui a richiamare, perché sono state già
espresse dai colleghi in questa giornata.
L'aspetto che volevo sottolineare e volevamo sottolineare con
quest'ordine del giorno è la questione contrattualistica delle
assistenti sociali, è una cosa che ci ha colpito molto così come è
stata rappresentata. Non c'è bisogno di aspettare dei decreti
legislativi o delle leggi delega o anche la definizione di un ente
strumentale o un'altra forma, ci possono essere comunque delle
soluzioni intermedie per apportare dei correttivi, si potevano
prendere e si possono affrontare, perché abbiamo capito che se non
si interviene su questo settore non possiamo aspettare un anno o
due che si definirà una nuova situazione, la situazione rischia
d'implodere prima.
È stato evidenziato che ci sono delle problematiche di turnover,
l'effetto di attingere alla Società di servizi è stato un effetto
deleterio sulla qualità del servizio, sull'attrattività verso le
persone che possono svolgere quest'attività.
Chi arriva tramite la Società di servizi cerca di uscirne il
prima possibile, partecipa ai concorsi, c'è un turnover in un
settore dove bisognerebbe avere una continuità: l'assistente
sociale dovrebbe essere come il vecchio medico condotto e come il
parroco in un paese, un riferimento continuo verso delle persone
che hanno una situazione di fragilità.
Voi potete immaginare se ogni 3-4 mesi cambia l'assistente
sociale... addirittura una cosa che ci ha colpito molto è che è
stato riferito che nemmeno gli amministratori locali le conoscono,
tale è il livello della turnazione, quindi viene a mancare un
collante sul territorio che crea delle oggettive difficoltà.
Quello che è stato evidenziato è che su cinquanta-cinquantuno
figure che sono disponibili, sette o otto sono assunte dalla
sanità, cinque dal Comune di Aosta, una decina dalla Regione dove
hanno degli incarichi di tipo amministrativo - questo l'abbiamo già
evidenziato ieri e sarebbe sufficiente dare a una parte di queste
persone un mandato di lavorare sul territorio e sostituirle con del
personale amministrativo che può svolgere queste funzioni per non
perdere delle preziose risorse che avrebbero una grande utilità - e
circa ventitré dalla Società di servizi.
Noi crediamo che si possa pensare anche a una mini
razionalizzazione nell'attesa che si faccia questa scelta
definitiva che crediamo vada ponderata bene, perché tutto il Piano
è improntato a un ragionamento d'integrazione, e la parola
"Integrazione" è una forse di quelle che si ritrovano di più in
questo documento, ci possono essere tutta una serie di
considerazioni che portano magari a far fare delle riflessioni:
forse avere un'unica struttura che gestisce tutto potrebbe dare dei
vantaggi soprattutto in situazioni dove abbiamo già visto che i
compartimenti stagni, quando si creano enti diversi, non
costituiscono un fattore di ricchezza ma un fattore di difficoltà
aggiunto nell'affrontare le questioni, perché ogni quindici giorni
parliamo in questo Consiglio di difficoltà di banche dati, abbiamo
sentito più volte che poi un ente non ha il dovere di mettere a
disposizione le sue banche dati a un altro e quindi non vorrei che,
qualora ci fossero più soggetti che si occupano delle stesse
tematiche, ci siano delle difficoltà aggiuntive per poter dialogare
e garantire qualità di servizio.
Però, a prescindere da questo ragionamento, quello che volevamo
porre all'attenzione era di cercare d'intervenire in questa
situazione perché è deflagrante: da quello che ci è stato
rappresentato, non è una situazione che può aspettare ancora un
anno o due per essere trattata, ma va presa in mano e vanno trovate
delle soluzioni.
Presidente -
Assessore Marzi.
Marzi (SA) -
Il Piano prevede la valorizzazione del
servizio sociale professionale in quanto LEPS, cioè Livello
essenziale delle prestazioni sociali, ai sensi della legge di
bilancio 2021, e la definizione di un nuovo modello organizzativo e
di gestione del servizio medesimo che verrà definito nell'ambito
della cabina di regia appositamente istituita che coinvolgerà tutti
i portatori d'interesse, ivi compreso l'Ordine regionale degli
assistenti sociali, come abbiamo già avuto modo - e lei tra l'altro
ha richiamato - di trattare con un ordine del giorno della collega
Minelli poco prima.
Il nuovo modello organizzativo si pone l'obiettivo di garantire
standard elevati di erogazione del servizio sociale nei confronti
della comunità e condizioni contrattuali adeguate e uniformi per il
personale impiegato nel servizio.
Parallelamente, considerato che le postazioni di servizio
sociale sono acquisite per il tramite della Società di servizi, è
stato costituito un tavolo tecnico di lavoro, coordinato dalla
Presidenza della Regione, con l'obiettivo di migliorare le
condizioni lavorative nelle diverse categorie professionali
interessate e di incrementare il livello qualitativo del servizio
offerto sul territorio. Questa era naturalmente la risposta
oggettiva all'ordine del giorno che lei ha rappresentato.
Rispetto invece alle problematiche che lei cita, che sono
problematiche che condividiamo perfettamente: come tra l'altro
richiamato durante questo dibattito, abbiamo avuto anche noi
occasione di leggere l'audizione del 29 di giugno del 2022
dell'Ordine professionale di riferimento.
Lei ha letto sicuramente con molta attenzione, ed è in linea con
quanto il suo ordine del giorno - non la trattazione del suo ordine
del giorno- richiama, quanto di fatto è stato presentato come
emendamento proprio su questo tema in occasione di un confronto e
di una proposta fatta agli Enti locali - perché di fatto gli enti,
con l'obiettivo di arrivare ad avere una trattazione equiparata,
quindi attraverso uno strumento di riferimento che comunque sarà
scelto in un rapporto paritario tra noi e gli Enti locali - ha
chiaramente l'obiettivo di essere prima pensato che attuato.
Non sto assolutamente a rappresentare, collega Marquis, il fatto
che lei evidenzia una sensibilità particolare su questo tema, che
condividiamo, ma da un punto di vista politico-amministrativo lei
sa benissimo che si è arrivati alla definizione di queste
problematiche di varia natura, dalla trattazione economica, alla
differenza di datori di lavoro, alla carenza di questo tipo di
professionalità a 360 gradi. Per cui io, cercando di rappresentare
quanto sopra, voglio evidenziare che io capisco perfettamente il
fatto che, arrivati a un certo punto, sembra che io esprima delle
litanie, ma in realtà sto cercando di calarmi sulle
diversificazioni che vengono fatte, anche nella presentazione degli
ordini del giorno, da ogni singolo collega rispetto a temi che, in
termini politici, esprimono sensibilità e accortezza. In alcuni
casi stiamo già lavorando, in altri stiamo provando a lavorare e,
nel caso specifico, questo è sicuramente un tema trattato nelle
audizioni sul PSBS e - lei concorderà con me: è il motivo per il
quale le chiedo di ritirare l'ordine del giorno, o ci asterremo -
che ha sicuramente pertinenza con l'ambito sanitario e
socio-assistenziale per 360 gradi che il Piano lambisce: sono delle
questioni di spettro ugualmente importante ma sicuramente parallelo
rispetto al Piano.
Presidente -
Consigliere Marquis, a lei la parola.
Marquis (FI) -
Siamo perfettamente consapevoli che ci
sono delle iniziative che possono essere prese nel medio periodo,
altre nel breve periodo, ma per intervenire con urgenza su questa
situazione non ci sono particolari problemi di carattere
amministrativo, è sufficiente aumentare il trattamento economico
delle assistenti sociali assunte nella Società dei servizi. Non è
un grosso problema questo, bisogna mettere a disposizione qualche
risorsa in più, non ci sono dei problemi tecnici, Assessore, glielo
assicuro sotto questo profilo, basta mettere un po' più di risorse
a disposizione.
Questo consentirebbe, nel frattempo che si trovi una definizione
al problema, di creare un ambiente lavorativo migliore, di creare
una pari opportunità di trattamento che andrebbe incontro al
favorire una maggiore serenità nel lavoro, questo solo per fare un
esempio di una delle cose che si possono fare. Poi siamo
perfettamente, come le dicevo prima, consapevoli che la risoluzione
definitiva richiede un po' più di tempo di quello che le stiamo
sollecitando a livello d'intervento attualmente.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo a quello successivo, n. 7, sempre di Forza Italia.
Consigliere Baccega, a lei la parola.
Baccega (FI) -
Già nel dicembre del 2022 ci eravamo posti
il problema legato alla delibera di Giunta del 20 dicembre 2021, la
1727, che introduceva i famosi UFE, Utente familiare esperto, una
figura che francamente ci aveva lasciati abbastanza perplessi: non
sapevamo qual era il percorso per arrivare a queste figure e
chiedevamo più volte che cosa si sarebbe fatto rispetto agli utenti
familiari esperti che dovrebbero essere quegli esperti che dovevano
avere un certo sapere esperienziale nella gestione dei casi in
ambito di Dipartimento salute mentale.
Dopo quella delibera del 2021 non abbiamo più visto nulla, noi
abbiamo chiesto in un'interpellanza del 2022 chi avrebbe provveduto
a formare queste figure, perché una cosa è gestire il proprio
figlio, il proprio nipote in ambito familiare, una cosa è occuparsi
di tutta una serie di altre cose, soprattutto in quel settore. Ci
era stato risposto che gli UFE, quindi questo nuovo scenario di
operatività del volontariato, dovranno formarsi ed essere reclutati
a spese del privato accreditato, ovvero del terzo settore. Mi pare
che il terzo settore non sia così convinto di occuparsi della
gestione della formazione e soprattutto di avere ulteriori
spese.
Allora, visto che c'è dal 2021 e abbiamo ritrovato nel Piano
salute e benessere sociale nuovamente la figura dell'UFE, noi
chiediamo chi andrà a formarli e, ovviamente, se il finanziamento
di queste figure sarà retribuito dalla Regione e quindi di
predisporre gli adeguati finanziamenti in questo senso.
Presidente -
Assessore Marzi.
Marzi (SA) -
Come da lei richiamato, nell'ambito
dell'aggiornamento delle disposizioni regionali in materia dei
requisiti strutturali, tecnologici e organizzativi per
l'autorizzazione delle strutture residenziali e semiresidenziali
dedicate alla presa in carico dei pazienti con disturbi relativi
alla salute mentale, con la DGR 1727/2021 è stato introdotto il
concetto di supporto tra pari e il ruolo degli utenti e familiari
esperti, quelli che giustamente lei richiama come UFE, che è anche
richiamato, se non erro, come da lei appena tra l'altro detto in
discussione generale, secondo l'esempio virtuoso delineato da altre
Regioni.
La letteratura scientifica in tal senso ha infatti evidenziato
che il ruolo preponderante del supporto tra pari nell'ambito della
presa in cura delle persone - e tale modello è stato confermato
nell'esperienza virtuosa di alcune Regioni - è ormai diffuso in più
Dipartimenti di salute mentale italiani ed esteri. In tal senso gli
UFE - e quindi appunto queste figure professionali - sono stati
impiegati in questa realtà nei centri di salute mentale per la
prima accoglienza dei pazienti, per il supporto alle figure
professionali dell'Azienda sanitaria, come supporto nei percorsi di
autonomia abitativa nonché nel ruolo di facilitatore negli incontri
tra gli operatori dei servizi e dei familiari degli utenti.
La nostra DGR, la 1727/2021, quella che ho richiamato poc'anzi,
introduce la possibilità d'impiegare questa figura a supporto delle
attività erogate dalle strutture e dai servizi disciplinati dalle
deliberazioni medesime e di fatto queste figure saranno a carico
dei soggetti del privato sociale che gestisce i servizi citati in
convenzione con l'Azienda USL.
Anche quanto evidenziato nella sua precedente iniziativa, di
fatto dovrebbe essere in carico alla Regione nel servizio che mette
in disponibilità del privato sociale; come da lei ricamato nella
precedente iniziativa, sicuramente a oggi la Valle d'Aosta in
generale, nonostante tutto quanto sia stato posto in essere, in
tema di salute mentale ha da confermare il lavoro fatto e ha da
fare un cambio di passo.
In tal senso anche l'atto aziendale può dare una mano;
sicuramente tutto ciò che ha a che fare con l'attenzione al
territorio anche in questo ambito, può essere quindi il famigerato
Centro di salute mentale, sul quale stiamo lavorando e a cui tutti
tengono, e anche il Piano della salute e del benessere sociale può
essere un aiuto anche rispetto a temi come quelli che lei ha voluto
rappresentare nel quotidiano visto il momento di rottura sociale
che oggi c'è, anche a causa di tutta una serie di problematiche,
soprattutto tra i giovani, che sono state oggetto di plurimi ordini
del giorno nel corso di questi due giorni.
È oggettivo che ci sono un sacco di persone, di nostri
concittadini, che vengono da una situazione di particolare
solitudine e che quindi hanno un livello di rabbia e di difficoltà
maggiore del passato.
Presidente -
Consigliere Baccega, a lei la parola.
Baccega (FI) -
Credo che su questo argomento si aprirà un
significativo e approfondito dibattito. Gli UFE ovviamente dovranno
essere formati, chi li formerà ancora non lo sappiamo, cerchiamo
solo di dire con chiarezza come stanno le cose, altrimenti
rimangono delle figure sospese che, in qualche modo, non sapranno
che cosa fare, come muoversi e in che direzione andare se non
curare il proprio caro in famiglia.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo all'ordine del giorno n. 8 di Forza Italia che è anche
l'ultimo di Forza Italia. Consigliere Baccega si è prenotato, ne ha
facoltà.
Baccega (FI) -
Capisco l'ora tarda, quindi direi che
l'ultimo ordine del giorno che abbiamo posto come gruppo
all'attenzione della Giunta, quindi dell'Assessore competente,
riguarda l'attenzione alla famiglia, un capitolo che prevede tre
pagine del Piano salute e benessere sociale che parla di politiche
per la famiglia e la natalità.
È stato affrontato anche ieri dai colleghi della Lega, ma ci
ritorniamo con una serie di proposte che inevitabilmente - visto
l'andamento, visto il percorso che hanno avuto tutti gli altri
ordini del giorno - sarà ovviamente rinviato con una richiesta di
ritiro che non ci sarà, direi che abbiamo voluto affrontare anche
noi il declino della natalità - anche se un po' meno in Valle
d'Aosta rispetto ad altre Regioni - e abbiamo sentito l'esigenza di
dare una risposta più forte alle famiglie valdostane, famiglie
della ricca Valle d'Aosta, favorendo sempre di più la natalità.
Noi chiediamo di prevedere l'istituzione dell'Agenda di
gravidanza sulla base della positiva esperienza del vicino
Piemonte. Che cos'è l'Agenda di gravidanza? É un percorso che
accompagna ogni donna che affronta una gravidanza, che ovviamente è
un evento straordinario, è un percorso di informazioni, un percorso
psicologico, un percorso dove il parto a basso rischio è
individuato e in qualche modo accompagnato fin dal momento in cui
la futura mamma è gravida.
È uno strumento basato su evidenze scientifiche, ovviamente,
seguito da una serie di professionisti multidisciplinari ma
soprattutto dalla figura dell'ostetrica. Esso prevede un programma
di controlli piuttosto significativi, prevede la possibilità di
fare le impegnative per gli esami e valutare se ci siano elementi a
rischio che debbano essere affrontati subito, quindi un intervento
immediato.
Prevede anche un corso di avvicinamento alla nascita di un
cambiamento epocale rispetto a certi approcci, quindi fin dal primo
accesso della donna presso il consultorio, o comunque
l'Ospedale.
È un percorso che in Piemonte direi ha dato delle risposte
significative.
Poi prevediamo anche, per il periodo di tre anni dalla nascita
del bimbo o della bimba, un sostegno economico alla famiglia
quantificato in 1.500 euro all'anno fin dal momento in cui il
piccolo o la piccola nascono, affinché si possa provvedere alle
prime e significative spese che la famiglia deve affrontare
ancorché il bimbo nasce.
È vero che in passato ci sono state delle risorse economiche,
come l'assegno post-natale eccetera che ora non ci sono più, perché
poi è intervenuto lo Stato, ma noi con questo messaggio chiediamo
di fare di più, la Valle d'Aosta può e deve fare di più.
Presidente -
Assessore Marzi, a lei la parola.
Marzi (SA) -
Se è vero che non esiste nella nostra
Azienda dépliant che funge da carta dei servizi denominata l'Agenda
di gravidanza, è altrettanto vero che l'esperienza della nostra
Regione è stata una delle più virtuose sul territorio nazionale,
proprio per questo tipo di presa in carico.
Ancora oggi siamo gli unici in Italia ad avere una cartella
clinica elettronica in condivisione tra la struttura di ostetricia
dell'Ospedale e le strutture del territorio e nella nostra
organizzazione è trattata nella macroarea 2 del Piano: attraverso
il percorso nascita l'ostetrica prende in carico dall'inizio della
gravidanza la donna gravida e la segue sul territorio, se si tratta
di una gravidanza fisiologica. Sei si tratta invece di gravidanza
patologica, la donna viene inviata allo specialista.
Le competenze correlate all'assistenza della gravidanza
fisiologica sono ricondotte alla figura dell'ostetrica che,
all'interno del percorso nascita, lavora nell'ambulatorio della
gravidanza fisiologica istituito in Valle d'Aosta sin dal 2011. Nel
progetto di integrazione ospedale-territorio, le ostetriche che
operano nei distretti seguono tutte le gravidanze fisiologiche fino
al termine della gestazione, al fine di garantire un servizio di
qualità alle utenti lasciando all'ospedale le sue competenze.
Quest'attiva collaborazione presa in carico della gestione vedrà
un momento d'integrazione della continuità del percorso nascita
territoriale attraverso l'innesto alla 36esima e 37esima settimana
del bilancio di salute.
Infine le donne che presentano situazioni patologiche verranno
invitate a recarsi nell'ambulatorio della gravidanza a rischio con
percorsi semplificati per effettuare un follow-up più accurato.
L'ambulatorio della gravidanza a rischio presente nella sede
ospedaliera del Beauregard è stato da poco potenziato, ampliando le
sedute da una a quattro al mese, quindi una seduta alla settimana;
sono presenti medici qualificati in possesso di Master di II
livello in patologia della gravidanza.
Lo scopo è garantire un controllo delle situazioni a rischio in
ambulatorio limitando i ricoveri impropri e le giornate di degenza
e di modulare il ricorso quindi al taglio cesareo.
Ad esso si accompagna uno snellimento delle procedure
amministrative per l'accesso diretto fissato nella giornata del
martedì dalle ore 8:00 alle ore 13:00.
A completamento del percorso nascita è stato attivato un
ambulatorio dedicato alle gestanti giunte alla 36esima e 37esima
settimana di gravidanza per il bilancio di salute e questi sono i
suoi compiti: prendere in carico le donne che vogliono usufruire
del punto nascita di Aosta per un bilancio del rischio correlato al
parto; verificare se il punto nascita può rispondere ai bisogni e
alle scelte della donna; programmare il monitoraggio del benessere
fetale a partire dalla 40esima settimana, qualora il parto non
fosse ancora avvenuto; validare l'appropriatezza delle indicazioni
del medico curante al taglio cesareo. All'ambulatorio possono
accedere tutte le donne giunte alla 36esima e 37esima settimana di
gravidanza, sia residenti in Valle che in altre Regioni, che
decidono di far nascere il proprio bambino presso il punto nascita
di Aosta.
Siamo infatti, come lei sa, attivi in termini di mobilità in tal
senso.
Questi i punti di forza del nuovo ambulatorio: garantire
un'adeguata presenza in sala parto per i parti a rischio, come nel
caso dei pregressi tagli cesarei, e con il fine di modulare la
percentuale dei cesarei stessi; individuare anticipatamente le
donne a rischio per travaglio e parto; prevenire l'emorragia post
partum; informare l'utente sulle pratiche in uso in Ospedale;
aumentare il grado di soddisfazione di sicurezza dell'utente;
migliorare il collegamento territorio-Ospedale; prendere conoscenza
delle aspettative della donna e della coppia maturate durante il
percorso di gravidanza; sostenere inoltre l'autonomia della donna a
promuovere la consapevolezza delle sue scelte, sede e mobilità di
accesso.
L'ambulatorio del bilancio di salute è presente al Beauregard al
piano primo presso i locali dell'ostetricia e ginecologia e la
prenotazione viene effettuata attraverso i CUP territoriali.
Non è necessaria la richiesta del medico di famiglia.
Il bilancio di salute viene svolto dall'ostetrica e permette,
attraverso un'accettazione programmata, di raccogliere notizie
clinico-anamnestiche e di effettuare le relative valutazioni, di
richiedere quindi eventuali esami supplementari, di precompilare la
documentazione clinica in un contesto favorevole.
I casi che necessitano di consulenza medica sono controllati
immediatamente dal medico specialista presente in ambulatorio,
infatti l'ambulatorio è accessibile il martedì e il venerdì dalle
ore 8:00 alle ore 13:00.
Il Piano prevede la promozione d'interventi e servizi in favore
della famiglia e della natalità finalizzati a sostenere nelle
diverse fasi della vita i nuclei familiari e i rispettivi
componenti.
Per quanto riguarda il sostegno economico in favore delle
famiglie per favorire la natalità, occorre tener presente le misure
nazionali già in essere - ma questo lei già lo sa - e l'istituzione
di un ulteriore sostegno economico è sicuramente uno di quegli
aspetti politici che va incentivato, va valutato con tutto quello
che alla politica compete ma che esula dal Piano che è oggetto del
contendere.
In termini di servizi, noi crediamo di essere assolutamente
all'avanguardia anche rispetto a Regioni a noi limitrofe che, a
loro volta, espletano eccellenza.
Per questo motivo le chiedo di ritirare l'ordine del giorno o ci
asterremo.
Presidente -
Consigliere Baccega ne ha facoltà.
Baccega (FI) -
. Noi eravamo al corrente che dalla 36esima
o 37esima settimana il bilancio di salute dava delle risposte
significative, non a caso il Beauregard è considerato l'Ospedale
del bambino, siamo a conoscenza di questi aspetti; l'Agenda di
gravidanza parte dal momento in cui la futura mamma inizia il
percorso di gravidanza, questa era la valutazione da fare.
Comunque possiamo anche ritirarlo, ma sicuramente ci torneremo
perché riteniamo che possa esserci un aspetto significativo,
soprattutto nella seconda parte, laddove chiediamo un ulteriore
sforzo per aiutare le famiglie in quel senso. Grazie. Ritirato.
Presidente -
L'ordine del giorno è ritirato. Passiamo
adesso agli ordini del giorno del Gruppo Misto, cominciamo
ovviamente con il numero 1. Consigliere Restano si è prenotato, ne
ha facoltà.
Restano (GM) -
Il primo ordine del giorno, mutuando
quanto fatto dai colleghi della Lega, lo intitolerei: "Sicurezza
per gli alimenti destinati all'alimentazione umana e sicurezza dei
materiali destinati a venire a contatto con gli alimenti".
Nel leggere l'indice del Piano per la salute e il benessere
sociale, alla macroarea 1, "La prevenzione al centro delle
politiche per la salute e benessere sociale", a chi ha l'occhio un
poco attento balza evidente che, trattando di salute ambientale,
luoghi di lavoro e promozione della salute, sanità animale e
sicurezza degli alimenti, andando a vedere nel dettaglio cosa viene
trattato, vi è un'evidente lacuna, non viene trattato l'argomento
che riguarda gli alimenti per l'alimentazione umana e i materiali
destinati a venire a contatto con gli alimenti.
Ora, parlando di prevenzione della salute, di corretti stili di
vita, di formazione, multisettorialità, interdisciplinarità, è due
giorni e mezzo che parliamo della stessa cosa, sappiamo che, per
quanto riguarda l'educazione alimentare, il punto di partenza è
l'etichetta dei prodotti alimentari, non perché lo dico io ma
perché lo dice la normativa europea e la normativa nazionale.
Formiamo anche i ragazzi, li educhiamo alla lettura
dell'etichetta e l'etichetta è anche la base di partenza per la
sleale concorrenza, perché sulla sleale concorrenza si apre tutto
il capitolo della salubrità degli alimenti destinati
all'alimentazione umana, poi ci sono anche quelli per
l'alimentazione animale, ma sono debitamente trattati da un'altra
parte.
Quindi sarebbe stato interessante, nonché a mio modo di vedere
importante, trovare la lettura alle etichette all'interno della
prevenzione.
E non solo. Leggendo il capitolo che tratta la salute e
l'ambiente, uno potrebbe pensare: "Sono state introdotte
all'interno di questo capitolo", invece si parla solo dei controlli
nella filiera dei fitosanitari in agricoltura nei centri urbani e
sul territorio come residuo su alimenti, del contenimento dei
rischi legati a patogeni in grado di svilupparsi facilmente
nell'acqua negli alimenti; io quando si parla di patologie intendo
i batteri, ma negli alimenti, poi potrò farle un elenco, ci sono i
contaminanti fisici, i contaminanti chimici, che portano a
importanti patologie, anche tumorali, lo vedremo in seguito. Poi si
tratta di nuovo di zoonosi legate a zecche e zanzare per arrivare -
come ho accennato questa mattina - a virus isolati nelle fogne, e
io stamattina vi ho ricordato che, prima ancora di andare a cercare
nelle fogne, possiamo cercarli nelle superfici dei tavoli dove si
lavora oppure, ancora meglio, nei tavoli dove si consumano alimenti
e bevande.
Ora quello che vorrei evidenziare e chiedere, prima di passare
magari già alla replica se necessario, se abbia intenzione
l'Assessore di approntare un apposito capitolo riguardante la
sicurezza degli alimenti e le bevande per l'alimentazione umana,
così per sdrammatizzare la situazione, Assessore, l'anticipo un
poco.
È già più volte che capita, che vi dimenticate un intero
settore, lo abbiamo trattato negli scorsi Consigli, sono già
intervenuto almeno quattro o cinque volte.
C'è un detto che dice "Errare è umano, perseverare è diabolico"
e aggiungo io "E non solo".
Se lei mi dice che ci state lavorando sopra, io non ci credo,
forse ci lavorate da ieri, quindi per cortesia non me lo dica.
Se lei in tutta onestà mi dice: "Ce lo siamo dimenticato, se del
caso correggeremo" io sono anche disposto a ritirare la cosa. Se
lei mi dà un'altra risposta, i miei dieci minuti li passo a farle
gli elenchi delle sostanze che portano i tumori, ce li ho qua, me
li sono preparati, tutto quello che si sono dimenticati... per far
capire che è diabolico e non solo...
(incomprensibile)
.
Ora approvando questo documento, diventa politico ma diventa
diabolico anche approvarlo così.
Se lei mi dice "Lo faremo", la chiudiamo qua e ritiro tutto.
Presidente -
Assessore Marzi, a lei la parola.
Marzi (SA) -
La materia è trattata sufficientemente nel
Piano, in cui è evidente, come per gli altri futuri, che ci si
impegna a effettuare i controlli e le attività per garantire la
salute pubblica ma anche per garantire una crescita di qualità dei
settori di somministrazione degli alimenti.
Nel Piano viene inoltre prevista una dotazione organica
sufficiente da attribuire al Dipartimento di prevenzione per la
realizzazione di tali attività e sicuramente il lavoro posto in
essere rispetto alla disciplina sui piccoli produttori locali può
essere di aiuto.
Mi sento però di dirle, a proposito della sua proposta, che -
indipendentemente da qualsiasi risposta io possa ancora provare a
leggerle - per il semplice fatto che probabilmente ritira
l'iniziativa, altrimenti ci asterremo, io mi sentirei di dirle che
sicuramente intendiamo, visto che siamo sufficienti, a provare a
migliorare.
Presidente -
Consigliere Restano, a lei la parola.
Restano (GM) -
La prendo come una battuta e le rispondo
senza battuta, la materia non è trattata, lo dica a chi gliel'ha
scritto. Ritiro.
Presidente -
L'ordine del giorno è ritirato. Passiamo
all'ordine del giorno n. 2 del Gruppo Misto. Consigliere Restano si
è prenotato, ne ha facoltà.
Restano (GM) -
Quest'ordine del giorno è intitolato
"Progettazione e regolamentazione dei servizi sul territorio".
Sempre all'interno della macroarea 1, "Prevenzione al centro
delle politiche per la salute e il benessere", viene trattato il
tema della farmacia dei servizi.
Per quanto riguarda l'argomento in questione, deve essere
incardinato per certi aspetti all'interno di quella pagina che
credo piaccia parecchio all'Assessore, che è quella delle caselline
con tutti i servizi che vengono erogati, mi riferisco a consultori,
distretti e altre attività che riassumono sul territorio come sarà
collocata l'attività del futuro.
È del tutto evidente che con il passare del tempo - e
soprattutto con l'episodio della pandemia - le farmacie hanno avuto
un ruolo importante nell'erogare dei servizi che non erano erogati
dal servizio pubblico, quindi ci sono venute in soccorso, però
bisogna dire che oggi ci troviamo a perorare delle buone intenzioni
per moltiplicare i servizi sul territorio e in passato, ricordo che
in alcune zone ci affrettavamo a chiuderli e a toglierli per
centralizzare l'attività, pensando magari di ottimizzare le
prestazioni da parte dell'ente pubblico.
Poi la pandemia ci ha fatto ricredere.
Per correre ai ripari cosa è successo? Chi ha scritto il Piano
ha predisposto questo foglio con tutte le caselle e ha riempito di
servizi la Valle d'Aosta e qualche dubbio uno se lo pone: perché se
prima non era necessario per le prenotazioni utilizzare la
farmacia, andare al consultorio più vicino ma tutti si recavano a
Aosta, con la pandemia, con tutto chiuso, abbiamo imparato a
utilizzare il PC, oggi perché dobbiamo delegare, così c'è scritto,
il servizio di prenotazione on-line alla farmacia?
Già sono pieni di altri servizi... oppure possiamo delegare alla
farmacia ma togliamoli dai consultori.
Il dubbio sorge.
Si legge ancora: le farmacie erogheranno ulteriori servizi
infermieristici di fisioterapia, e può andare molto bene, ma allora
perché li teniamo all'interno dei consultori?
Questa valutazione mi sfugge, perché passiamo dallo zero
assoluto, addirittura per un periodo avevamo tolto tutti i servizi
dei medici di sanità pubblica, mi ricordo che avevamo tenuto - e
guardo il collega Baccega - le patenti nautiche, che per me non
erano così essenziali sul territorio, mentre altri per carenza di
medici, probabilmente, venivano tolti o si diceva "Li portiamo al
Pont Suaz" e oggi non ne abbiamo, ahimè. Abbiamo carenze di
vocazioni però prevediamo infermieri di qua, di là, da un'altra
parte, dall'altra ancora e riempiamo le vallate di operatori
sanitari che non possediamo.
Quindi con l'ordine del giorno chiedo se è possibile avere un
incontro, un'audizione in Commissione, per capire quali sono le
valutazioni, perché ritengo importante essere informati e poter
fare un ragionamento. É probabile che qualcosa sfugga, che si
voglia andare verso la privatizzazione di alcuni servizi, che
potrebbe essere accettabile e corretta e che in alcune zone,
piuttosto che in altre, sia necessario. Abbiamo solo la necessità
di capire.
Presidente -
Assessore Marzi, a lei la parola.
Marzi (SA) -
Il Piano dedica una sezione alla farmacia
dei servizi nella macroarea 2, come da lei richiamato e come ben
ripreso nelle sue premesse.
Tale argomento è di particolare attenzione sia da parte
dell'Assessorato, sia da parte dell'Azienda, perché le farmacie
rappresentano un servizio capillarmente diffuso e sono di fatto
delle antenne sul territorio che, anche durante la pandemia, hanno
rappresentato un vero e proprio presidio nella nostra comunità
sanitaria regionale e senza le quali non avremmo potuto portare a
compimento tutta una serie di azioni che sono conosciutissime, che
sono state fondamentali non solo per la salute ma per l'intera
tenuta del nostro sistema economico e sociale.
Le collaborazioni con le farmacie derivano da norme nazionali e
accordi sottoscritti tra i rappresentanti delle stesse, la Regione
e l'Azienda USL, a garanzia di un'offerta di servizi sanitari
territoriali coordinati e senza sovrapposizioni, in quanto a regia
regionale.
È in atto in tal senso un progetto sperimentale a valere su
finanziamenti previsti nell'ambito del FOSMIT, cioè il Fondo per lo
sviluppo delle montagne italiane, nel quale - tra l'altro - con la
delibera di Giunta 1248/22 sono state previste collaborazioni con
le farmacie per l'erogazione di prestazioni diagnostiche a favore
dell'Azienda USL, anche attraverso l'utilizzo della telemedicina,
con le finalità di contribuire all'abbattimento delle liste
d'attesa.
Tale sperimentazione è stata utile inoltre per delineare meglio
criticità e potenzialità e fornire le modalità di collaborazione
più efficaci a favore del sistema sanitario regionale.
Siamo all'inizio di questo percorso che vede quindi le farmacie
non solo come punti di riferimento per l'attività di carattere più
amministrativo, la prenotazione e la distribuzione di presidi, ma,
come già dimostrato, con le attività correlate alla pandemia quali
veri e propri erogatori di prestazioni.
Questi servizi, offerti dalle farmacie, saranno inoltre
integrati all'offerta degli altri erogatori privati accreditati
presenti sul territorio.
Per questo motivo, in maniera più o meno soddisfacente, le
chiediamo di ritirare l'ordine del giorno, altrimenti ci
asterremo.
Presidente -
Consigliere Restano ne ha facoltà.
Restano (GM) -
La riforma sanitaria Bindi è del 1992. Dal
1992 al Covid la Valle d'Aosta ha fatto la scelta, seguendo le
proprie prerogative statutarie, di non allinearsi e di erogare i
servizi direttamente, servizi pubblici, e di scegliere un modello -
mi ricordo anche il nome dell'Assessore e anche del Presidente, che
siede a mio fianco, che l'avevano portato avanti - che era
all'avanguardia.
Adesso con il Covid ovviamente si è dovuto in emergenza
percorrere altre strade, però - ripeto quello che ho detto ieri -
si può fare, ma si deve avere un modello valdostano. Ci stiamo
allineando ai dettami delle norme nazionali, non abbiamo carattere,
non abbiamo una visione nostra, abbiamo perso ogni elemento che ci
ha fatto emergere rispetto alle altre Regioni, solo che, a
differenza degli altri, abbiamo delle valli piccole, strette e
corte, allora certi ragionamenti che devono necessariamente fare in
altre Regioni, li calziamo nei nostri abiti stretti e ce li
facciamo andar bene, spendendo forse molto di più perché le mancate
sovrapposizioni non ce le avete dimostrate e non ce le volete
dimostrare perché non venite in Commissione, quindi noi non avremo
risposta da tutto questo, ci dobbiamo fidare della risposta degli
uffici, che oggi diventerà una risposta politica alla popolazione
valdostana.
Presidente -
Mettiamo in votazione l'ordine del giorno,
la votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo al seguente, il n. 3 del Gruppo Misto. Il consigliere
Restano si è prenotato, ne ha facoltà.
Restano (GM) -
Il terzo ordine del giorno è intitolato
"Invecchiamento attivo".
Nell'emendamento che è stato portato dalla V Commissione al
paragrafo intitolato "Aggiornamento ai dati di contesto", si
evidenzia che dal 2019 al 2020 l'indice di vecchiaia regionale sia
aumentato da 188 ultra 65enni, ogni dieci bambini fino a 14 anni, a
192.
Incuriosito da questo, sono andato a verificare, e a questo
posso aggiungere un dato: nel 2022 siamo arrivati a 199.
Vi è poi l'indice di dipendenza strutturale, che rappresenta il
carico sociale ed economico della popolazione non attiva (0-14 e
oltre i 65 anni) su quella attiva; anche questo indice si è alzato
drammaticamente, le nascite non vanno di pari passo e sono
diminuite.
Questo indicatore, come ha già accennato l'Assessore nella sua
introduzione, ci dice che la nostra popolazione continua a
invecchiare.
È vero che la caratteristica della nostra regione... proprio per
quei motivi che ho citato nel punto precedente - di montagna, di
piccole comunità - l'invecchiamento attivo è già sviluppato per
questioni ambientali e di comunità, però arriva il momento dove
bisogna pensarci e ho trovato un interessante documento dei
sindacati di altre regioni dove si fa un poco il riassunto della
situazione, per mettere a fuoco le caratteristiche della società
che stiamo vivendo in questo momento.
Loro ci scrivono che "L'invecchiamento della popolazione è uno
degli eventi democratici più rilevanti nei paesi moderni e sta
producendo delle trasformazioni di natura economica, sociale e
culturale, di fronte alle quali si rendono necessarie delle
reazioni di carattere politico".
In risposta a queste tendenze, le Regioni europee si sono
attivate; ci sono due modi per attivarsi, uno settoriale
contingente, l'altro intersettoriale prospettivo.
Il settoriale contingente è quello che punta a soddisfare le
necessità quotidiane degli anziani attraverso una gamma di servizi
che si mettono a disposizione e attraverso l'assistenza sociale che
è un poco quello che si cerca di fare in Valle d'Aosta. È più
interessante l'approccio intersettoriale prospettivo, che è
caratterizzato da iniziative di più ampio respiro all'interno delle
quali l'offerta assistenziale è solo un aspetto, con l'obiettivo di
assicurare completa ed effettiva cittadinanza agli anziani nella
comunità in cui vivono.
È importantissimo non percepire l'invecchiamento della
popolazione come un problema e non farlo percepire a chi sta
invecchiando, cioè renderlo partecipe della vita della
comunità.
Infatti il problema in certi ambienti sorge quando l'anziano va
in pensione e abbandona completamente il mondo del lavoro, perché
non si sente più utile, tende a isolarsi e non si sente utile,
quindi è importante impegnarlo nel sociale, gestire il suo tempo
libero, fargli percepire degli obiettivi da raggiungere, insomma,
farlo sentire utile per la società, al di là delle capacità
motorie, al di là delle possibilità di muoversi in un determinato
contesto.
Alcuni utilizzano lo sport per coprire questi momenti, ma non è
sufficiente.
Quindi avere dei tempi morti da gestire espone l'anziano a dei
rischi che non sono quelli della perdita del ruolo lavorativo.
Quindi degli studi hanno evidenziato come uno dei fattori che
contribuisce a diminuire il rischio d'insorgenza della demenza dopo
i 65 anni è la rete sociale.
È importante che l'Amministrazione si prenda carico - e lo si
può fare attraverso una specifica norma - di sviluppare questa rete
sociale, in effetti è ancora da capire se è indispensabile, si
rende importante capire quanto l'invecchiamento aumenti realmente i
costi dei servizi sanitari, assistenziali, sociali e previdenziali,
per poi trarre le conclusioni e verificare che se un sistema
innovato, gestito e condotto possa anche portare dei risparmi in
termini di costi sociali.
Vi sono numerose Regioni che hanno già legiferato, ritengo che
questo Piano della salute e del benessere sociale non vede nella
parte discorsiva affrontare debitamente e apertamente la
problematica ma ce la rimanda a uno degli obiettivi da monitorare,
ve lo leggo: "Contrastare attraverso interventi intersettoriali
diversificati un invecchiamento precoce negli anziani per muovere
uno stato di buona salute come prerequisito per un invecchiamento
attivo e partecipe alla vita sociale".
Ritengo che questo non sia sufficiente, ritengo che ci voglia un
progetto e attraverso una legge si definiscano gli ambiti
operativi, si creino i tavoli di lavoro per poter operare al
meglio, oserei dire una cabina di regia - tanto di cabina di regia
ho visto che in questi giorni ne sono uscite di ogni tipo - però al
di là della battuta è importante regolamentarlo attraverso una
legge, rendendo chiari alla popolazione valdostana i nostri
interessi, la nostra attenzione verso gli anziani.
Quindi, attraverso quest'ordine del giorno, chiediamo
all'Assessore di attivarsi (abbiamo messo anche un limite temporale
ma non è importante) per predisporre un disegno di legge sulla
promozione e valorizzazione dell'invecchiamento attivo.
Presidente -
Assessore Marzi.
Marzi (SA) -
Il Piano prevede nell'ambito della macroarea
1 la promozione dell'invecchiamento attivo - come da lei richiamato
e come tra l'altro chiamato in causa anche più tardi quando
tratteremo gli emendamenti - mediante interventi intersettoriali e
diversificati già oggetto di approfondimenti nell'ambito del Piano
regionale per la prevenzione nel programma predefinito n. 2; tale
azione tra l'altro è declinata come obiettivo puntuale, come da lei
richiamato, nella macroarea 1 al punto 1.11.
In tale logica l'Assessorato è coinvolto nella rete di
coordinamento partecipato multilivello delle politiche
sull'invecchiamento attivo in Italia che è finalizzata alla
promozione delle politiche per l'invecchiamento attivo su tutto il
territorio nazionale.
La rete intende promuovere in modo uniforme su tutto il
territorio nazionale le strategie e azioni che mirano a richiamare
alcuni dei punti che lei ha esplicitato, cioè favorire
l'orientamento e lo sviluppo di politiche per l'orientamento
attivo, implementare i meccanismi di raccordo e coordinamento degli
interventi previsti dalle politiche e valorizzare i processi di
partecipazione e co-progettazione multilivello.
Lei di fatto, in maniera ironica, richiamava a una cabina di
regia per l'approvazione dell'ordine del giorno. Io spero si
accontenti che nello specifico è in corso d'istituzione un tavolo
regionale permanente sull'invecchiamento attivo nell'ambito del
Piano di zona che, a titolo esemplificativo, ma assolutamente non
esaustivo per lei, avrà le seguenti funzioni: la promozione di una
strategia complessiva di politiche e interventi per
l'invecchiamento attivo; la creazione e implementazione di una rete
di portatori d'interesse a livello regionale, a partire da quelle
già attivate; il recuperare le buone pratiche già sviluppate in
passato, inserendole in un'ottica di sistema; la programmazione di
servizi di prossimità di sostegno alla permanenza del domicilio
anche per le persone anziane che vivono in zone rurali e il
monitoraggio d'interventi e di politiche avviate sul territorio
regionale sul tema specifico.
Per cui sicuramente non credo sarà soddisfatto, però per questo
motivo le chiedo di ritirare l'ordine del giorno oppure ci
asterremo.
Presidente -
Consigliere Restano, a lei la parola.
Restano (GM) -
Assessore, Lei mi ha illustrato il percorso
amministrativo per fornire delle risposte alla popolazione. Io le
avevo chiesto le risposte politiche.
Prendiamo atto che non c'è la volontà di predisporre un disegno
di legge, però, se non arriverà un disegno di legge, molto
probabilmente arriverà una proposta di legge così composta:
principi e finalità, definizioni, soggetti attuatori,
programmazione degli interventi, politiche per la partecipazione
attiva, politiche familiari, formazione permanente, completamento
dell'attività lavorativa, prevenzione e benessere della salute,
cultura e tempo libero, impegno del volontariato, azione e impegno
del volontariato civico, gestione di terreno comunale, piano per
l'invecchiamento attivo, tavolo di confronto e cabina di regia.
L'abbiamo messo anche noi, è la legge del PD, la legge regionale
del PD, colleghi.
Prendiamo spunto e se non arriverà la vostra, presenteremo la
nostra, perché vogliamo dimostrare la sensibilità che abbiamo nei
confronti di una popolazione che per noi è importantissima, ci
reggiamo su questa popolazione e glielo dobbiamo.
Se i tavoli non si utilizzano, ci troviamo i virus sopra e
allora rischiamo una pandemia, quindi ci penseremo noi.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo ora all'ordine del giorno n. 4 del Gruppo Misto. Si è
prenotato il consigliere Restano, al quale passo la parola.
Restano (GM) -
Sono già stato anticipato sul tema dalla
collega del PCP quando ha parlato degli screening sui ragazzini. È
balzato agli occhi di tutti quanto onestamente scritto sul Piano
rispetto agli screening: si sta procedendo, ci si è avviati per
recuperare le attese, molto correttamente e onestamente è stato
messo in evidenza che i ritardi possono moltiplicare i rischi.
Io aggiungo, e l'ho aggiunto anche sull'ordine del giorno, che
il Piano è stato scritto nel 2021 ed è trascorso parecchio tempo da
quando probabilmente è stato scritto questo capitolo, quindi
sarebbe cosa buona e opportuna poter avere un aggiornamento prima
di fare da parte nostra delle affermazioni o delle iniziative sulla
reale situazione oggi e, soprattutto, avere contezza di quali sono
i percorsi che si sono riattivati, se ve ne sono ancora in sospeso,
se si può fare qualcosa.
Penso che senza ombra di dubbio i nostri sanitari fanno
l'impossibile per riavviare tutti i programmi di screening, però
sarebbe importante sentirlo dalla voce dell'Assessore e avere un
aggiornamento della situazione dai suoi principali
collaboratori.
Quindi, molto onestamente e per farla breve, si chiede di
riferire in Commissione la situazione riguardo agli screening.
Presidente -
Assessore Marzi a lei la parola.
Marzi (SA) -
Il tema dello screening è trattato
diffusamente nella macroarea 1 del Piano dedicata alla prevenzione,
in cui si fornisce evidenza delle azioni volte a effettuare gli
screening oncologici come attualmente definiti dalle linee guida
nazionali ed europee elaborate con il contributo della comunità
scientifica di riferimento.
Gli screening attualmente forniti e per i quali nella nostra
regione si sono raggiunti livelli ottimali di adesione, cioè
superiori al 75%, sono i seguenti: screening per patologia
oncologica mammaria, lo screening per la patologia colon-rettale,
lo screening per la patologia oncologica della cervice uterina e lo
screening neonatale esteso.
Viene, con il Piano della salute e del benessere sociale,
istituzionalizzato tra l'altro lo screening per l'ambliopia nei
bambini, come illustrato nella discussione dell'ordine del giorno
delle colleghe e poi ricordato anche da lei nelle premesse, ed è
prevista l'introduzione anche dello screening per la patologia
oncologica polmonare.
Volendo meglio precisare quanto affermato nelle premesse
dell'iniziativa circa i ritardi nei programmi di screening relativi
alle annualità 2020-2021, è bene ricordare che questi sono stati
tutti recuperati nel corso del 2022, grazie allo sforzo in
particolare del Dipartimento prevenzione dell'Azienda USL e delle
strutture che con esso collaborano nella realizzazione di tali
attività, come da lei richiamato.
Inoltre nel 2023 è previsto un piano di comunicazione a livello
regionale comunicato dall'Azienda USL con l'obiettivo di
sensibilizzare le popolazioni target ed estendere ulteriormente il
livello di adesione alle campagne di screening.
Presidente -
Consigliere Restano, a lei la parola.
Restano (GM) -
Grazie Assessore per la risposta, che per
noi è una novità, perché noi ci limitiamo a leggere quello che voi
non avete emendato.
Purtroppo qui c'è scritto molto chiaramente - e anche in maniera
che ci pone un certo allarme - una cosa diversa, addirittura ho
detto con onestà, è stato scritto che: "Se il ritardo
nell'individuare la patologia supera complessivamente i dodici
mesi, gli effetti si traducono anche in un aumento della mortalità
specifica".
Quando uno legge queste cose, se ha un poco di buon senso,
chiede spiegazioni, ed è per questo che non personalmente io ma
tanti colleghi avevano chiesto un aggiornamento del Piano e non
sarebbe costato molto, però ci avrebbe evitato magari tante
discussioni e le avrebbe permesso di impostare l'intera seduta
consiliare in una maniera diversa, anche rispetto alle nostre
posizioni personali.
Ritengo però, pur avendo grande fiducia nelle sue parole, che
sia necessario un confronto in Commissione, quindi non ritiro
l'ordine del giorno.
Presidente -
Consigliera Minelli ne ha facoltà.
Minelli (PCP) -
L'Assessore ha detto che sono stati
recuperati completamente i programmi di screening che si erano in
qualche modo interrotti durante la pandemia.
Certamente le crediamo, però le cose che sappiamo noi sono un
po' diverse, almeno per quanto riguarda l'organizzazione, e le
faccio un esempio: le persone che sono inserite negli screening,
parlo in particolare delle mammografie, nel periodo della pandemia
non sono state chiamate, sappiamo quali erano i motivi, poi però -
almeno, io racconto la mia esperienza - io ho fatto poi una
richiesta per effettuare lo screening, per poter effettuare la
mammografia, e quando ho fatto la richiesta mi hanno dato un
appuntamento e sono andata a fare l'esame, però non è che questo
funzioni come uno screening tradizionale nel momento in cui le
persone ricevono una lettera, perché così è, per il Pap Test, per
il colon retto, per la mammografia, e poi decidono se aderire o
meno allo screening.
Qui, e io forse sono un caso unico, ma mi sembra di aver sentito
anche altri, dopo la fine del periodo critico, diciamo così, ci si
è attivati perché si voleva fare l'esame, ma non è che dalla Usl o
da chi per esso è arrivata la richiesta come era sempre.
Quindi non sono così sicura che tutti abbiano fatto gli esami
come in una situazione di screening normale, come era prima della
pandemia. Non lo so, il fatto di chiedere in Commissione
un'audizione per discutere più approfonditamente questa questione,
mi sembra abbastanza sensata e quindi noi sicuramente sosteniamo
questo ordine del giorno.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
L'ultimo ordine del giorno, consigliere Restano, a lei la
parola.
Restano (GM) -
L'ultimo ordine del giorno dal titolo
"Sport per tutti" o "Sport di cittadinanza".
Nella macroarea 1, al capitolo "Le disuguaglianze sociali e
l'equità", si pone in evidenza come sviluppare politiche di
sostegno alla genitorialità in un'ottica multidisciplinare permette
d'intervenire sulle condizioni fondanti il benessere psicofisico
dei componenti dei nuclei familiari, agendo sulla componente
fisica, mentale e sociale.
Occorre promuovere attività extrascolastiche per favorire la
conciliazione dei tempi di vita e di lavoro.
Il Piano individua, nella promozione di una strategia
complessiva a favore dei bambini e degli adolescenti, l'approccio
funzionale a ridurre la frammentazione e la precarietà di singoli
progetti per costruire un sistema stabile e competente, volto a
prevedere la compartecipazione dei giovani agli snodi decisionali
che li riguardano sulle questioni sociali e di salute relative al
contesto in cui vivono, nonché alla promozione del benessere fisico
e relazionale, combattendo così la sedentarietà con
l'incentivazione di stili di vita salutari e presidiando i pericoli
delle diverse forme di dipendenza patologica.
Tutto questo rientra nella promozione della salute, quella
definita, molto semplicemente, promozione primaria.
Va detto che con "Lo sport di cittadinanza" o con "Lo sport per
tutti" si intendono appunto tutte le iniziative che favoriscono
l'attività motoria, sia in forma organizzata, sia in forma
individuale, delle persone di ogni genere, età, anche con
disabilità, per incentivare corretti stili di vita per sviluppare
relazioni sociali, formazione educativa e integrazione.
L'Organizzazione mondiale della sanità ha indicato nella
sedentarietà una delle maggiori cause di malattie cardiovascolari
di diabete e di obesità. "Lo sport di cittadinanza" svolge, se
adeguatamente riconosciuto e sostenuto, una funzione primaria in
ambito sociale nell'assolvimento di alcuni ruoli; uno di questi è
il ruolo formativo nell'ambito di un'educazione concepita come
percorso che accompagna il cittadino attraverso tutto l'arco della
vita, dall'infanzia all'età anziana.
L'altro è la prevenzione sanitaria nei confronti dei danni
derivanti dagli stili di vita non corretti.
In effetti, come ho detto prima, l'OMS ha indicato proprio la
sedentarietà come fonte di malattie importanti.
Quindi possiamo dire che nella nostra società si sono formati
dei nuovi diritti in virtù di bisogni emergenti, che rientrano
nella sfera della personalità individuali, quale la promozione di
una qualità di vita di un certo tipo.
Allora noi possiamo chiederci cosa può fare la nostra comunità
per dare risposta a questi nuovi diritti, a queste nuove esigenze.
Altre Regioni e altre Province hanno già risposto approvando con
legge i criteri per lo sport di cittadinanza.
Nel 2016, con la legge sullo sport, la Provincia di Trento ha
approvato la legge sullo sport di cittadinanza, favorendo così
delle iniziative di attività motoria in forma organizzata,
individuale, per persone di ogni età. Riguarda progetti che possono
fare le associazioni sportive, progetti tra enti pubblici e
associazioni, tra enti del terzo settore, questo per dare una
risposta un poco diversa da quella che attualmente stiamo
fornendo.
È vero che i dati ci dicono che la Valle d'Aosta da questo punto
di vista forse potrebbe stare meglio di altre Regioni, soprattutto
nelle fasce giovanili, però se andiamo a ben vedere, ed entro nel
merito della legge 3/2004: la nostra legge sullo sport incentiva in
maniera particolare le attività agonistiche.
È una legge importantissima, attraverso un'interpellanza ne
discuteremo, e guardo l'Assessore allo sport, e nell'interpellanza
chiaramente chiederò se vede la necessità di revisionare questa
legge. Nel suo corpo centrale non va di sicuro modificata la legge,
però necessita di essere aggiornata riguardo ad altri sport, ma
adesso in questo momento stiamo parlando dello sport di
cittadinanza, che manca in questa legge.
Allora per raggiungere gli obiettivi che ho enunciato poco fa -
guardi, Assessore allo sport, mi rivolgo a lei - anche per
aumentare il numero di ragazzi che praticheranno in seguito sport
agonistico, se guardiamo lo sport agonistico, a nostro modo di
vedere è importantissimo introdurre nella nostra regione il
concetto di sport di cittadinanza.
Dobbiamo portare più gente a praticare lo sport, in tutte le
fasce d'età, per tutto quanto abbiamo detto durante questa giornata
e anche, Assessore alla sanità, come ho scritto nell'ordine del
giorno, in rispetto alla Costituzione cui lei tiene tantissimo,
come tutti quanti noi.
La Repubblica riconosce, promuove e tutela il diritto allo sport
nella sua accezione educativa e sociale. Essa garantisce le
condizioni che agevolano e rendono effettivo l'accesso alla pratica
sportiva e all'esercizio della stessa.
Quindi chiediamo all'Assessore (non so quale) di modificare la
legge regionale 3 e inserire lo sport di cittadinanza.
Presidente -
Per la risposta, l'assessore Marzi.
Marzi (SA) -
Ringrazio tra l'altro gli uffici del collega
Grosjacques per aver predisposto la risposta all'ordine del giorno
5.
A differenza di quanto rappresentato dal collega Restano, la
legge regionale 3/2004 è concepita, per buona parte, delle
provvidenze dalla stessa contemplata, proprio considerando lo sport
come strumento per la realizzazione dei valori tipici di ciò che si
intende per sport di cittadinanza.
Analizzando le finalità espresse in legge, va infatti richiamata
l'attenzione sull'articolo 1, comma 1, che, fra le altre, cita il
riconoscimento: 1) della fondamentale funzione sociale
dell'attività sportiva; 2) del ruolo dello sport a salvaguardia
della salute fisica e dell'integrità morale e il suo contributo
alla lotta contro la tossicodipendenza, le devianze e
l'emarginazione; 3) dell'importanza della formazione
dell'educazione dei giovani attraverso lo sport e il ruolo
dell'attività agonistica, in particolare giovanile, quale mezzo di
formazione del carattere; 4) il valore delle attività sportive dei
diversamente abili, risorsa di qualità per il movimento sportivo
regionale e per l'intera comunità.
Le previdenze e le forme di sostegno previste dalla legge 3/2004
s'inseriscono in prevalenza nel quadro di queste finalità,
assolutamente coerenti con un concetto di sport inteso come diritto
dei cittadini, mediante i benefici derivanti dai contributi
previsti dalla legge, e in particolare quelli destinati alle ASD e
alle SSD operanti nell'ambito delle federazioni sportive, i
contributi ordinari degli enti di promozione sportiva e degli altri
enti regionali contemplati, il F.E.N.T., le associazioni
affigliate, l'ASIVA. La Regione fornisce un supporto fondamentale
affinché gli organismi sportivi che ne beneficiano possano offrire
opportunità di svolgimento dell'attività motoria ai cittadini
valdostani, nel pieno rispetto dei principi e dei valori in cui si
sostanzia il cosiddetto "Sport di cittadinanza".
L'asserire che la legge regionale 3/2004 sia uno strumento di
politica dello sport estraneo al concetto di sport di cittadinanza
risulta pertanto del tutto infondato e quindi l'ordine del giorno
non può essere approvato.
Si può ragionare in prospettiva sul miglioramento degli
strumenti attuali, sull'incremento degli stanziamenti di bilancio,
fatto già avvenuto per il bilancio 2023-25, sulla previsione di
ulteriori strumenti, ma affermare che la 3/2004 non sia uno
strumento per la realizzazione dello sport di cittadinanza, risulta
- ripeto - del tutto errato.
Per questa motivazione, chiediamo al collega Restano il ritiro
dell'iniziativa, dell'ordine del giorno, e in caso contrario ci
asterremo.
Presidente -
Consigliere Perron ne ha facoltà.
Perron (LEGA VDA) -
Vista l'ora, semplicemente una
battuta, stamani mattina avevo dato un consiglio all'Assessore, mi
sentirei di dargliene un altro anche adesso, in maniera anche un
po' scherzosa. Mi piaceva l'idea, ad esempio, di una giornata
dedicata allo sport dell'intera popolazione, una giornata su
settimana; ho detto "Magari l'Assessore dice qualcosa di simile",
le avrei suggerito di evitare il sabato.
Presidente -
Consigliera Minelli, a lei la parola.
Minelli (PCP) -
Non sono così convinta che lo spirito
della legge sia esattamente quello che adesso ha evidenziato
l'Assessore, dicendo in pratica che la legge 3/2004 già comprende
tutte queste cose; è vero che nell'articolo 1 della legge si fa
riferimento in senso generale al ruolo dello sport anche per quello
che riguarda gli stili di vita eccetera eccetera, poi però
dall'articolo 2 della legge in avanti gli stessi interventi che
sono previsti... e ho davanti l'articolo 2, è soprattutto una legge
di contributi, questo anche deve essere evidenziato, ma gli
interventi sono "Per il raggiungimento delle finalità di cui
all'articolo 1", quindi quelle finalità che dovrebbero essere anche
la promozione dei corretti stili di vita eccetera eccetera, si
parla di "Concessione di contributi finalizzati allo svolgimento e
alla diffusione della pratica sportiva agonistica, in particolare
quella giovanile, e alla promozione dell'attività amatoriale nel
territorio, al sostegno dell'attività agonistica di rilievo
nazionale e alla formazione dei tecnici sportivi. Inoltre,
sponsorizzazioni di atleti valdostani affermati ai più alti livelli
tecnico-agonistici, organizzazione di manifestazioni sportive
aventi particolare rilievo tecnico e valenza turistica, sostegno di
spedizioni di alto profilo tecnico-sportivo".
A me sembra che la legge è importante e sappiamo che ha permesso
anche tutta una serie di attività nel tempo; su questo aspetto che
è legato allo sport di cittadinanza, un concetto che credo che nel
2004, quando la legge è stata scritta, non era nemmeno un concetto
così diffuso, nemmeno così strutturato, credo addirittura che di
sport di cittadinanza in questo senso nemmeno se ne parlasse, le
espressioni erano altre, perché nel tempo anche la stessa
terminologia cambia.
Quindi l'idea di fare un intervento di modifica alla legge in
questo senso, dando una maggiore dignità allo sport di
cittadinanza, mi sembra una cosa ancora una volta di buon senso e
che ci starebbe.
Presidente -
Consigliere Restano a lei la parola.
Restano (GM) -
Mi ripeterò, però, è una costante di
questi due giorni e mezzo, ha perso un'occasione per parlare da
politico, lei che è un fine politico.
Qui di sport di cittadinanza, come ha anticipato la collega, non
c'è neanche l'ombra perché manca il concetto di sport di
cittadinanza, è quello che va inserito.
Poi, se mi permette, non sono competente, non voglio fare il
dirigente e neppure l'Assessore, ma "È fondamentale la funzione
sociale dell'attività sportiva", come la finanziamo? Lo sport di
cittadinanza come lo finanziamo? Non c'è scritto e non è neanche
finanziato.
Per sport di cittadinanza s'intende l'aumento del numero di
praticanti, è un investimento sul futuro, non è incentivare... Lo
dico io perché io sono uno degli agonisti per eccellenza, tanto
quanto il collega Brunod, un poco più scarsotto, però ragiono solo
in termini di agonismo.
Le dico che qui non c'è un grammo di sale di sport di
cittadinanza, se le dico che qui non c'è un grammo di sale di sport
di cittadino è perché è un altro concetto, è un altro mondo, non si
avvicinano i ragazzi allo sport! Dobbiamo mettere soldi e siccome
sono stato lì poco ma prima dell'attuale Assessore, ci va almeno un
milione e mezzo di euro per essere significativi e portare i
ragazzi a fare lo sport di cittadinanza, è una scelta politica, la
risposta non ce la doveva dare il dirigente.
Noi lo vogliamo o no? L'Assessore che mi aveva preceduto negli
anni aveva fatto una scelta di un certo tipo, io la vedevo
diversamente. Purtroppo, sono stato preso a scarpate nel sedere,
cacciato via e non sono riuscito a farlo, altrimenti lo avrei fatto
perché ci credo, perché credo che ci può dare un valore
aggiunto.
Le priorità alle attività sportive che si svolgono in montagna,
sappiamo tutti come avvengono qui... ma lo sport di cittadinanza,
l'approccio alla montagna, inteso come sport di cittadinanza, è un
poco diverso da quello che pratichiamo noi, è quello che intendevo,
e non intendevo proprio criticare la legge, perché questa legge -
poi lo tratteremo - per certi aspetti deve mantenere questa
impalcatura, è troppo importante per la Valle d'Aosta.
Si può migliorare in alcuni aspetti e in altri, poi dibatteremo
su questo, perché oggi non è il momento, ma sullo sport di
cittadinanza - me lo permetta, Assessore - in tutta sincerità,
serenità e pacatezza, avete
(incomprensibile)
. Vi lascio
alla vostra astensione, noi voteremo convintamente e avremo modo di
scrivere un articolo e di proporre un emendamento anche su questo;
d'altronde è il nostro mestiere, ve lo proponiamo e poi se ce lo
volete bocciare perché i vostri dirigenti dicono che non vogliono
lo sport di cittadinanza, come ho detto ieri e come è successo per
questo Piano, l'atto che oggi diventerà politico è stato scritto...
(incomprensibile)
. Facciamo il percorso inverso in Valle
d'Aosta. Per questo siamo particolari.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
