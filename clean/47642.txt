Classificazione
OPERE PUBBLICHE
TRASPORTI E VIABILITÀ
Autostrade e trafori alpini



Oggetto del Consiglio n. 3848 del 24 luglio 2024 - Resoconto
OGGETTO N. 3848/XVI - Interpellanza: "Interventi di
manutenzione dei pilastri di sostegno dell'autostrada situati prima
dell'imbocco della galleria nel Comune di Montjovet".
Bertin (Presidente) -
Punto n. 26. Consigliere Brunod ne
ha facoltà.
Brunod (RV) -
Abbiamo preso atto delle condizioni in cui
si trovano alcune parti dei pilastri di sostegno dell'autostrada
situati prima dell'imbocco della galleria nel Comune di
Montjovet.
Facciamo presente che nel tratto in questione vi è il transito
anche di una strada comunale che conduce all'antico borgo del
Comune di Montjovet, Strada Statale 26, e anche il possibile
transito per accedere alle strutture degli impianti di CVA.
Evidenziamo che in questi anni, nei pressi della zona indicata,
sono già stati svolti diversi interventi di manutenzione su una
parte dei sostegni dell'autostrada, come quelli che noi adesso
abbiamo evidenziato.
Tenuto conto che procedere con un intervento, anche sulle parti
segnalate, potrebbe in via prioritaria ripristinare e consolidare
al meglio le strutture di supporto dell'autostrada, ma soprattutto
evitare che parti di materiale deteriorato possano cadere sulla
strada sottostante dove transitano quotidianamente auto, ciclisti e
pedoni, s'interpella l'Assessore competente per sapere se si sia a
conoscenza dello stato attuale dei piloni di sostegno, così come
indicato nelle premesse dell'iniziativa; se vi sia intenzione
d'intervenire attraverso il coinvolgimento degli altri soggetti
competenti, affinché possano essere risolte le varie possibili
problematiche segnalate; nel caso di risposta affermativa al
secondo quesito, quali sarebbero le tempistiche previste per la
realizzazione degli interventi.
Presidente -
Per la risposta, il Presidente della
Regione.
Testolin (UV) -
L'interpellanza evidentemente va a
chiederci contezza di un'infrastruttura che è in gestione alla SAV,
di cui l'Amministrazione regionale è evidentemente una componente
societaria ma non è squisitamente a conoscenza delle tematiche
puntuali relative a una gestione, che è una gestione tutta interna
alla società, e sulla quale non è che si abbiano delle notizie
puntuali.
Tuttavia, in funzione dell'interpellanza, abbiamo chiesto
informazioni a SAV che al riguardo comunica che le pile di sostegno
del viadotto di Montjovet sono attualmente oggetto di un intervento
di risanamento conservativo. Sono ventiquattro pile e sono già
state risanate, come anche emerge dalle premesse dell'interpellanza
stessa, e l'intervento complessivo sarà terminato entro la fine del
prossimo autunno.
Soprattutto SAV evidenzia che l'intervento - che riguarda il
ripristino delle porzioni di calcestruzzo corticale ammalorato, che
non pregiudicano la sicurezza statica dell'opera - per migliorare
la conservazione nel tempo dell'opera è in corso di attuazione,
anche sulla base di una positiva collaborazione con il Comune di
Montjovet, titolare della viabilità comunale sottostante al
viadotto e con l'adozione di tutte le misure necessarie per ridurre
il disagio per i cittadini diretti al borgo di Montjovet, il cui
accesso è comunque sempre garantito anche nel corso dei lavori.
SAV precisa infine che sul viadotto in questione è installato,
sin dal marzo 2022, un avanzato sistema di monitoraggio strutturale
in tempo reale, che permette al gestore di ricevere in continuo una
valutazione sulle condizioni di sicurezza dell'opera.
Tale sistema non ha a oggi mai rappresentato alcuna situazione
di attenzione di rilevanza strutturale e questo penso che sia un
elemento che possa confortare.
Presidente -
Consigliere Brunod per la replica.
Brunod (RV) -
Ringraziamo il Presidente della Regione in
merito alla risposta a questa nostra iniziativa, che sicuramente
non voleva allarmare nessuno per quanto riguarda le condizioni
strutturali dei pilastri, anzi, tutt'altro, era solamente per porre
l'attenzione allo stato esterno, lo stato strutturale, più che
altro per quanto riguardava il passaggio di transito di pedoni e di
autovetture.
Questo era, in modo propositivo, per porre l'attenzione anche
se, come ha ben evidenziato lei, non compete totalmente alla
Regione, ma ritenevamo giusto e opportuno segnalare in modo
positivo per porre l'attenzione anche da un punto di vista generale
della sicurezza del transito e della viabilità. Accogliamo
positivamente che entro la fine dell'anno verrà completato
l'intervento e siamo quindi contenti di questa risposta. Le lascerò
solo alcune fotografie così vede anche lei che non era fatta per
infastidire o per portare degli argomenti inutili, ma era solo per
cercare in modo collaborativo di risolvere tutte queste
problematiche.
Presidente -
A questo punto, sospendiamo i lavori di
questa mattinata, che riprenderanno alle ore 15:00.
---
La seduta termina alle ore 12:58.
