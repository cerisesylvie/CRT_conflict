Classificazione
ASSISTENZA SOCIALE
Assistenza socio-sanitaria
Invalidi civili



Oggetto del Consiglio n. 734 del 23 settembre 2009 - Resoconto
OGGETTO N. 734/XIII - Interpellanza: "Iniziative per
semplificare la procedura relativa alla dichiarazione sostitutiva
per i titolari di indennità di accompagnamento ricoverati nelle
strutture convenzionate".
Interpellanza
Verificato che
i titolari di indennità di
accompagnamento o chi ha la tutela degli stessi sono tenuti a
presentare entro il 31 marzo di ogni anno alla Direzione Invalidità
Civile dell'Assessorato Salute e Politiche sociali della R.A.V.A.
una dichiarazione sostitutiva di atto di notorietà relativo alla
sussistenza o meno di uno stato di ricovero in istituto e in caso
affermativo se a titolo gratuito;
Appreso da informazioni assunte che per i ricoverati presso
le strutture pubbliche che non possono o non sanno firmare, la
dichiarazione è sottoscritta dal Dirigente della struttura mentre
per i ricoverati in strutture convenzionate questa prassi non viene
accettata dagli uffici competenti;
Ritenendo
opportuno rimuovere tale
incongruenza;
i sottoscritti Consiglieri regionali
Interpellano
l'Assessore competente per conoscere quali iniziative intende
adottare per semplificare la procedura anche per i ricoverati nelle
strutture convenzionate.
F.to: Giuseppe Cerise - Patrizia Morelli
Presidente
- La parola al Consigliere Giuseppe
Cerise.
Cerise G. (VdAV-R)
- Merci, M. le Président. Con questa
interpellanza noi vorremmo richiamare l'attenzione su un problema
che ritenevamo superato da tempo e che purtroppo dobbiamo prendere
atto che così non è. Il problema è sostanzialmente riferito alla
dichiarazione sostitutiva di atto di notorietà che i beneficiari di
un assegno di accompagnamento devono rilasciare tutti gli anni
entro il 31 marzo all'Ufficio invalidi civili dell'Assessorato
competente, dove dichiarano se sono ricoverati presso una micro o
un altro istituto convenzionato e se in partecipano a sostenere la
retta. Detta così sembra una cosa di grande semplicità, ma ci
riferiamo comunque a dei soggetti che - purtroppo sempre più
numerosi per ovvie ragioni, o per impedimenti fisici, o per
impedimenti di incapacità di intendere e di volere - non sono in
condizione di sottoscrivere questo documento. La norma prevede che,
qualora i diretti interessati siano in tali condizioni, questo atto
possa essere sottoscritto da un rappresentante legale, curatore,
procuratore, amministratore di sostegno e tutore. Se ci riferiamo
ad impedimenti di natura fisica, non sussiste in quanto può
nominare un rappresentante legale, un curatore, un procuratore, un
amministratore di sostegno, perché questi presumono la capacità di
intendere e di volere. Qualora il soggetto sia invece in condizione
di incapacità di intendere e di volere, rimane esclusivamente il
discorso del tutore. Sappiamo che la procedura per la nomina di un
tutore è complessa e onerosa e sarebbero oneri che vanno ad
aggiungersi su delle famiglie che hanno già delle particolari
condizioni di disagio. Alcuni anni fa questo problema è stato
superato per quanto riguarda le microcomunità, perché con buon
senso un dirigente, che poi si è riflesso anche su altre strutture,
si è assunto la responsabilità: come?, se non posso dichiararlo io
che sono dirigente della struttura che questo alla data è qui
ricoverato e che partecipa o non partecipa a sostenere l'onere...
mi sembra la cosa più semplice di tutte. Questa cosa, purtroppo,
però non è stata accettata - per quanto ci risulta, dall'Ufficio
competente - dalle strutture convenzionate. Ci sarebbe da rimuovere
questa incongruenza. Sembra, da informazioni assunte, questo non lo
do per certo, che i responsabili delle strutture convenzionate
hanno richiesto con lettera alla Regione di essere autorizzati ad
operare come fanno le strutture pubbliche, le microcomunità. Da
quanto ci risulta, la Regione non ha mai risposto a questa
richiesta. Credo sia un problema piuttosto semplice, ma che abbia
la necessità di essere affrontato anche per sgombrare tale parte,
perché non ce ne rendiamo conto, ma sono sempre più numerosi gli
ospiti di queste strutture che non sono proprio in condizioni di
intendere e di volere, dunque per rilasciare tutti gli altri titoli
per sostituirli, salvo poi la procura che, ripeto, comporta un
onere piuttosto importante. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie. Non sto a riprendere quali sono i
termini della procedura, che sono già stati ricordati dal
Consigliere Cerise. La dichiarazione di cui sopra deve quindi
essere firmata dall'interessato nel caso di atto che attesti la
nomina di un curatore, naturalmente nel caso in cui non sia in
grado. Per coloro che sono momentaneamente impossibilitati alla
firma per problemi di salute, la dichiarazione è raccolta dal
pubblico ufficiale previo accertamento dell'identità del
dichiarante, come ricordato. Il dirigente di strutture pubbliche o
convenzionate può nei casi sopraccitati provvedere alla
sottoscrizione della dichiarazione allegata alla presente... che
viene regolarmente accettata... dalla dichiarazione di invalidità
civile e assistenza per immigrati. Ad un quesito specifico la
Direzione mi ha confermato che non esiste una diversità di
trattamento dei dati da parte della scrivente Direzione nei
confronti degli ospiti in strutture pubbliche e di quelli in
strutture convenzionate; in particolare non risulta che siano state
rifiutate dichiarazioni a firma di responsabili di istituti
privati, pertanto non sarebbe necessario portare delle modifiche in
atto. È chiaro che, se ci sono dei casi che sono segnalati dal
Consigliere, siamo disponibili a valutarli singolarmente; però, da
quanto abbiamo appurato, non ci sono delle differenze nella
normativa. Se ci sono dei casi particolari, siamo disponibili a
verificarli.
Presidente
- La parola al Consigliere Giuseppe
Cerise.
Cerise G. (VdAV-R)
- Ringrazio l'Assessore per la
disponibilità che ha dato ad affrontare il problema. Posso
tranquillamente dire che per un ospite del Père Laurent che si
trova in queste condizioni il figlio ha chiesto che il direttore
della struttura dichiarasse la sussistenza del ricovero e della sua
partecipazione alla retta e il responsabile della struttura - mi
informerò e poi questo lo fornirò direttamente all'Assessore - gli
ha risposto che loro hanno già da tempo indirizzato una lettera
alla Regione per essere autorizzati a sottoscrivere questa
dichiarazione e che la Regione non aveva dato nessuna risposta in
merito; comunque chiederò precisazioni e poi o direttamente, o
tramite il diretto interessato mi rivolgerò all'Assessore.
Grazie.
