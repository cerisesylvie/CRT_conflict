Classificazione
CREDITO
Istituzione di enti di credito a carattere locale



Oggetto del Consiglio n. 2489 del 21 giugno 2012 - Resoconto
OGGETTO N. 2489/XIII - Interpellanza: "Ragioni della
contrapposizione della Giunta regionale alla Banca d'Italia in
merito alla modificazione dello Statuto della Banca di Credito
Cooperativo Valdostana".
Interpellanza
La Banca d'Italia ha impugnato, chiedendo la sospensione
cautelare della sua efficacia, la deliberazione della Giunta
regionale con cui la stessa ha subordinato l'autorizzazione alla
Banca di Credito Cooperativo Valdostana ad apportare modifiche al
proprio Statuto al recepimento dei propri rilievi riguardanti la
nomina dei rappresentanti della Regione in seno agli organi sociali
della Banca e in ordine alla modalità di nomina del Presidente del
Consiglio di Amministrazione.
A quanto si è appreso, la stessa Banca d'Italia avrebbe anche
sollevato conflitto di attribuzione nei confronti della Regione in
ordine alla stessa vicenda.
Per queste ragioni, i sottoscritti Consiglieri
regionali
Interpellano
La Giunta regionale per sapere:
1) quali ragioni vedono contrapposta la Giunta regionale alla
Banca d'Italia sulla modificazione dello Statuto della BCC;
2) quali intenti persegua la Giunta regionale con la propria
azione;
3) se vi siano stati tentativi di comporre la questione dal
punto di vista tecnico evitando l'instaurarsi di
contenziosi;
4) quali siano le conseguenze sull'operatività e sugli organi
neoeletti dell'istituto di credito in questione.
F.to: Louvin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente.
Si è parlato molto, in queste ultime settimane, della vicenda
dell'elezione del Consiglio di amministrazione della Banca di
Credito Cooperativo Valdostana, perché intorno ad essa sono fioriti
gli impegni e cordate, gruppi che hanno sostenuto fronti
contrapposti, cosa che devo dire non consideriamo particolarmente
positiva. Rispetto al mondo bancario l'atteggiamento più sano e
prudente di qualsiasi parte politica o gruppo ritengo che dovrebbe
essere di estrema cautela.
Detto questo, se abbiamo presentato questa interpellanza è per
fare luce su una vicenda che ci ha sorpreso e che ad essa è
strettamente collegata, ed è la questione statutaria della banca,
cioè le norme che fanno sì che la Regione abbia una parola da dire
sulla nomina di alcuni organi (il Consiglio di amministrazione,
l'organo di revisione contabile, il Collegio dei probiviri,
eccetera) della banca.
Vorrei brevemente ripercorrere l'andamento della vicenda per poi
arrivare alla stretta attualità, perché mi pare si sia pronunciato
su questa vicenda, in queste ultime ore, perché mi pare sintomatico
di un rapporto difficile, sofferto, fra la politica ed il settore
bancario. Allora, nel settembre 2011 la Banca di Credito
Cooperativo fa una revisione del proprio statuto con la quale viene
a precisare, in intesa con l'Amministrazione regionale ed in
adesione ad un assetto normativo che riguarda questa materia in
ambito regionale, che alla Regione spetterebbe non di fare una
designazione di una proposta da sottoporre all'assemblea degli
aderenti alla banca, ma di una vera e propria nomina di un
consigliere di amministrazione. A questo la Banca d'Italia si è
opposta, ha detto che la Regione non ha titolo a nominare nessuno.
La Banca di Credito Cooperativo prende atto di questo rifiuto della
Banca d'Italia, organo di vigilanza in proposito, riformula la sua
proposta e dice: ci limitiamo come banca a chiedere alla Regione
che sia designato un candidato e che questo venga eletto
dall'organo assembleare della banca, formato dalle migliaia di
aderenti alla banca. La Banca d'Italia dice: andate avanti così, ma
a questo punto - siamo a marzo 2012 - è la Giunta regionale che
punta i piedi e subordina l'autorizzazione alla modifica dello
statuto all'accoglimento di certi rilievi, fra cui la
reintegrazione dell'obbligo di avere un posto in Consiglio di
amministrazione direttamente nominato dalla Regione. A questo punto
lo scontro diventa aperto, il Presidente mi correggerà se ho
ricostruito male la vicenda, ma questo ho cercato di fare sulla
base dei documenti in nostro possesso, la delibera di Giunta e il
ricorso presentato al TAR e alla Corte costituzionale della Banca
d'Italia attraverso la Presidenza del Consiglio dei Ministri. Siamo
in aperto scontro con la Banca d'Italia su un nodo: può o non può
la Regione imporre un proprio candidato in un organo di
amministrazione della banca? La Regione dice di sì, si fa forte di
una norma di attuazione che risale a molti anni fa, è la n.
196/1978, e la Banca d'Italia dice no; nel frattempo il quadro per
la normativa comunitaria e la normativa bancaria nazionale è
cambiato, è un potere che non può essere riconosciuto alla Regione.
Sulle questioni normative decideranno i giudici, noi siamo sul
terreno politico, a noi interessa sapere se le banche sono imprese
a tutti gli effetti e se è giusto che all'interno di un'impresa sia
obbligatoriamente presente qualcuno.
Non mi risulta che la Regione Valle d'Aosta sia socio in termini
finanziari della Banca di Credito Cooperativo, ci ha interessato
per altre vicende ultimamente, ma non credo che questo sia in
discussione. Ci chiediamo se è bene che in un organismo d'impresa,
in un'azienda bancaria sia imposta la nomina di un rappresentante
del Governo regionale. Questo è il nodo della questione, accanto
alla vicenda per le modalità per le quali è nata e la sorpresa che
ha provocato in noi; io non ho a mente degli scontri in passato con
la Banca d'Italia, è un soggetto pesante dal punto di vista
istituzionale e credo che sia problematico affrontare sotto questo
angolo un conflitto di attribuzioni ed un conflitto davanti al
giudice amministrativo con la Banca d'Italia.
Abbiamo appreso pochi minuti fa che la questione del TAR sarà
discussa ad ottobre, che non è stata accolta la richiesta di
sospensiva, che credo sia inutile, perché nel frattempo la banca ha
avuto il rinnovo dei suoi organismi, quindi il tribunale avrà tutto
il tempo per decidere nel merito. La notizia di stampa parla del
fatto che i giudici amministrativi avrebbero ritenuto fondato il
ricorso; non sappiamo se questo sia vero, ma a prescindere da
quello che diranno i giudici, a noi interessa quello che fa il
nostro Governo regionale, come si posiziona su questa questione, se
ritiene fondamentale, al di là delle norme passate, nel merito, che
un organismo politico abbia nomina di consigliere di
amministrazione in una banca di credito cooperativo, oppure è
disponibile ad un ripensamento sulla vicenda e ad aprire altri
scenari di discussione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Se si fosse in un'altra sede, direi: la perdono, ma non
l'assolvo, nel senso che lei ha ricostruito le vicende riferite
alle ultime votazioni della BCC, che hanno avuto per giorni e
giorni un florilegio di ipotesi, di tutta una serie di meccanismi
che non vedono coinvolto assolutamente il Governo regionale, tant'è
che addirittura...
(interruzione del Consigliere Louvin, fuori
microfono)
... siccome siamo ancora espressione di partiti politici,
capisce che il nesso è abbastanza vicino...oppure no? Ci può stare,
ecco. Per il resto diciamo che abbiamo già implicitamente dato una
risposta, nel senso che il "diritto" che c'è nello statuto
approvato dall'organo della BCC dopo la controversia - di cui
parlerò dopo - dava la possibilità all'Amministrazione regionale di
designare un membro nel Collegio sindacale ed uno nell'organo di
amministrazione. Noi non abbiamo segnalato persone. Ricordo a
questo proposito che anche i governi che mi hanno preceduto avevano
fatto delle designazioni, che puntualmente non sono state nominate
dall'organo deliberativo. Quindi nelle votazioni le persone
designate non sono poi state elette, cosa che rientra nelle
possibilità, ne sappiamo qualcosa...e fin lì la parte che dicevo
completa il quadro che lei ha rappresentato.
È corretto quello che ha detto: che nel merito dell'impugnativa
non è stata accolta la sospensiva, quindi sul resto ne so quanto
lei, mentre per quanto riguarda la situazione da un lato di merito,
sui riscontri da parte degli uffici sui diritti ad oggi
dell'Amministrazione regionale e, dall'altro, il pensiero della
parte politica - mi sembra che fosse questo quello che lei chiedeva
- devo dire, rispondendo alla prima questione, che per quanto ci
riguarda la Regione non è e non vuole essere in conflitto con la
Banca d'Italia. Noi non riteniamo che ci siano i presupposti, e che
non ci siano mai state ragioni di conflitto; c'è questa situazione
che si è venuta a creare.
Le ragioni della contrapposizione in merito alla modifica dello
statuto della Banca di Credito Cooperativo riguardano il diritto
della Regione, come lei correttamente ha detto, di nominare un
consigliere nel Consiglio di amministrazione. La Banca di Credito
Cooperativo, dovendo modificare il proprio statuto al fine di
adeguarlo al nuovo schema di statuto-tipo predisposto dalla
Federazione Italiana delle Banche di Credito Cooperativo, ha
richiesto all'Amministrazione regionale l'autorizzazione ad
apportare queste modifiche, trasmettendo una bozza di statuto in
cui era prevista, tra le altre, la nomina da parte della Regione
dei rappresentanti negli organi sociali. La Banca d'Italia ha
segnalato alla Banca di Credito l'esistenza di motivi ostativi in
merito a questo aspetto e la Banca di Credito ha quindi trasmesso
all'Amministrazione regionale una nuova versione della bozza in cui
è prevista la semplice designazione da parte della Regione.
"Quali intenti persegua la Giunta con la propria azione
":
per quanto riguarda questa domanda, la Giunta ha inteso confermare
la vigenza della legislazione regionale e delle norme di
attuazione, come lei ricordava. In effetti la "196" - parlo solo
della parte degli uffici che hanno legittimamente sollevato questo
aspetto - recante "Norme di attuazione dello Statuto speciale della
Valle d'Aosta", dice, all'articolo 23, che:
"Le funzioni
amministrative attribuite dalle leggi vigenti ad organi centrali e
periferici dello Stato in ordine all'istituzione di enti di credito
di carattere esclusivamente locale in Valle d'Aosta sono esercitate
dalla Regione".
Al successivo articolo 25 dice:
"Di ciascun
organo collegiale degli enti di cui all'articolo 23 farà parte
almeno un rappresentante designato dalla Regione Valle
d'Aosta".
Quindi questo è norma vigente e noi ci siamo attenuti
strettamente al dettato della norma. In vista di queste norme, la
legge regionale n. 21/1980 ha istituito l'ente di credito,
denominato Cassa Rurale e Artigiana di Gressan, successivamente
diventata, a seguito di varie operazioni di fusione, Banca di
Credito Cooperativo Valdostano; gli articoli 7 e 11 della legge
regionale n. 21/1980 prevedono che del Consiglio di amministrazione
e del Collegio facciano parte rappresentanti nominati dalla Regione
e l'articolo 13 prevede che le modificazioni dello statuto devono
essere espressamente autorizzate dalla Giunta regionale. Ripeto
queste norme a uno che le conosce bene, ma...è solo per far capire
agli altri perché siamo in questa situazione.
Riteniamo che queste norme siano tuttora vigenti - non è mai
stato smentito - e che non siano in contrasto con la disciplina
statale sull'ordinamento bancario, in quanto il testo unico
bancario non indica tra le disposizioni inderogabili da parte delle
Regioni a Statuto speciale gli articoli concernenti i poteri di
nomina dei componenti degli organi statutari, e in quanto le norme
di attuazione dello Statuto hanno forza superiore e prevalgono
sulle leggi ordinarie, qual è il testo unico bancario approvato con
decreto n. 385/1993.
"Se vi siano stati tentativi di comporre la questione dal
punto di vista tecnico evitando l'instaurarsi di contenziosi"
:
c'è stato un incontro tecnico durante il quale da parte
dell'Amministrazione regionale sono state rappresentate le
questioni che le ho citato e che rappresentano la norma ad
oggi.
"Quali siano le conseguenze sull'operatività e sugli organi
neoeletti dell'istituto..."
: nessuna, perché il Consiglio di
amministrazione è stato interamente nominato, il Collegio sindacale
anche. Da quello che so per aver letto sugli organi di stampa, i
Consigli di amministrazione si sono riuniti ed hanno eletto i loro
rappresentanti, e lo stesso per l'organo sindacale, quindi non ci
sono ad oggi conseguenze. Pertanto oggi il compito della parte
amministrativa è quello di far rispettare una norma ancora
vigente.
Sul resto, sulle considerazioni che lei ha fatto dal punto di
vista politico, dell'evoluzione, si può discutere; non crediamo che
sia la presenza di un componente ad essere determinante o
vincolante in un Consiglio di amministrazione. Ci sembrava corretto
lo spirito della norma, che era quello di dare la possibilità di
rappresentare alcune esigenze legate al territorio che, come
vediamo, ha delle problematiche particolari. Il discorso del
credito è un discorso che mai come in questo momento è
all'attenzione di tutti. Il fatto di avere una considerazione
specifica per una serie di situazioni generali, non certo singole,
ci porta a dire che questo ci sembrava uno strumento da non
disprezzare, ma non certo per - come qualcuno aveva voluto vedere -
mettere le mani su qualcosa, questo non ci interessa. Se questa è
ad oggi la norma, la rispettiamo, quindi non c'è nessun contrasto,
ma noi abbiamo fatto valere - secondo quello che anche gli uffici
sottolineano - che la norma è vigente e, come tale, va
rispettata.
Presidente
- La parola al Consigliere Louvin.
Louvin (ALPE)
- Grazie Presidente.
Siamo di fronte ad un caso di scuola, nella differenza fra
quella che è la stretta applicazione meccanica di una norma ed il
suo contenuto e i suoi effetti. Io sottoscrivo quello che lei dice
in termini formali sull'aderenza e sul rispetto di una norma, ma è
una norma che non rispettavamo noi stessi, perché i casi...mi pare
di ricordare della signora Lina Voyat, in passato, o del signor
Brochet, designati a suo tempo dalle Giunte regionali, che non
venivano accolti, avrebbero dovuto portare allora ad uno scontro
con queste banche per rivendicare il nostro diritto di nomina e il
diritto ad avere accolte le persone designate. Se vuole far
applicare alla lettera quella disposizione, bisogna puntare i piedi
e far sì che le banche si adeguino. Invece si era creata nel tempo
una prassi che a noi sembra molto aderente a quello che deve
succedere: nell'eventualità che la Regione abbia un potere di
designazione, facciamo una proposta e diciamo: a noi sembrerebbe
utile questo genere di persona. Invece la nomina vuol dire qualcosa
di più pesante ed invasivo dell'autonomia. La legge lo dice, sono
d'accordo, ma questa è una legge superata nei fatti e contraria
all'autonomia d'impresa, ad un'autonomia di fondo, che oltretutto
un federalista dichiarato - quale lei dovrebbe essere - dovrebbe
mettere in campo per prima, in quanto è una Regione che si fa
carico delle autonomie non solo dal punto di vista amministrativo,
ma dal punto di vista della sussidiarietà,
dell'autorganizzazione.
C'è un organismo, Credito Cooperativo, che si
autogestisce...bene, non ha bisogno di avere l'indicazione non sua
particolare, ma da qualsiasi Giunta regionale, per cui la Giunta si
limita a starsene fuori; non c'è bisogno di avere qualcuno
nell'organo di amministrazione che è l'organo che prende le
decisioni concrete nella gestione della banca. Questo è il nostro
punto di vista nella sostanza, che ha però anche un riflesso dal
punto di vista dell'immagine della Regione nello scontro che si
apre con la Banca d'Italia, e dal punto di vista della spesa, che
sarà di svariate decine di migliaia di euro perché abbiamo un
contenzioso al TAR ed alla Corte costituzionale contro la Banca
d'Italia. Contenzioso che - le dico sommessamente - potevamo anche
evitare di avere, scendendo ad una trattativa non con la Banca
d'Italia, ma con il Governo, che è il luogo naturale dove quella
norma, che è all'origine del problema, si poteva correggere nel
senso di quella che era la prassi, cioè rimanere alla designazione
o anche di toglierla perché non più necessaria.
Lei, invece, ci sta dicendo che sta qui a difendere con le
unghie e con i denti la legalità statutaria. Ma se c'è una norma
che va corretta...lei ha firmato un anno e mezzo fa una modifica
delle norme di attuazione che ci è costata centinaia di milioni di
euro, perché era mutato il quadro intorno! Qui è mutato il quadro
intorno nel sistema bancario, non solo nelle norme del testo unico,
ma nel quadro generale dei rapporti fra la politica ed il credito;
leggiamo abbastanza i giornali per sapere che qualcosa è cambiato,
dalle vicende politiche alle questioni di più importante distanza
che si vuole avere fra chi gestisce i soldi dei cittadini, come
attività di credito, e chi invece ha dei doveri di amministrazione,
di vigilanza, eccetera. Quindi, Presidente, non siamo a farle dei
rimproveri per essere fedele ad oltranza ad una norma, ma le
diciamo: la tolga di mezzo questa norma! È un problema questa
norma! Non è una salvaguardia dell'autonomia, né della BCC, né di
nessun'altra Banca di Credito Cooperativo in Valle!
Questa è una norma che è invecchiata, è una norma che va
modificata; allora, siccome abbiamo la fortuna di avere un
brillante collega in commissione per le norme di attuazione, vada a
sondare gli atteggiamenti su una rivisitazione di questa norma e si
modifichi questo! È una cosa, questa, che permette a lei, a noi, di
risparmiare qualche decina di migliaia di euro, che permetterà alla
Banca di Credito Cooperativo di vivere più tranquilla e non essere
al centro di un contenzioso, perché ha preso schiaffi dalla Banca
d'Italia prima e poi dalla Regione su questioni di applicazioni
normative, che possono trovare più intesa e più buon senso, al di
là dei ricorsi e di quello che dicono i giudici.
La nostra opinione è che si possa rimuovere questo contenzioso
ed arrivare ad ottobre a non averlo più fra i piedi, a prescindere
da una valutazione che sarà pesante anche nei confronti della
Regione. Grazie.
