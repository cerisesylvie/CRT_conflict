Classificazione
CONSIGLIO REGIONALE
Costituzione e funzionamento degli organi consiliari
FINANZA REGIONALE E LOCALE



Oggetto del Consiglio n. 2049 del 9 novembre 2011 - Resoconto
OGGETTO N. 2049/XIII - Interpellanza: "Istituzione di una
Commissione di inchiesta per l'esame del fenomeno dell'andamento
dell'inflazione nella Regione".
Interpellanza
Evidenziato che, ad ogni rilevazione Istat sull'indice dei
prezzi al consumo, la città di Aosta risulta con regolarità tra i
capoluoghi con gli aumenti più consistenti e con la maggiore
inflazione rispetto alla media italiana;
Sottolineato che tali continui aumenti, specie in una fase di
crisi economica come l'attuale, si ripercuotono sulle tasche dei
cittadini sotto forma di erosione del potere d'acquisto di stipendi
e pensioni, in particolare per le fasce sociali più deboli;
Preso atto inoltre che alcune recenti decisioni del Governo
nazionale, come l'aumento dell'IVA al 21%, hanno avuto l'effetto di
far aumentare ulteriormente l'inflazione e anche i prezzi di alcuni
beni di largo consumo con medie che vanno ben oltre il punto
percentuale aumentato (da indagini di alcune associazioni di
consumatori si parla infatti di aumenti di prezzo che vanno dal 7
al 13%);
Considerato infine, per il 2011, il continuo aumento del
costo dei pedaggi autostradali, del carburante per autotrazione e
del gasolio per il riscaldamento;
la sottoscritta Consigliera regionale
Interpella
la Giunta regionale per sapere se intenda istituire una
Commissione di inchiesta che indaghi sul fenomeno della crescita
dell'inflazione nella nostra regione e motivi le ragioni
dell'aumento del costo della vita in Valle con percentuali ben
superiori rispetto a quelle di altre città e province italiane,
anche del Nord.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Come se non bastasse la crisi economica in atto con il suo grave
carico di incertezze sul fronte del lavoro e della tenuta del
sistema sociale e produttivo nazionale, i cittadini italiani devono
fare i conti con un deciso aumento dei prezzi, specie dei beni di
prima necessità. In questo contesto già difficile dobbiamo
sottolineare con stupore come ad ogni rivelazione ISTAT sull'indice
dell'inflazione, la città di Aosta risulti con regolarità fra i
capoluoghi con gli aumenti più consistenti rispetto alla media
italiana. Tali continui aumenti, specie in una fase di crisi
economica come l'attuale, si ripercuotono sulle tasche dei
cittadini sotto forma di erosione del potere d'acquisto di stipendi
e pensioni, in particolare per le fasce sociali più deboli. Ad
aumentare la difficoltà concorrono anche alcune recenti decisioni
del Governo nazionale, come l'aumento dell'IVA al 21 percento, che
hanno avuto l'effetto di fare aumentare ulteriormente l'inflazione
e anche i prezzi di alcuni beni di largo consumo con medie che
vanno ben oltre il punto percentuale. Da indagini di alcune
associazioni di consumatori si parla infatti di aumenti di prezzo
per alcuni beni di largo consumo stimati dal 7 al 13 percento. In
Valle la situazione è ulteriormente aggravata dal continuo aumento
del costo dei pedaggi autostradali, del carburante per autotrazione
e del gasolio per il riscaldamento.
Per questi motivi vogliamo sapere se la Giunta intenda istituire
una commissione di inchiesta che indaghi sul fenomeno della
crescita dell'inflazione nella nostra Regione ed i motivi e le
ragioni dell'aumento del costo della vita in Valle con percentuali
ben superiori rispetto a quelle di altre città e province italiane,
anche del nord. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio la collega
Fontana per aver voluto sottoporre all'attenzione generale questo
tema, che in effetti ha un grande impatto. A livello regionale,
come ricordato, ci sono situazioni che denotano un incremento
maggiore che in altre Regioni, nel contempo ci sono alcune voci che
invece prevedono minori differenze. Le voci dove i prezzi aumentano
maggiormente sono: abitazione, acqua, combustibili, affitti,
fornitura di servizi ed anche raccolta rifiuti, perché il discorso
del territorio di montagna incide e su questi temi c'è un aumento
maggiore che da altre parti. Anche l'area dei prezzi del settore
ricreazione, spettacoli, cultura, che comprende gli apparecchi
audiovisivi, fotografici ed informatici, i servizi ricreativi, i
giornali, i libri e le vacanze, risulta superiore rispetto alla
media italiana dell'1,4 percento. I settori che presentano un
livello di prezzi superiori alla media sono l'abbigliamento e le
calzature, il settore di alcuni servizi alla salute ed altri beni e
servizi. Per contro, i servizi che crescono significativamente meno
sono l'istruzione, tutti i servizi all'infanzia primaria e
secondaria, universitaria, i mobili, articoli e servizi per la
casa, ed anche altri settori come la comunicazione, trasporti,
servizi ricettivi, ristorazione, bevande e prodotti alimentari in
genere.
Ho voluto fare questa breve carrellata solo per evidenziare che
le cause di questi fenomeni purtroppo sono dipendenti da decisioni
prese a livello nazionale, perché l'aumento dell'IVA ha anche
conseguenze nei settori direttamente interessati...ma sono legate
anche a dei fatti regionali che portano a creare le premesse per
questi aumenti.
Rispetto alla domanda che lei pone, di fare una commissione
d'inchiesta sulla crescita dell'inflazione, il timore da quello che
ci è stato riferito anche dagli organi statistici che seguono
queste situazioni, è che difficilmente questa ci darebbe degli
elementi per intervenire, perché in tutti i settori che ho
richiamato, tranne quelli pubblici dove il costo o lo paga il
cittadino oppure c'è già l'integrazione regionale, ecco, questi
sono i discorsi che dipendono da noi: i servizi direttamente
prestati dai Comuni e dalla Regione, dove siamo per la maggioranza
nella media e per alcuni leggermente superiori (ma rapportati con
il costo sono molto inferiori) cioè l'organizzazione dei piccoli
numeri nei comuni delle vallate costa di più che radunarli in un
quartiere di una città. Questa è un po' la ragione che ci fa dire
che la costituzione di una commissione d'inchiesta - anche se
approfondiremo ancora per non escludere nulla -, commissione che
fra l'altro dovrebbe essere il Consiglio a costituire
ufficialmente, ci lascia un po' perplessi su come e in che termini
potrebbe essere utile a creare qualcosa di positivo, nel senso di
ricadute sulla situazione generale. Questa è la nostra
perplessità.
Approfondiremo ancora. Se emergesse che in alcuni settori
conviene analizzare meglio il tema, per avere indicatori di
riferimento all'Amministrazione per intervenire...ma teniamo conto
che in tutti i settori dove i prezzi sono liberi, la Regione non
può fare nulla, cioè l'intervento non può che essere nell'ambito
pubblico dove possiamo decidere per esempio di dare un servizio ad
un costo inferiore o superiore, però il costo o lo paga il
cittadino o lo pagano le amministrazioni di riferimento. Quindi
sono questioni che di fatto conosciamo già e voglio solo chiudere
dicendo che adesso porteremo, probabilmente entro l'anno prossimo,
un'analisi - che arriverà anche in Consiglio - sulla definizione
dei centri di costo fatta per i Comuni e per la Regione, in modo da
capire cosa può essere estrapolato per dare delle indicazioni utili
per andare nella direzione che lei auspicava e che noi
condividiamo: ridurre l'aumento dei prezzi in alcuni settori.
Vi terrò aggiornati sull'evoluzione, ma per il momento non
riteniamo che sia necessaria o utile una commissione d'inchiesta;
poi, se ulteriori approfondimenti la richiederanno, sarò il primo a
comunicarlo alla collega. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per la risposta
esaustiva, ma rimango amareggiata perché pensavo che si potesse
fare qualcosa in più; è vero che in Valle d'Aosta tanti prezzi non
si possono controllare, ma io sono preoccupata per questi poveri
cittadini. Noi, a questi cittadini, stiamo dicendo: c'è un aumento
dell'IVA ed è così, l'autostrada aumenta e non si può fare niente,
i buoni benzina sono stati tolti, la benzina aumenta ed ogni giorno
ci sono degli scioperi...una famiglia, quando si sveglia al
mattino, non riesce a dire cosa fa, si va a fare la spesa, si
trovano dei prezzi che un giorno sono bassi, il giorno dopo...non
si riesce nemmeno a fare la spesa! Pensavo che un controllo...non
so come, perché non è facile...
Non voglio accusare nessuno, ho fatto questa proposta perché,
visto il problema, volevo vedere se si poteva fare qualcosa tutti
insieme, perché non c'è controllo e ognuno fa quello che vuole con
i prezzi che stanno andando un pochino alle stelle! Trovo che
questo sia un problema enorme, perché anche noi abbiamo una
responsabilità, o diamo risposte...sennò veramente qui arriva la
rivoluzione delle famiglie, perché poi se la prendono con la
politica. Se lei ha visto le interviste sul carburante, c'è gente
che continua ad andare a piedi, non ce la fa a pagarsi nemmeno la
benzina; gli stipendi sappiamo sono 1.000 euro, 1.100, pagato
l'affitto...è vero che la Regione integra, ma sono anche soldi che
la Regione tira fuori, non è che è una giustificazione! Se non ci
fosse la Regione, non so su tanti servizi come farebbero!
Mettiamoci magari tutti insieme, e vediamo se è possibile fare un
controllo di più sui prezzi, se si può fare qualcosa. Grazie.
