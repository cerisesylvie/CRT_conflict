Classificazione
CONSULTE COMMISSIONI E ORGANI COLLEGIALI


Resoconto integrale del dibattito dell'aula
Oggetto del Consiglio n. 2572 del 17 aprile 2002 - Resoconto
OGGETTO N. 2572/XI Criteri seguiti per la composizione della
Commis­sione regionale pubblici esercizi. (Interrogazione)
Interrogazione Premesso che nell'ambito della Commissione
regionale di cui alla legge 287/1991 (attività pubblici esercizi)
sono stati recentemente sostituiti alcuni componenti;
il sottoscritto Consigliere regionale
Interroga
l'Assessore delegato per sapere:
1) secondo quali criteri sono state effettuate le sostituzioni
di cui in premessa;
2) quali sono i componenti indicati dalle rispettive
associazioni commerciali operanti sul territorio presenti in seno
alla Commissione di cui in premessa;
3) se ritiene che la nuova composizione della Commissione
regionale di cui in premessa sia equamente rappresentativa di tutte
le associazioni commerciali operanti sul territorio.
F.to: Tibaldi
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Nella Commissione regionale per i pubblici
esercizi di cui alla legge n. 287 recentemente sono stati
sostituiti due membri entrambi dimissionari e precisamente il Sig.
Apparenza Claudio, in qualità di rappresentante delle
organizzazioni sindacali dei lavoratori nel settore maggiormente
rappresentativo a livello regionale, il quale è stato sostituito, a
seguito di designazione congiunta delle organizzazioni sindacali,
con nota del SAVT pervenuta in data 11 gennaio 2002, dal Sig.
Epiney Piero, nato ad Aosta il 19 giugno 1961.
L'altro membro dimissionario è il Sig. Baccega Mauro, in qualità
di esperto nel settore della somministrazione di alimenti e
bevande, designato dalle organizzazioni nazionali di categoria
maggiormente rappresentative a livello regionale, il quale è stato
sostituito dal Sig. Oreiller Corrado, nato a Torino il 26 giugno
1965. In ordine a questa ultima sostituzione, con nota in data 27
dicembre 2000, rispettivamente indirizzata alle Associazioni ASCOM
e Confesercenti, l'Amministrazione regionale, ripetendo la
procedura già seguita in occasione della precedente nomina - fra
gli altri per il Sig. Baccega Mauro in forza del decreto del
Presidente della Giunta n. 287/2000 -, ha provveduto a richiedere
la designazione congiunta di un rappresentante perché la legge
prevede che la designazione sia congiunta.
Qui faccio già una piccola integrazione alle note che mi sono
state fornite dall'ufficio: la nota, che doveva essere congiunta
per la designazione precedente, per la quale un'associazione di
categoria sostiene che il Sig. Baccega Mauro sia di "sua
appartenenza", ci era stata comunicata da una lettera dell'ASCOM
Confcommercio, dove c'erano i Sig.ri Cinghialta, Boch, Duc, Scarpa,
Baccega.
Noi non entriamo nel merito se siano esponenti di "proprietà" di
un'associazione o dell'altra o se siano referenti di un presidente
di un'associazione o di un'altra, a noi il nominativo "Baccega
Mauro" è stato comunicato dall'ASCOM Confcommercio; correttamente,
comunque, abbiamo inviato la lettera raccomandata a tutte e due le
associazioni e ci è pervenuta un'unica segnalazione, sempre a carta
intestata "ASCOM Confcommercio".
Dopo questa segnalazione è arrivata una richiesta da parte
dell'altra associazione che lamentava di non aver ricevuto la
lettera raccomandata, quindi le abbiamo inviato un fax,
successivamente a quel fax l'altra associazione ha fatto un'altra
designazione; a questo punto, in data 27 dicembre, è stata mandata
la lettera raccomandata "ASCOM Valle d'Aosta e Confesercenti Valle
d'Aosta".
Immediatamente, il 31 gennaio, l'ASCOM Confcommercio designava
il Sig. Oreiller Corrado sulla stessa carta intestata con cui erano
stati designati tutti gli altri, anche il Sig. Baccega Mauro a suo
tempo. Dopo questa designazione c'è stata una lettera del 28
gennaio da parte della Confesercenti, che aveva lamentato il fatto
di non aver ricevuto la raccomandata - peraltro noi le abbiamo
fatto un fax, anche se sembra strano che non abbia ricevuto la
raccomandata -, quindi allo stato delle cose le due associazioni
hanno disatteso la legge perché la legge prevede che la
designazione sia congiunta, ma noi non vogliamo entrare nelle
diatribe delle due associazioni.
L'Amministrazione ha pertanto proceduto a scegliere
discrezionalmente uno dei due membri designati dalle associazioni
suddette, né avrebbe potuto fare diversamente se non ripetere
nuovamente la procedura per invitare le due associazioni a fare
un'unica designazione, cosa che era avvenuta nella prima fase, ma
sempre su carta intestata "ASCOM Confcommercio". Qui poi
bisognerebbe vedere quali sono le categorie maggiormente
rappresentative, bisognerebbe verificare quanti sono gli aderenti,
ma noi non siamo mai entrati in questa polemica, prova ne è che
nella composizione delle rappresentanze nell'AIAT, dove la
procedura è la stessa e le due associazioni dovrebbero dare delle
designazioni congiunte, abbiamo dovuto fare noi da arbitri,
radunarle per trovare una soluzione per non esercitare quello che
la legge prevede in questo caso: la totale discrezionalità.
Penso che anche gli uffici che hanno predisposto l'atto, essendo
stato il Sig. Baccega designato dall'ASCOM Confcommercio ed essendo
il Sig. Oreiller designato dall'ASCOM Confcommercio, hanno pensato
bene di sostituire, dovendo scegliere, il candidato in base alla
designazione della categoria.
Gli esperti del settore risultano in questo momento i Sig.ri Duc
Emilio, Scarpa Corrado e Oreiller Corrado; i primi due sono stati
nominati con il soprarichiamato decreto del Presidente della
Giunta, insieme al Sig. Baccega Mauro, mentre l'altro è stato
nominato nella seconda fase. Al riguardo va precisato che le
designazioni di detti nominativi sono state concordate da tutte e
due le associazioni interpellate.
La lettera della Confesercenti in data 27 marzo 2002, nel
lamentare che
"a seguito delle dimissioni del nostro
rappresentante, Sig. Baccega
Mauro?…
- cosa significa
"il
nostro rappresentante?
? -, diceva che:
"era
stato
nominato nella commissione un altro rappresentante della
Confcommercio che è già presente nella stessa con altri
rappresentanti al posto del sostituto da noi indicato?
.
Con questa lettera l'associazione ha confermato che il Sig.
Baccega era il rappresentante della Confesercenti, anche se
designato con una nota dell'ASCOM Confcommercio, quindi, caro
collega Tibaldi, capisci che non è facile dirimere queste
questioni, senza peraltro confermare la lettera della Confesercenti
o escludere che pure i Sig.ri Duc e Scarpa potessero appartenere ad
una piuttosto che all'altra delle associazioni considerate, cioè
loro affermano solo che il Sig. Baccega era di "proprietà" della
Confesercenti…
(interruzione del Consigliere Tibaldi, fuori
microfono)
… la designazione dei Sig.ri
Baccega, Duc e Scarpa è stata congiunta e sulla stessa carta
intestata. In ogni caso di siffatta situazione, certamente anomala
e confusa in ordine alle designazioni da parte delle associazioni
di categoria dei propri rappresentanti in seno alla commissione,
non può essere fatto addebito all'Amministrazione e men che meno il
riferimento a decisioni politiche o partitiche della lettera della
Confesercenti.
Alla terza domanda rispondo, per quanto ci risulta, in modo
affermativo, anche perché occorrerebbe sapere con certezza se i
Sig.ri Duc e Scarpa, nominati a suo tempo con il Sig. Baccega,
erano stati designati in rappresentanza dell'ASCOM Confcommercio.
Se debbo dare una risposta, chiaramente dal punto di vista della
rappresentanza l'ASCOM è senz'altro più rappresentativa della
Confesercenti dal punto di vista numerico, ma noi abbiamo sempre
cercato di riequilibrare, abbiamo sempre chiesto designazioni
congiunte. Le prime tre sono arrivate congiunte sulla carta
intestata "ASCOM Confcommercio", noi abbiamo continuato ad avere
quel tipo di considerazione.
Adesso, se il Responsabile della Confesercenti ha dichiarato che
gli altri due erano dell'altra associazione, mentre il Sig. Baccega
- non so a che titolo - faceva parte della
Confesercenti… sono approfondimenti che
noi non siamo necessariamente costretti a fare.
Président
La parole au Conseiller Tibaldi.
Tibaldi (FI)
La risposta dell'Assessore in merito a
questa interrogazione è una risposta faticosa e ricca di
contraddizioni perché cerca di giustificare in questo senso
l'ingiustificabile…
(l'Assessore Lavoyer protesta, fuori microfono)
… ma io le do gli elementi. Se
questa interrogazione è stata proposta, è perché c'erano degli
elementi diametralmente opposti a quelli che lei ha appena
illustrato. Innanzitutto queste sostituzioni sono state fatte, una
congiuntamente ad opera delle organizzazioni sindacali - e di
quello non possiamo che prenderne atto -, mentre per l'altra,
quella che riguarda la designazione del rappresentante delle
associazioni commerciali nella commissione di cui alla legge n.
287/1991, non è pervenuta una proposta congiunta, ma sono pervenute
due proposte differenziate e questo perché, come è ben noto a tutti
quanti, fra le due associazioni non corre buon sangue.
Resta il fatto che, sulla base di quello che lei ha detto, non
essendo pervenuta la designazione congiunta, l'Amministrazione
regionale è stata costretta ad operare una scelta, cioè o l'uno è
l'altro. Quale scelta ha operato l'Amministrazione regionale? Ha
operato quella di onorare l'indicazione pervenuta dall'ASCOM,
disattendendo quella pervenuta dalla Confesercenti. Non entro nel
merito delle appartenenze, ma è noto che il dimissionario Baccega
Mauro sia un soggetto che ha collaborato attivamente alla
fondazione della Confesercenti in Valle d'Aosta, tant'è che ha
collaborato anche alla pubblicazione del loro organo di
informazione periodico. Se l'Assessore legge ogni tanto anche
questi organi di associazione, si sarà potuto rendere conto che il
nome di Baccega compariva più da questa parte che non dall'altra
parte. Per quanto concerne il fatto che venga rivendicato da parte
dell'uno o dell'altro non entro nel merito, mi limito a leggere
quello che pubblicano i giornali.
Resta il fatto che le date che lei, Assessore, ha letto su mia
esplicita richiesta, evidenziano che la proposta della
Confersercenti è giunta il 28 gennaio, mentre quella dell'ASCOM il
31 gennaio, quindi non è vero che la Confesercenti l'ha presentata
a posteriori e grazie ad una sollecitazione vostra, ma è vero il
contrario: che la Confesercenti ha fatto una proposta tre giorni
prima rispetto all'ASCOM. Cosa si evince da questo vostro
comportamento, da questo suo comportamento,
immagino…
(interruzione l'Assessore Lavoyer, fuori microfono)
… non vorrei però che il mio tempo
fosse logorato dalle affermazioni
dell'Assessore… sto guardando il
protocollo della proposta, comunque le date sono indicative e non
c'è stata quella distanza di tempo che lei prima voleva evidenziare
e che in realtà non sembra esistere. La data che possiedo io, il 28
gennaio, gliela ho chiesto di proposito, lei l'ha confermata, poi
adesso parla di protocollo di ricezione in data 4 febbraio, mentre
per l'ASCOM è il 31… ma, senza entrare
nel merito di questo particolare, che comunque è evidente ed è
pesante, sta di fatto che il concetto di "par condicio" lo avete
utilizzato in maniera piuttosto impari.
Quando le ho chiesto - l'ultima domanda - se ritiene che questa
composizione sia equamente rappresentativa, lei mi ha risposto in
modo affermativo, allora le rispondo che, sì, per lei è equamente
rappresentativa quando su cinque rappresentanti delle associazioni
commerciali, cinque sono tutti di estrazione della medesima
associazione, l'ASCOM, mentre la Confesercenti non ha un
rappresentante. Se lei ritiene che questa sia equità, noi invece la
riteniamo "l'equinità"; un concetto cioè più equino che non
equo.
Se questo concetto, a maggior ragione, pensate di applicarlo
altrove (AIAT o camera di commercio istituenda), la cosa ci
preoccupa perché vuol dire che non avete l'equilibrio della "par
conditio" nel dare trasparenza e rappresentatività nelle
istituzioni a tutti quanti ed è naturale che una delle due
associazioni si pronunci con affermazioni di preoccupazione e anche
di rammarico in merito a questa scelta operata dall'Assessorato: di
fatto questa commissione oggi è sbilanciata cinque a zero a favore
di una sola associazione di categoria. Ecco che vorremmo capire,
anche se la domanda non l'abbiamo fatta, quali sono le
giustificazioni tecnico-burocratiche che hanno escluso il
rappresentante della Confesercenti, vorremmo capire se ci sono
delle giustificazioni di carattere politico per la presenza del
Sig. Corrado Oreiller, più gradito all'Assessore e preferito
rispetto al Sig. Strola Danilo, vorremmo capire se è meglio
favorire un'associazione piuttosto che un'altra.
Assessore, non "palleggi" le responsabilità su questioni di
tempistiche, di mancate proposte congiunte in presenza delle quali
pertanto operate voi, "dividi et impera" è un motto latino che
applicate molto favorevolmente, quindi decidete discrezionalmente a
seconda delle vostre convenienze. È naturale che si tratta di un
atto piuttosto drammatico, che non dà lustro al suo operato di
Assessore ne dell'Assessorato, che dovrebbe essere "super partes"
rispetto a queste querelles esistenti fra le associazioni, che sono
note a tutti quanti.
