Classificazione
TRASPORTI E VIABILITÀ
Trasporti



Oggetto del Consiglio n. 2695 del 18 aprile 2017 - Resoconto
OGGETTO N. 2695/XIV - Interpellanza: "Presentazione del
"programma strategico di interventi" per il potenziamento del
trasporto pubblico".
Rosset (Presidente) -
Punto n. 11 dell'ordine del giorno.
Per l'illustrazione, chiede la parola il collega Marguerettaz, ne
ha facoltà.
Marguerettaz (UV) -
Con questa interpellanza volevamo
porre al Consiglio e all'Assessore una serie di domande. Devo
iniziare con chiederle scusa, perché, da quello che capisco, ci
sono degli argomenti come quello dei trasporti, come quello della
ferrovia, come quello dei rifiuti, che sono delle riserve indiane
che non possono essere affrontate se non da certi soggetti. Noi
quindi volevamo avere delle risposte rispetto ad una serie di
domande, ma questa richiesta potrebbe vedere delle risposte
dell'Assessore che sono quasi superflue, perché mi ha già risposto
tramite la stampa un comunicato dei "Pendolari stanchi", quindi
questi argomenti sono degli argomenti che non possono essere
affrontati da altri. Io leggo un comunicato stampa, che mi lascia
basito dei "Pendolari stanchi", dove dire domandare è legittimo e
rispondere è cortesia: questo è l'atteggiamento che abbiamo e il
rispetto che abbiamo per un Consiglio regionale e per l'attività
che viene fatta in quest'aula. "Domandare è legittimo e rispondere
è cortesia", cioè passi lunghi e ben distesi, non fate domande, non
disturbate chi guida.
Ora, rispetto a questo tema, io vedo che siamo nel solito
ambiente: quello degli
slogan
, quello delle dichiarazioni
eclatanti, dove manca totalmente un dato, dove mancano totalmente
dei riferimenti ed ecco perché questa interpellanza è
un'interpellanza abbastanza lunga, è un'interpellanza dove io credo
che il collega Restano conosca tutti questi elementi, anche perché
ha partecipato per anni in maggioranza, abbiamo votato insieme
tutta una serie di risoluzioni e tutta una serie di atti che si
fondavano su questi documenti.
Il collega Restano ovviamente conoscerà la corrispondenza di
RFI, conoscerà gli studi che ci sono, conoscerà tutta una serie di
elementi, ma a scanso di equivoci nell'interpellanza, perché
rimanga un segno e - fatemi dire, non è una minaccia - anche per
capire se un'Amministrazione vuole procedere in modo serio, oppure
vuole procedere facendo delle dichiarazioni che sono ovviamente di
parte.
Rispetto a questa interpellanza, da sempre l'Amministrazione
regionale ha agevolato l'utilizzo della ferrovia. Basti pensare che
coloro che hanno gli abbonamenti sulla ferrovia hanno uno sconto
prima del 30 percento, oggi del 20 percento rispetto agli altri
abbonamenti, per cui altro che corsia privilegiata! Se io ho un
abbonamento con il treno, pago il 20 percento in meno, perché la
differenza la paga la Regione, questo potete ben capire che crea un
percorso privilegiato, così come c'è un tema, credo, che getti nel
panico una serie di soggetti: quello dei treni bimodali, treni
bimodali che sono stati riconosciuti da tutti come scelta
intelligente. Noi abbiamo fatto un incontro, i tecnici hanno fatto
un incontro con RFI, preparatorio per la nostra legge, e
giustamente RFI ha detto con i treni bimodali superiamo già il
problema della rottura di carico. I rappresentanti del Comitato VdA
Riparte, nella persona di Riccarand volevano togliere quello che
diceva RFI dicendo: "questo non interessa", invece no interessa
perché i treni bimodali...tra l'altro, poi vedremo in commissione,
ma credo che i primi treni siano pronti, si potrebbe anche andare,
Presidente della commissione, a vederli per capire.
Rispetto a questi argomenti, noi chiediamo di capire se la legge
vuole essere rispettata e abbiamo già richiesto alla Presidente, mi
ha detto che avrebbe verificato con lei, Assessore, la
disponibilità per un confronto per l'iter di questa legge. L'iter
di questa legge è un programma complessivo di rivalutazione,
di potenziamento e di valorizzazione del sistema ferroviario,
ovviamente con dei capitoli che tra di loro sono distinti:
elettrificare, ammodernare, raddoppiare, velocizzare la linea
Aosta/Ivrea, e poi c'è riattivare e potenziare il servizio
ferroviario della direttrice Aosta/Pré-Saint-Didier. Tutti sono dei
tasselli all'interno di questo piano, quindi bisogna credo in modo
opportuno...
Ho visto anche che con enfasi ha avuto modo di dire al mondo:
"abbiamo costituito il comitato di monitoraggio e abbiamo fatto una
delibera". Siamo contenti di questa delibera, voglio solo dirle che
il comitato di monitoraggio si è già riunito, la prima seduta del
comitato di monitoraggio è già avvenuta, quindi se giustamente
volete dare dei crismi, volete dare ufficialità con una delibera,
nulla toglie. Rispetto a questo, le posso dare anche, in allora
quando ero Assessore, una
e-mail
che ho ricevuto da
Riccarand in cui diceva a tutti che si era riunito il primo
comitato di monitoraggio. Giustamente quindi ha fatto la delibera,
ma quando dice: "abbiamo adempiuto alla legge", intanto nella legge
non c'è scritto del comitato di monitoraggio. Il comitato di
monitoraggio è stata una proposta mia dai banchi della Giunta, dove
abbiamo detto credo che si possa coinvolgere tutti, ma non è mica
il comitato di monitoraggio che decide, quello che decide è il
Consiglio regionale con i passaggi in commissione.
Seconda domanda: "intende richiedere a RFI o ad altro soggetto
qualificato..." sempre sulla Aosta/Pré-Saint-Didier oltre la
sostituzione dei binari, che costa 15 milioni di euro, anche uno
studio sugli interventi e sull'adeguamento della tratta
Aosta/Pré-Saint-Didier, perché quella tratta ha dei vincoli dove
possono passare solo treni che non superano le 16 tonnellate per
asse. Vedo con entusiasmo che, sempre il comitato che ritiene la
ferrovia una riserva indiana, oppure un argomento elettorale molto
interessante, che si guarda con entusiasmo ai treni a idrogeno, ma
qualcuno ha chiesto quanto pesano i treni a idrogeno? Noi abbiamo
sicuramente una botta d'ottimismo, pensiamo di andare con i treni a
idrogeno, pensiamo di arrivare fino a
Skyway
. Tutte cose
condivisibili. Rispetto a questo, sarebbe bene fare una
riflessione, anche perché questi treni che noi oggi abbiamo, gli
ALN, nel 2021 verosimilmente sono dichiarati fuori uso, perché non
hanno e non rispettano i parametri, quindi andiamo su dei treni
nuovi che superano le 16 tonnellate e quindi sarebbe veramente
paradossale fare dei lavori per non trovarci, dunque i lavori
verosimilmente devono essere fatti insieme.
L'altra domanda: se ci impegniamo per 10 anni a fare 8 o 10
coppie di corse, quanto spendiamo, questo è fondamentale, anche
perché se andiamo a mettere una firma, dovete avere delle coperture
di bilancio e, per avere le coperture di bilancio, bisogna scrivere
un importo, noi parliamo anche di "contratto ponte". Quanto costano
8 o 10 corse? Questo è un argomento che non viene mai toccato e
nella mia interpellanza dico che oggi questo problema viene risolto
con 300 mila euro, quindi nessuno si rimangia la parola. Riapriamo
l'Aosta/Pré-Saint-Didier, ma chi l'ha detto che dobbiamo fare 8 o
10 corse quando sappiamo che porta 200 persone al giorno, di cui 2
corse, che sono quelle degli studenti, sono utilizzate?
In ultimo, quando ho partecipato con il Capo Gabinetto del
Consiglio dei ministri, ci ha detto, facendo riferimento al Codice
degli appalti: "attenzione a prendere delle decisioni che non siano
economicamente sostenibili, anche perché delle scelte di questo
genere potrebbero essere gravose dal punto di vista delle
responsabilità".
Presidente -
Per la risposta chiede la parola l'Assessore
Restano, ne ha facoltà.
Restano (PNV) -
Grazie collega per questa lezione.
Confrontarmi con lei per me è difficile: lei è un peso massimo, io
sono un peso piuma, ho delle difficoltà. Non posso però che
prendere atto della sua capacità espositiva e nello scrivere in
maniera molto competente e attenta questa interpellanza, che, a mio
modo di vedere, mescola volutamente e abilmente le attività
politiche, quindi la definizione di obiettivi e criteri, con le
classiche attività definite dalle norme di direzione
amministrativa, ma non si poteva fare diversamente. D'altronde
questo è un argomento importante, che si è ripetutamente toccato
nel corso degli anni con tante fughe in avanti, delle quali lei si
dice estremamente preoccupato. Prima di dare una risposta puntuale
alle sue domande, dico che effettivamente - la mettiamo sul piano
sportivo - ci sono state tante fughe in avanti come in una tappa
ciclistica: la fuga dei bimodali, lo ha ricordato lei poc'anzi; la
sospensione dell'Aosta/Pré-Saint-Didier. Nel 2015 in una
discussione in quest'aula un autorevole rappresentante del Governo
parlava di una linea ferroviaria: "si punta su una linea, si chiami
nuova o si chiami come si vuole, che sia in parallelo all'asse
autostradale, che abbia una velocità tale da rendere in qualche
modo raggiungibile in tempi certi il nodo di Chivasso o comunque la
linea su Torino, che permetta dei transiti internazionali". È vero,
è un terreno di battaglia, di riserva indiana, ognuno è autorizzato
a dire ciò che pensa, si è andati talmente in avanti che poi la
popolazione ci ha stoppati. Ci ha fatti tornare nel gruppo e tutti
dietro al capitano della squadra in religioso silenzio, in attesa
della legge referendaria. Mi stupisce però che a lato della
discussione referendaria nulla sia stato detto rispetto ai temi che
discutiamo oggi, eppure la legge è intervenuta, la discussione su
questo argomento è intervenuta dopo l'incontro con i rappresentanti
del Ministro Delrio, dopo tante discussioni, tanti allarmi lanciati
dalla popolazione e dai Consiglieri, colleghi che di volta in volta
si alternavano a discutere di questo. Arriva oggi questa
interpellanza, mi sembra quanto meno pretestuoso, ma, siccome non
mi nascondo, le rispondo alle domande.
Per quanto riguarda la domanda: "intende rispettare la legge n.
22/2016, che impone la presentazione del "programma strategico di
interventi" al Consiglio regionale, previo i dovuti passaggi già
richiesti in commissione, o vuole procedere stravolgendo la legge
proponendo delle inopportune e irrazionali fughe in avanti su
singoli argomenti?", è intenzione di questo Governo rispettare la
legge - l'ho detto apertamente anche nel corso di interviste - e di
attenersi al dettato della norma. Sono sette punti che possono
essere trattati - come ha detto lei - come capitoli singoli. A mio
modo di vedere - e questo me lo dovranno dire i componenti del
comitato -, possono essere trattati insieme per avere uno sguardo
globale sulla questione. A proposito del comitato, mi dispiace che
lei non abbia fatto la delibera, c'era lei, se non l'ha fatta, avrà
avuto i dovuti motivi. L'ha convocato informalmente, l'ha fatto,
onore al merito. Noi, come richiesto in commissione, abbiamo
ritenuto doveroso, perché è stato richiesto dalla commissione nella
riunione che lei ha citato, io c'ero in commissione quando è stata
sollecitata. Noi abbiamo ritenuto doveroso formalizzarlo, così
com'era negli intenti, però nulla cambia nella sostanza. La
riunione l'ha fatta, è stato molto in gamba. Comunque, le dicevo
che nel 2017 è stato costituito il comitato di monitoraggio per
l'attuazione della legge regionale n. 22/2016, del quale fanno
parte i Capigruppo del Consiglio regionale e saranno effettuati i
dovuti passaggi nell'ambito della definizione del programma
strategico degli interventi, peraltro un primo incontro informale è
già stato fatto il 21 febbraio 2017.
Altra domanda: "intende richiedere a RFI o ad altro soggetto
qualificato, come concordato nel verbale del 18 gennaio e
preliminarmente alla sostituzione dei binari, al fine di
ottimizzare i tempi e di impedire sprechi di risorse, uno studio
sugli interventi necessari all'adeguamento della tratta
Aosta/Pré-Saint-Didier anche valutando la possibilità di
riclassificazione della linea per consentire pesi assiali
superiori, di intervenire sul rango e sui raggi di curvatura". Come
lei penso sappia, sono in corso incontri con RFI e con
l'affidatario del servizio di supporto alla predisposizione del
programma strategico degli interventi per l'attuazione della legge
regionale n. 22/2016, per esaminare tutte le opzioni per potenziare
un'infrastruttura ferroviaria di competenza regionale, considerato
che la legge prevede espressamente di riattivare e potenziare la
linea e il servizio ferroviario sulla direttrice
Aosta/Pré-Saint-Didier. Le attività hanno individuato questa come
priorità, tanto più che nell'incontro del 18 gennaio RFI ha già
fornito tempistiche (cinque o sei mesi) e costi (15 milioni) per
giungere alla riattivazione del servizio. Contestualmente, come
indicato, si sta approfondendo la possibilità di procedere alla
riclassificazione della tratta, al fine di eliminare l'attuale
vincolo assiale di 16 tonnellate, intervento che pare necessario
per dare continuità di servizio nel tempo, tenuto conto del
materiale rotabile attualmente circolante e di quello disponibile
sul mercato. RFI nell'ultimo incontro ha dato indicazioni in merito
all'onere temporale e finanziario per l'effettuazione delle
indagini strutturali propedeutiche all'individuazione dei lavori
necessari alla riclassificazione della tratta e la Regione intende
dare corso a queste attività a condizione che vi sia un'equa
ripartizione delle spese tra Regione e gestore dell'infrastruttura
atteso che il costo stimato da Rete Ferroviaria Italiana per
l'effettuazione delle indagini conoscitive e l'analisi delle opere
d'arte è pari a 1,46 milioni di euro. Ulteriori interventi saranno
valutati nell'ambito degli approfondimenti del programma, anche
alla luce delle valutazioni che emergeranno in merito al
prolungamento della linea ferroviaria fino a Courmayeur.
Terza domanda: "ha effettuato una stima del costo che andrebbe a
sostenere la Regione annualmente per un servizio di 8 e di 10
coppie di corse giornaliere tenuto conto che ad oggi esiste un
contenzioso con Trenitalia sul prezzo chilometro/treno, che il
contratto ponte, sempre con Trenitalia, non è ancora definito e che
fra pochi mesi verrà pubblicata la gara d'appalto per l'affidamento
del servizio ferroviario della Valle d'Aosta?". Sulla base
dell'attuale contratto, che riconosce l'importo di 8,30 euro per
treno/chilometro, la stima si aggira lordi in 1,673 milioni di euro
per 8 coppie. Considerato peraltro che con Trenitalia è pendente il
contenzioso relativo al congruo valore da riconoscere per ogni
treno per chilometro effettuato, tale importo potrebbe aumentare.
Sulla base di quanto indicato, invece, sull'avviso per l'affido del
nuovo servizio di trasporto pubblico ferroviario pubblicato il 27
maggio 2016, l'onere di gestione per le corse per le 8 coppie è
pari a 2,116 milioni. Peraltro faccio notare che l'esatta
quantificazione sarà vincolata alle scelte che saranno effettuate
dall'aggiudicatario relativamente al programma d'esercizio, con
particolare riferimento al materiale rotabile, agli orari, nonché
all'offerta economica presentata.
Quarta domanda: "per evitare sprechi di denaro pubblico e
rilievi della Corte dei conti, intende avviare e condividere, come
suggerito dal Ministero, un'analisi di sostenibilità
economico-finanziaria finalizzata ad individuare le soluzioni
trasportistiche più adeguate e in particolare
sull'Aosta/Pré-Saint-Didier individuare quante coppie di corse sono
ragionevolmente necessarie per soddisfare correttamente la
necessità dei pendolari?". Il Ministero lo ha sottolineato nel
marzo 2016, fino ad oggi nulla è stato fatto, soprattutto in
relazione alla discussione della legge n. 22 più volte richiamata.
La legge prevede di attivare il potenziamento della linea e il
servizio ferroviario sulla direttrice Aosta/Pré-Saint-Didier e a
questo si tende a dare attuazione. Il numero di corse sarà definito
nell'ambito delle interlocuzioni previste dalla legge, nonché sulla
base di quanto emergerà dalle analisi tecnico-economiche alla base
del programma strategico degli interventi. Questi elementi saranno
sottoposti al gruppo di monitoraggio nell'ambito del quale ogni
componente potrà avanzare le proprie valutazioni e poi saranno
assunte le determinazioni del caso.
Presidente -
Ha chiesto la parola il collega
Marguerettaz, ne ha facoltà.
Marguerettaz (UV) -
Devo confessare, Assessore, che mi
aspettavo peggio, quindi sono parzialmente soddisfatto e
parzialmente insoddisfatto, ma è già un passo avanti, nel senso che
abbiamo dato degli elementi che ritengo siano degli elementi
ragionevoli, per cui partendo dal fondo, giustamente - e condivido
con lei - il numero di corse dovremo stabilirlo. Non può essere una
richiesta che arriva da RFI dire: "se io non faccio 8 coppie di
corse, non faccio i lavori", perché nella legge regionale noi
abbiamo detto che vogliamo riaprire l'Aosta/Pré-Saint-Didier. Non
abbiamo scritto nella legge regionale che dobbiamo fare 8, 10 o 20
coppie di corse, le corse si fanno sulla base delle esigenze di
mobilità. Da questo punto di vista, quindi io credo sia
assolutamente corretto, perché sarebbe veramente paradossale
mettere delle corse dei treni che vanno su e giù vuoti. Io non so
se parlo solo io con quelli che mi dicono: "quel treno era sempre
vuoto, ad eccezione di quando passavano gli studenti". Nel momento
in cui noi mettiamo tre, quattro coppie di corse e se riusciamo
andare a Courmayeur, se riusciamo ad andare a Chamonix, nessuno è
contro, ma facciamo un ragionamento che non sia blindato,
vincolato, dove purtroppo per 10 anni noi facciamo una cambiale -
lei lo dice - di 2 milioni all'anno, mentre oggi ne spendiamo 300
mila, quindi giustamente facciamo queste valutazioni.
Le cose ovviamente su cui non sono d'accordo...ma lei capisce,
non è che c'è una riunione informale, il comitato non è previsto -
torno a dire - da nessuna legge. È un ragionamento che abbiamo
fatto per condividere e per coinvolgere i vari soggetti. Quindi nel
momento in cui abbiamo fatto una riunione del comitato, erano
presenti due rappresentanti di VdA Riparte, tutti i Capigruppo, la
Morelli dice: "informale", ma che vuol dire "informale"? Ma non
scherziamo! La riunione è formale, c'è scritto, ma volete che vi
dia la e-mail di Riccarand, che dice: "si è riunito la prima volta
il comitato di monitoraggio"? Quindi comitato di monitoraggio, se
poi volete fare una delibera, volete farne due, volete fare una
messa, fate quello che volete, il comitato era definito.
Rispetto alla legge referendaria e alle indicazioni della
"Delrio", io vorrei semplicemente leggere con voi il passaggio
della legge referendaria nel comma 2 dell'articolo 1: "la
predisposizione del programma avviene verificando ulteriori dati
della programmazione europea, aggiornando e approfondendo gli studi
già disponibili e consultando previamente, oltre a Rete
Ferroviaria, anche il Ministero delle infrastrutture, la Regione
Piemonte, quindi non possiamo non partire dagli studi esistenti e
noi abbiamo uno studio esistente dove impietosamente dice che ci
sono una serie di criticità importanti: ecco perché l'ho
sollecitata nel non fare solo una spesa di 15 milioni per
sostituire i binari, senza guardare se ci sono altre spese, perché
sarebbe veramente un danno. Lei mi dice oggi - io questo dato non
lo sapevo - che lo studio per capire i lavori da fare per
migliorare la linea costa 1,46 milioni. Io vi dico che in bilancio
ci sono 500 mila euro, quindi se noi dovessimo spendere 500 mila
euro, l'altro milione lo deve mettere RFI, quindi ecco perché è
importantissimo da subito far partire questa progettazione e se è
vero, com'è vero, che RFI si è detta disponibile a fare i lavori,
io ho dei vecchi ricordi dove la sostituzione dei binari costa 15
milioni e venivano fatte delle stime per altrettanti milioni per
migliorare i raggi di curvatura e migliorare tutta una serie di
cose. Se RFI è disposta a spendere 30 milioni, sarà disposta a
mettere 1 milione per degli studi, 500 mila li mettiamo noi dal
nostro bilancio.
L'Aosta/Pré-Saint-Didier, una volta per tutte, non è stata
sospesa dalla Regione: l'Aosta/Pré-Saint-Didier è stata sospesa da
RFI perché non c'erano più le condizioni di sicurezza. Noi abbiamo
semplicemente chiesto dove si volevano spendere i 15 milioni a
disposizione, se sull'Aosta/Torino o sull'Aosta/Pré-Saint-Didier,
ovviamente abbiamo detto di spenderli sull'Aosta/Torino, quindi la
conseguenza è stata la sospensione dell'Aosta/Pré-Saint-Didier, non
è la Regione.
