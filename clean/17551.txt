Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 95 del 19 ottobre 1988 - Resoconto
OGGETTO N. 95/IX - PROPOSTA DI FUSIONE PER INCORPORAZIONE
DELLA SOCIETÀ SIB DI POLLEIN NELLA SOCIETÀ BIRRA DREHER S.p.A. -
(Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Bajocco ed iscritta al punto 5
dell'ordine del giorno.
INTERROGAZIONE
Dal Bollettino Ufficiale delle S.p.A. e S.r.l. della Regione (n.
362 del 10 settembre 1988) si apprende che la Società S.I.B. di
Pollein ha deliberato, nell'Assemblea straordinaria dei soci
tenutasi il 15 giugno 1988, di accogliere la proposta di fusione
per incorporazione nella Società Birra Dreher S.p.A., con sede in
Popoli (PE).
Poiché dal verbale dell'Assemblea non risulta alcun cenno
all'eventuale trasferimento della Sede legale della Birra Dreher
S.p.A. in Valle d'Aosta, i sottoscritti Consiglieri regionali del
gruppo comunista
INTERROGANO
l'Assessore all'Industria, Commercio, Artigianato e Trasporti
per sapere:
1) se la Giunta regionale ha dato il suo assenso, attraverso la
FINAOSTA, all’operazione predetta;
2) quali valutazioni vengono date sui possibili effetti della
fusione sul piano produttivo, commerciale ed occupazionale;
3) se la carenza del requisito relativo alla sede legale in
Valle d'Aosta, finora ascrivibile alla Società incorporante, crea
qualche problema nel subentro della stessa ai rapporti finanziari
in precedenza esistenti tra Regione e S.I.B.;
4) quali effetti si avrebbero sulle entrate della Regione
(ottenute dal riparto fiscale) qualora la Dreher non intendesse
trasferire la sede legale in Valle d'Aosta.
PRESIDENTE:
Ha chiesto la parola l'Assessore alle
Finanze, Voyat; ne ha facoltà.
VOYAT (U.V.):
Prima di procedere alla fusione con la
DREHER, la S.I.B. non ha chiesto alcuna autorizzazione, né alla
FINAOSTA, né all'Amministrazione regionale, anche perché queste
ultime non avrebbero avuto la benché minima possibilità di
approvare o di impedire la fusione, in quanto la Regione, tramite
la FINAOSTA, non detiene alcuna partecipazione azionaria nella
proprietà della S.I.B..
A fusione avvenuta, la FINAOSTA ha immediatamente chiesto alla
S.I.B. di restituire, secondo quanto prescritto dalle leggi
regionali, i prestiti ottenuti dall'Amministrazione regionale. La
S.I.B. ha subito offerto una garanzia fideiussoria per confermare
la restituzione del prestito. Spiegherò in seguito che cosa
proporremo in merito al Consiglio regionale.
Per quanto concerne il secondo punto dell'interrogazione ("quali
valutazioni vengono date sui possibili effetti della fusione sul
piano produttivo, commerciale ed occupazionale") la DREHER ci ha
chiesto di poter produrre 1.000.000 di ettolitri di birra entro il
1992/93, elevabili addirittura a 1.400.000 se riuscirà ad ampliare
la zona di produzione, cosa che consentirebbe all'Amministrazione
regionale di introitare intorno ai 43 miliardi, cioè più del doppio
quindi dei 18 miliardi circa previsti per il 1988.
Nel merito del terzo punto dell'interrogazione, la carenza della
sede fiscale in Valle d'Aosta comporta ovviamente una diminuzione
di introiti per l'Amministrazione regionale, perché l'I.V.A.,
l'I.R.P.E.G. e l'I.R.P.E.F. devono essere pagate dove è situata la
sede sociale. Nel 1987 la Regione ha incassato circa 900 milioni
tra I.R.P.E.G. e I.R.P.E.F., mentre la S.I.B. ha ottenuto un
rimborso di I.V.A. per circa 360 milioni; sulla base dei conteggi
relativi al 1987, con il cambio di sede sociale la Regione avrebbe
un introito di 590 milioni in meno.
Questa situazione sarebbe valida sino all'applicazione dell'art.
6 della legge n. 690, nel quale si prevede che l'I.V.A.,
l'I.R.P.E.G. e l'I.R.P.E.F. attualmente pagate dalla S.I.B. o dalla
DREHER fuori Valle siano nuovamente incamerate dall'Amministrazione
regionale. La Giunta ha già approvato in proposito un disegno di
legge che, vista la tendenza delle medie e grandi industrie che
operano in Valle d'Aosta ed in alta Italia a formare grandi
cooperative di distribuzione e di produzione, offre alle ditte con
più di 50 dipendenti ed in particolari situazioni di cooperazione,
tanto a livello nazionale che internazionale, la possibilità di
derogare al condizionamento della sede fiscale in Valle d'Aosta. Si
tratta di una proposta che verrà comunque discussa in Consiglio
regionale.
Nel 1987 l'imposta di fabbricazione della S.I.B. è ammontata a
10 miliardi e, sulla base delle previsioni della stessa azienda,
che però ci saranno sottoposte in seguito dalla DREHER, nel 1988
essa dovrebbe ammontare a 18 miliardi, nel 1989 a 20, nel 1990 a
22, nel 1991 resterebbe ferma a 22 miliardi e nel 1992 salirebbe a
23 miliardi.
Ovviamente l'aumento della produzione comporterebbe anche un
conseguente aumento della mano d'opera occupata, che però al
momento non saprei quantificare, ma che sicuramente sarà oggetto di
un successivo approfondimento qualora si rendesse necessario
procedere alla stipula di una nuova convenzione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Sono rimasto solo parzialmente
soddisfatto da quanto è stato detto dall'Assessore alle Finanze,
perché, stando almeno a quello che è stato riferito alla Regione, i
programmi prevederebbero una certa espansione della produzione e
quindi del numero degli occupati. Questo aspetto è da valutare
positivamente, sempreché ovviamente i fatti terranno fede agli
impegni che sono stati assunti.
Non capisco invece l'affermazione che la Regione non poteva dire
la sua, visto che all'assemblea che ha deciso la fusione per
incorporazione della S.I.B. nella DREHER era presente anche il
rappresentante degli obbligazionisti della Regione. Ora, siccome la
Regione ha sottoscritto obbligazioni per almeno 5 miliardi e
siccome ho con me delle delibere, che non so se siano state
successivamente modificate, nelle quali è prevista la presenza
della Regione nel Consiglio di amministrazione, io credo che
comunque, anche se in un secondo tempo l'operazione della
partecipazione azionaria è stata messa da parte su richiesta della
S.I.B., con questo tipo di rapporti la Regione avrebbe potuto far
conoscere le sue intenzioni attraverso i propri rappresentanti.
Mi pare che sia da valutare attentamente anche un altro elemento
relativo alle entrate fiscali. E' vero che con una certa procedura,
che ancora non si è riusciti a perfezionare, potremmo rientrare in
possesso delle imposte versate fuori dalla Valle d'Aosta, credo
però che dovrebbe essere fatto un ulteriore sforzo di convincimento
nei confronti della DREHER, perché questo semplificherebbe il
tutto. Il fatto che la sede legale della società sia fuori dalla
Valle o che si debba presentare un progetto di legge per
regolarizzare queste cose sono sicuramente procedure più complesse
rispetto al semplice trasferimento della sede legale in Valle
d'Aosta..
(...INTERRUZIONE del Presidente ROLLANDIN...)
... e allora questo diventa un problema di una certa importanza,
perché riusciamo...
(...INTERRUZIONE del Presidente ROLLANDIN...)
... Sì, sì, capisco che siano società multinazionali, però noi
abbiamo il dovere, finché è possibile, di tutelare l'occupazione e
gli introiti della nostra Regione.
