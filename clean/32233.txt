Classificazione
EDILIZIA
Edilizia residenziale



Oggetto del Consiglio n. 1027 del 10 febbraio 2010 - Resoconto
OGGETTO N. 1027/XIII - Interpellanza: "Riduzione dei tempi e
delle procedure per la liquidazione dei mutui e contributi previsti
dalle norme anticrisi".
Interpellanza
Premesso che il Consiglio regionale ha prorogato ed
implementato le norme anticrisi;
Visto che nell'ambito di tale normativa sono considerate le
sospensioni dei pagamenti relativi ai vari interventi finanziari
previsti dalle leggi regionali destinati ai cittadini ed alle
attività produttive, gestiti insieme alla Finaosta;
Considerato che, al di là della sospensione temporanea del
pagamento dei vari mutui già contratti con l'Amministrazione
regionale, una maggiore e più rapida circolazione delle risorse
all'interno del sistema produttivo possa altrettanto definirsi
strutturalmente importante e strategica per la ripresa
economica;
Visto che l'Assessore Lavoyer ha evidenziato in varie
occasioni la virtuosità delle strutture competenti nel liquidare
velocemente i propri fornitori per le commesse, i lavori e gli
altri interventi ordinati o appaltati direttamente
dall'Amministrazione regionale;
Constatato che esistono una molteplicità di interventi
previsti dall'Amministrazione regionale in materia di mutui e
contributi finanziari in conto capitale a favore dei cittadini ed
alle imprese;
Ritenuto che gli interventi sopracitati sono preziosi per la
ripresa economica se liquidati in tempi rapidi e
ragionevoli;
Constatato che i tempi di istruttoria e di conseguente
erogazione finale dei mutui e dei contributi relativi agli
interventi sopracitati sono molto lunghi rispetto alle attese dei
cittadini (ad es. contributi per tetti in lose) ed ai tempi e alle
procedure normalmente adottate dal mercato privato in casi analoghi
(ad es. nel caso dei mutui per la prima casa);
il sottoscritto Consigliere regionale
Interpella
l'Assessore competente per sapere se ritiene opportuno varare
atti e provvedimenti finalizzati a ridurre drasticamente i tempi e
le procedure necessarie alle liquidazioni effettive dei diversi
mutui e contributi.
F.to: Zucchi
Président
- La parole au Conseiller Zucchi.
Zucchi (PdL)
- Grazie.
Alla fine del 2009... quest'anno abbiamo prorogato, tutti
insieme, all'unanimità, le norme anticrisi, aggiornando la legge
che era stata votata l'anno scorso, implementandola con ulteriori
altre misure. Al di là di quelle che sono le misure, dal momento
che l'abbiamo votata all'unanimità, evidentemente tutti quanti
abbiamo condiviso per aiutare i nostri concittadini, le nostre
imprese a risolvere una situazione molto delicata, la situazione
economica molto grave in atto; ritengo che sia anche opportuno
sollevare una questione che, per certi versi, è legata alla materia
anticrisi e che riguarda la materia dei vari contributi e mutui
previsti da innumerevoli norme all'interno dell'Amministrazione
regionale.
Ritengo infatti che, al di là di quelle che sono le più
importanti norme - ne cito alcune: ad esempio quelle di sospensione
dei mutui, sia per la prima casa per i cittadini, ma anche per
quanto riguarda le imprese, il taglio dell'IRAP e tutte quelle
norme che tutti noi ben conosciamo -, sia altrettanto importante
per i nostri concittadini e le nostre imprese avere una maggiore
velocità nell'erogazione dei contributi previsti dalle diverse
leggi.
Ero presente alla conferenza stampa della Giunta alla fine
dell'anno, al termine della quale il Presidente Rollandin ha
parlato della ricerca del connettoma perduto, parlando del genoma
si è inoltrato nella questione del connettoma, che - confesso -
inizialmente pensavo fosse una battuta; ma poi, a seguito di un
colloquio avvenuto con lui e documentandomi in modo approfondito,
ho potuto constatare che si tratta di una questione non faceta,
bensì seria.
Riallacciandomi quindi alle ricerche per migliorare i rapporti
all'interno dell'amministrazione pubblica fra i vari coordinatori,
dirigenti, funzionari e parte politica, riterrei, oggi, di fare il
punto della situazione per capire se il desiderio espresso in
quella sede dal Presidente Rollandin a nome di tutto il Governo,
che riguarda diversi punti della nostra amministrazione, penso ad
alcuni assessorati in modo particolare... se nel frattempo si è
giunti ad una conclusione, ad un miglioramento, perché è indubbio
che certi passaggi che sono legati all'erogazione effettiva di
determinati contributi rispetto al momento della richiesta da parte
degli utenti sono francamente inammissibili.
Ne cito alcuni, che sono anche tutto sommato semplici, ma anche
altrettanto noti. Di fronte ad una situazione di mercato che, per
certi versi, mi rendo conto possa essere inapplicabile all'interno
dell'Amministrazione, ma che deve rappresentare anche un esempio...
dicevo, di fronte ad un'istruttoria di tempi nell'erogazione di
mutui normali, fatti dagli istituti di credito normali, che per
stare sul mercato risolvono le questioni dal momento della domanda
al momento dell'erogazione veramente in pochi giorni, che si
possono anche riassumere in 20 o 30 giorni, cioè dal momento della
richiesta al momento dell'erogazione a 30-45 giorni, pensare di
arrivare, come in questo momento... purtroppo siamo ancora ad un
anno o più per arrivare dal momento della domanda all'erogazione
davanti al notaio del mutuo prima casa... mi sembra un tempo
inaccettabile con i tempi e con l'esercito di dipendenti, di
coordinatori, di dirigenti, di funzionari di cui disponiamo nella
nostra Amministrazione! Che dire, diversamente, anche del
contributo per i tetti in lose? Artigiani, persone, cittadini
dicono che dal momento della presentazione della domanda al momento
dell'erogazione passa più di un anno, veramente un anno non è
sufficiente dal momento della presentazione della domanda al
momento dell'erogazione. Ritengo che anche questi flussi di denaro,
se vengono posti in ricircolo nell'economia, rappresentano un
giusto e doveroso aiuto per sostenere la crisi, perché, trattandosi
di contributi di una certa importanza in conto capitale, questi
soldi sono importanti nella misura in cui arrivano nelle tasche dei
cittadini e delle imprese in tempi che sono umani.
Facendomi forte della dichiarazione del Presidente Rollandin,
alla fine dell'anno passato, riferendomi alla conferenza stampa di
fine anno, vorrei capire se nel frattempo, di fronte a quelle che
sono le dichiarate intenzioni, è stata posta in essere un'attività
per migliorare in una maniera drastica, non solo a parole, ma nei
fatti, l'attività dei vari assessorati - penso in particolare
all'Assessorato dei lavori pubblici, come anche a quello delle
attività produttive, del turismo, dell'agricoltura - per ridurre
drasticamente in maniera scientifica i tempi che, per carità, sono
necessari per fare i dovuti approfondimenti e verifiche affinché le
richieste dei nostri cittadini siano compatibili con le norme di
legge, ma per arrivare però in tempi che siano più umani e per
arrivare anche al risultato sperato dell'aiuto che si innesta, a
mio modo di vedere, anche in un concetto di aiuto anticrisi,
seppure indiretto, per vedere l'Amministrazione cosa ha posto in
essere e se ritiene naturalmente che questa - come immagino che sia
- sia la strada da seguire.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
L'argomento sollevato dal collega Zucchi difficilmente può
essere esaurito con una risposta ad un'interpellanza, perché è una
questione che riguarda tutto il funzionamento della pubblica
amministrazione. Prendo spunto da questa iniziativa per fare alcune
considerazioni e dare alcune risposte. Le considerazioni saranno
più di carattere generale e le risposte più puntuali.
Il titolo dell'interpellanza non esplicita il contenuto
dell'iniziativa, perché dice:
"Riduzione dei tempi e delle
procedure per la liquidazione dei mutui e contributi previsti dalle
norme anticrisi"
, mi pare che qua, condivisa da tutti, ci sia
stata una massima efficienza e tempestività nel dare risposte, e
con la nuova legge abbiamo ancora migliorato. Il succo del discorso
- mi pare di capire - è un altro, e cioè: bene i provvedimenti
anticrisi, vanno bene ma in questa situazione di difficoltà è
necessaria una maggiore tempestività nel dare la risposta finale a
delle istanze dei cittadini che hanno, peraltro, una risposta
positiva.
Qua diciamo che i ritardi possono essere causati dalla mancanza
di risorse a sostegno di certi provvedimenti, quindi con ritardi
nella fase di liquidazione. Mi pare che non si sia presentato
questo tipo di problema; in questi primi anni di legislatura non vi
sono leggi di finanziamento ad artigiani, imprese, mutui prima
casa, contributi sui tetti in lose, che non hanno le risorse a
disposizione per sostenere i provvedimenti quindi se ritardi ci
sono, non sono legati a criticità di tipo finanziario. Certamente
le procedure sono un problema e nelle procedure abbiamo due fasi:
la prima, quella dell'istruttoria e, la seconda, quella della
liquidazione.
Mi focalizzerei in prima battuta sull'istruttoria, perché la
fase della liquidazione, come vedremo, è stata accelerata il più
possibile. Non possiamo che riconoscere l'esistenza di questi
problemi; l'intervento del Presidente della Giunta, in sede di
conferenza stampa, non è stato solo un intervento che dava una
visione oggettiva delle problematiche, ma conteneva la volontà
precisa di intervenire proprio in questa direzione. D'altro canto
viviamo in una società in cui la Valle d'Aosta rispetto ad altre
realtà a livello nazionale è senz'altro più efficiente da questo
punto di vista. La Valle d'Aosta, tuttavia, ha questi difetti,
diciamo così, ben fotografati da un articolo del filosofo Alberoni:
"L'Italia dei piccoli poteri crea ostacoli, quindi esisto"
e
noi condividiamo
in toto
questa causa: la lotta fra
funzionari, dove ognuno vuole dimostrare di avere un potere, per
far vedere chi comanda; intanto nel frattempo rimane tutto fermo. E
questo è uno degli impegni principali di questo Governo, prova ne è
che sono state coinvolte tutte le strutture per individuare ed
esaminare le criticità delle procedure, soprattutto legate alla
tempistica. Vedo che i primi risultati già ci sono, anche se il
problema ancora esiste, e qui passo ad alcune risposte, sulle
considerazioni di carattere generale; è un problema che abbiamo ben
presente e che ci sta a cuore.
In particolare, l'interpellanza citava due esempi relativi
all'Assessorato dei lavori pubblici, dove possiamo dire che
rispetto al passato sono stati fatti dei miglioramenti anche molto
importanti, per esempio sul contributo sui tetti in lose...
Rispetto alla situazione dei ritardi, prima di questa legislatura,
ci volevano mediamente 20 mesi per essere liquidati dal momento di
presentazione della domanda; ormai abbiamo già dimezzato questa
tempistica e per fasi di
step
arriveremo ad avere 3-4 mesi,
che sono periodi normali. Parlando di mutui prima casa, è ovvio che
non possiamo confrontare l'intervento pubblico nell'abbattimento
del costo del denaro rispetto al rapporto che il singolo privato
può avere con l'istituto di credito, anche se qui ci sono delle
tempistiche oggettive che sono quelle che ha detto il collega
Zucchi: molte volte anche i poveri cittadini... prima devono
attendere le banche, poi l'istruttoria a Roma, a Milano, a Torino,
a Novara... infine il notaio i prima ... è ovvio che di mesi ne
passano!
È chiaro che la logica dei mutui prima casa della Regione è
diversa, nel senso che non può essere avviata l'istruttoria con la
presentazione di una singola domanda; abbiamo accorciato
notevolmente i tempi, non esiste più l'attesa di 6 mesi per fare le
graduatorie, ma, dal momento in cui viene presentata la domanda - e
qua bisogna dare atto del lavoro puntuale e preciso che è stato
fatto dal servizio dei lavori pubblici - al momento in cui noi la
trasmettiamo con parere positivo a Finaosta, che in questo caso
agisce da banca, le tempistiche sono molto vicine a quello che
avviene nel privato. Diciamo che in questi due settori c'è ancora
da migliorare, ma siamo passati, anche nei mutui primi casa, da 12
mesi a meno di 6 mesi e cercheremo ancora di migliorare.
In sostanza cosa vogliamo esplicitare? Che è nostra volontà
ferma e precisa di ridurre ai minimi termini la fase
dell'istruttoria, che avrà comunque una risposta positiva, visto
che, allo stato delle cose, queste leggi non hanno problemi di
finanziamento.
Volevo anche in proposito - poi lo potrò consegnare al collega
Zucchi - dire che un altro risultato importante di
quest'Amministrazione è sulla tempistica della seconda fase; dal
momento in cui viene definita l'istruttoria passiamo mediatamente
da 30 giorni del passato per arrivare alla liquidazione
(all'esattoria, abbiamo la media di tutte le liquidazioni dal 1°
gennaio 2009 al 31 dicembre 2009) al di sotto di 6 giorni, dal
momento in cui in sede di istruttoria viene dato parere positivo
all'Assessorato alla liquidazione: prova ne è che le banche, che
facevano molti "anticipo fatture", sono in difficoltà, perché la
liquidazione è immediata. Certo, è un percorso complesso e lungo,
la modernizzazione di tutta la macchina amministrativa non può
avvenire con la bacchetta magica, ogni Giunta lavora anche con
materiale umano, però questo è un impegno preciso di questo
Governo.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Visto che il collega Zucchi ha
richiamato soprattutto due misure, omettendo che quelle che seguono
i lavori pubblici sono anche altre, come il discorso degli affitti
e la legge n. 33 sui mutui, vorrei solo approfittare per
ringraziare le strutture del mio assessorato, perché sui mutui
prima casa dall'insediamento della Giunta attuale siamo passati da
24-25 mesi a meno di 12 mesi e l'obiettivo che è stato dato ai
dirigenti è di andare sotto i 10 mesi nel 2010; così per i
contributi ai tetti in lose: dai 20 mesi ai 10 mesi. Sul sostegno
alle locazioni ieri eravamo a 20 mesi, oggi riusciremo a liquidare
il 2009 entro luglio 2010, quindi a 6 mesi. Ci manca la legge n. 33
che riguarda i mutui sui centri storici che stiamo modificando, per
diminuire notevolmente anche i tempi di liquidazione di questi.
In un anno e mezzo credo di poter affermare che abbiamo ridotto
di più del 60 percento i tempi di attesa per il cittadino.
Président
- La parole au Conseiller Zucchi.
Zucchi (PdL)
- Prendo atto delle dichiarazioni degli
Assessori, naturalmente credo che sia abbastanza chiaro il mio
intento, anche quello di informare, alla luce dell'ultima
precisazione dell'Assessore Viérin, i cittadini che forse non sono
a conoscenza di questi miglioramenti, perché è evidente che se
questa iniziativa è stata fatta, scaturisce da una situazione
pregressa che è in corso di miglioramento, ma che forse non è
ancora nota ai cittadini e alle imprese.
Sono lieto di aver appreso, oggi, da parte degli esponenti del
Governo che si stanno facendo tutti gli sforzi per accorciare i
tempi, che francamente erano insopportabili, e che i tempi si
stanno riducendo gradualmente nell'ordine del 50 percento.
L'Assessore Lavoyer - non l'ho detto nella premessa, ma era
inserito nella premessa dell'iniziativa - sa bene che la mia
attenzione non era rivolta ai tempi di liquidazione, ma ai tempi di
istruttoria.
Prendo atto con soddisfazione che c'è questa attività - anche
molto energica - da parte della Giunta nell'accorciare in modo
drastico i tempi di questa istruttoria. Assessore Viérin, non se ne
abbia, ho detto quelli che sono i più noti, ma avevo fatto
riferimento anche al settore dell'agricoltura, delle attività
produttive, del turismo, era un discorso generalizzato, quindi era
una questione che coinvolgeva più settori della pubblica
amministrazione. A questo punto non ci resta altro che monitorare
se alle annunciate dichiarazioni degli Assessori seguono i fatti
concreti, che soprattutto sono recepiti dai nostri cittadini, i
quali, forse, non hanno ancora avuto la percezione che è avvenuto
questo miglioramento.
