Classificazione
ASSISTENZA SANITARIA E OSPEDALIERA
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 1685 del 29 novembre 2000 - Resoconto
OGGETTO N. 1685/XI Iniziative sanitarie a tutela della salute
dei consumatori a seguito della diffusione in Europa del morbo
della "mucca pazza". (Interpellanza)
Interpellanza Premesso:
- che, secondo le informazioni divulgate dalla stampa locale,
dai controlli eseguiti dal Servizio regionale di igiene sugli
alimenti di origine animale non sarebbero emersi casi di bovini
affetti da BSE (encefalopatia spongiforme bovina);
- che il morbo della ?mucca pazzà sta dilagando in diversi paesi
europei e in particolare nella vicina Francia, dalla quale arrivano
notizie sempre più allarmanti;
- che secondo un censimento effettuato
dall’Istituto Superiore di Sanità, pubblicato sui
principali quotidiani nazionali, nel periodo compreso tra il 1993 e
il 1999 sarebbero decedute in Italia 364 persone a causa della
malattia di Creutzfeldt-Jacob, di cui due casi in Valle
d’Aosta;
- che, pur essendo la malattia di Creutzfeldt-Jacob non sempre
correlabile al morbo della ?mucca pazza’, tali
decessi sono avvolti in un comprensibile alone di sospetti;
i sottoscritti Consiglieri regionali
Interpellano
l’Assessore regionale competente per sapere:
1) se era a conoscenza del fatto che i due decessi registrati in
Valle d’Aosta, secondo il censimento citato in
premessa, fossero imputabili alla malattia di Creutzfeldt-Jacob e
se essi potrebbero essere correlati al morbo della BSE;
2) se sono stati riscontrati nella nostra regione casi di bovini
malati, sia in passato sia di recente;
3) da quali allevamenti provengono le carni bovine consumate in
Valle d’Aosta;
4) quali iniziative sanitarie intende adottare a tutela della
salute dei consumatori.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI)
La situazione di emergenza e di allarme che
sta caratterizzando tutta l'Europa in queste ultime settimane a
seguito della diffusione del morbo della mucca pazza non può
esentare la Valle d'Aosta dall'approfondire questo problema.
Con questa interpellanza, visto che non esistono certezze e in
assenza di certezze però vale il principio della precauzione,
vogliamo conoscere quali sono le precauzioni, le attenzioni e
soprattutto le conoscenze di cui dispone l'Assessorato per far
fronte a questa problematica.
Valutazioni politiche sono un po' difficili da fare anche perché
in questo momento più che altro ci vuole chiarezza sulle
valutazioni scientifiche e gli esperti in materia naturalmente non
hanno, come abbiamo appreso soprattutto dai giornali, opinioni
sempre concordanti.
Tuttavia questa interpellanza prende spunto, oltre che dal
fenomeno che si sta manifestando in questi giorni con particolare
virulenza in particolare nella vicina Francia, anche da un'indagine
dell'Istituto superiore di sanità come qui viene citato in premessa
nell'interpellanza, indagine secondo la quale in 7 anni, tra il
1993 e il 1999, ci sono stati ben 364 morti in Italia per la
malattia di Creutzfeldt-Jacob e di questi 364 decessi 2 sono stati
registrati in Valle d'Aosta.
Il dato curioso, che non abbiamo riportato sull'interpellanza, è
che la mortalità valdostana a livello percentuale, che sale al 2,38
percento secondo questi dati, è la più alta a livello regionale
italiano.
Abbiamo visto che il Governo italiano in questi giorni ha
cercato di porre rimedio a questa situazione, perlomeno ha cercato
di tutelare i consumatori, in particolare per quanto riguarda il
consumo di carni bovine seppure con delle divergenze e quindi senza
attenersi ad una linea di condotta unitaria, perché se da una parte
qualche giorno fa il Ministro Veronesi chiedeva di importare
soltanto le bistecche senza osso anche dalla vicina Francia, il
Ministro Pecoraro Scanio invocava il blocco totale, quindi la mucca
pazza, come ha titolato un giornale, ha iniziato a far impazzire il
Governo che non ha avuto un'azione unitaria nei confronti di questo
problema.
A livello regionale cosa si sta facendo e qual è la situazione?
Ecco quindi i 4 quesiti che qui abbiamo formulato, il primo dei
quali ovviamente riguarda i 2 decessi di cui dicevo prima.
Sappiamo che c'è anche un osservatorio epidemiologico che
dovrebbe funzionare, di conseguenza anche segnalare quelle che sono
le patologie che causano la morte di determinate persone; vogliamo
sapere se l'Assessorato e le strutture sanitarie erano a conoscenza
di questi decessi, pur sapendo che non sempre la malattia di
Creutzfeldt-Jacob è strettamente correlabile al morbo della mucca
pazza.
Poi vogliamo sapere, a livello precauzionale o preventivo, quali
sono le iniziative sanitarie che la Valle d'Aosta sta adottando per
tutelare i consumatori, da quali allevamenti provengono le carni
bovine che sono consumate, anche se è facile fare un censimento
della provenienza delle carni consumate. Altrettanto importante è
sapere se in Valle d'Aosta sono stati riscontrati casi di bovini
malati, sia in passato che di recente, fermo restando che, sempre
secondo le informazioni che abbiamo potuto ottenere dai mass media,
non si può dire che ci sia alcun paese d'Europa che possa essere
dichiarato esente dalla BSE.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
L'Assessorato era a conoscenza dei due
decessi poiché la Regione Valle d'Aosta partecipa ai lavori
dell'Istituto superiore di sanità che monitora questi fenomeni.
A tal proposito do lettura di una lettera che il Dott.
Bottacchi, Primario dell'Unità budgetaria di Neurologia,
responsabile di questa rilevazione epidemiologica, su mia richiesta
mi ha inviato:
"Da oltre dieci anni faccio parte a livello
nazionale del gruppo italiano di lavoro sulle malattie da prioni in
qualità di referente per la Valle d'Aosta e in tale periodo ho
tenuto il registro regionale di questa particolare forma di
malattia neurologica inviando regolarmente al Ministero della
sanità le schede di questi pazienti.
In Valle d'Aosta, da quando esiste il reparto di Neurologia,
1981, si sono verificate?" come diceva il Consigliere Tibaldi
"?
due casi di malattie da prioni: uno sul finire degli anni '80,
forma sporadica, in era precedente alla BSE inglese; uno a metà
degli anni '90 per il quale convocai gli esperti del Ministero
della sanità che effettuarono prelievi biologici e dopo lunghi
accertamenti conclusero per una forma a trasmissione genetica che
quindi nulla ha a che vedere con le forme trasmesse dalla
mucca.
Per essere però più esaustivo devo ricordare che abbiamo avuto
anche un caso rarissimo, un caso ogni 100 milioni di abitanti, di
malattia di Jerstmann-Straussler-Schenker, forma a trasmissione
strettamente genetica con trasmissione autosomica dominante che
nulla ha a che vedere con la BSE.
Per quanto riguarda il dato epidemiologico in Valle d'Aosta, con
i due casi siamo perfettamente in linea con i numeri attesi in
tutto il mondo - ricordo che la malattia da prione esisteva prima
della mucca pazza - in quanto la malattia si manifesta in una
persona ogni 10 anni per una popolazione come la nostra di 110.000
abitanti e da noi dall'80 ad oggi ne abbiamo avuti 2 in 20
anni".
Il Dott. Bottacchi allega anche una lettera che gli era stata
inviata dall'Istituto superiore di sanità in data 14 febbraio 1997
che dice testualmente:
"Egregio Dott. Bottacchi, l'Unione Europea ha ritenuto
opportuno continuare la sorveglianza della malattia
Creutzfeldt-Jacob e sindromi correlate in Europa almeno fino alla
fine del 1999. Il compito della raccolta dati è stato nuovamente
affidato al nostro centro. La collaborazione sua e di tutti i
neurologi italiani è stata molto preziosa negli anni scorsi e sono
certo che continuerà anche nel prossimo futuro. La preghiamo a
questo proposito di segnalarci tempestivamente i seguenti casi
clinici inviandoci via fax la scheda allegata pazienti con sospetto
clinico, con demenza progressiva, pazienti anche adolescenti con
sintomatologia neurologica caratterizzata da deterioramento
intellettivo, atassia, segni celebrali?"
eccetera.
Questo per dire che il fenomeno è sotto l'aspetto epidemiologico
evidenziato e monitorato.
Per quanto riguarda la seconda domanda,
"se sono stati
riscontrati nella nostra Regione casi di bovini malati?"
, la
risposta è che non è stato riscontrato in Valle d'Aosta alcun caso
di bovino malato.
Sinora in Italia è stato descritto un unico episodio di BSE in
Sicilia nel 1994 in 2 bovini importati peraltro dal Regno Unito,
dopo tale episodio non sono stati registrati altri casi di BSE né
umana né animale come del resto sottolineato dallo stesso Ministro
della sanità Veronesi che ha dichiarato ultimamente che l'Italia è
il Paese d'Europa più immune della forma umana. Vi sono state
soltanto segnalazioni della forma sporadica del morbo umano senza
connessioni con il consumo di carne bovina.
Per quanto riguarda la terza domanda, da quali allevamenti
provengono le carni bovine consumate in Valle d'Aosta, nella
maggior parte dei casi provengono da capi allevati in Regione e in
Piemonte oppure più raramente da stabilimenti di macellazione
autorizzati agli scambi intracomunitari situati sia in Italia che
in altri Paesi CEE.
Rispetto al quarto punto, quali siano le iniziative che si
intendono adottare, direi che le iniziative che già sono state
adottate sono le seguenti:
"Nel corso dell'anno sono stati
effettuati controlli su 1.590 allevamenti, cioè nella totalità
degli allevamenti della Regione. È stato verificato che il tipo di
mangime somministrato agli animali non contenesse farine di carne o
altre sostanze vietate, è stata verificata la presenza o assenza ed
è stata riscontrata la totale assenza di patologie neurologiche che
potrebbero rappresentare un dubbio eventuale di BSE ed è stata
verificata inoltre anche la causa di morte nell'ultimo anno, cioè
se ci sono stati degli animali che sono morti nell'azienda
nell'ultimo anno. Siamo andati a verificare quali sono state le
cause"
, riferisce il Dr. Rovarey.
Le iniziative sanitarie che sono state adottate a livello
regionale in aggiunta a quelle stabilite a livello nazionale per
fronteggiare il fenomeno sono state le seguenti: intensificazione
dei controlli sulla composizione qualitativa dei mangimi destinati
ai bovini e alla vigilanza negli allevamenti; incremento nel numero
di campionamenti e conseguentemente degli esami istologici degli
encefali in fase di macellazione, a questo proposito in Valle
d'Aosta rispetto ai 7 casi di campionamenti previsti dal D.M. 7
gennaio 2000 sono stati 44 i controlli da agosto ad oggi, mi
riferisco alla data del 14 novembre, come dice il Servizio di
igiene degli alimenti di origine animale, tutti con esito negativo
per il morbo della mucca pazza. I controlli sono stati coordinati
dal responsabile del servizio coadiuvato da 10 veterinari.
Dice il Dr. Rovarey che
"dopo un'attenta analisi fatta con
tempestività a livello europeo per le BSE e applicando il principio
di prudenza"
- come giustamente sottolineava il Consigliere
Tibaldi -
"a livello nazionale è stata ordinata dal Ministero
della sanità una serie di controlli proporzionali al numero di capi
presenti in ogni regione"
. Come dicevo noi avremmo dovuto farne
7, mentre ne abbiamo fatti 44.
La terza iniziativa che è stata fatta riguarda il rafforzamento
dell'attività di sorveglianza sui mangimi, animali e carni, in
entrata dagli altri Paesi, inoltre è stato costituito un gruppo di
lavoro ultimamente di cui fanno parte l'USL attraverso il
Dipartimento di prevenzione, i NAS, l'Istituto zooprofilattico
sperimentale della Valle d'Aosta e l'UVAC (Ufficio veterinario
adempimenti comunitari) per monitorare la situazione giorno dopo
giorno, in pratica sono state interessate tutte le istituzioni che
ruotano attorno a questo problema. Inoltre, ai sensi della legge
regionale n. 17/1993 e dei regolamenti CEE n. 820/1997 e n.
1.760/2000, tutte le aziende di allevamento di bovini sono iscritte
all'anagrafe per un totale di 1.584 allevamenti e per un totale di
40.816 animali.
Si precisa inoltre che tutti i capi, compresi i vitelli, sono
identificati e muniti di passaporto. Questo è un vanto per la Valle
d'Aosta perché, come è stato fatto presente in quest'aula
dall'Assessore all'agricoltura, l'anagrafe dei bovini in Valle
d'Aosta ha anticipato di gran lunga indicazioni e disposizioni di
questo genere sia a livello nazionale, sia a livello europeo e
probabilmente siamo l'unica Regione con una situazione di totale
controllo degli allevamenti bovini.
Non sfugge a nessuno l'importanza di avere il certificato
anagrafico e la carta di identità di tutti i bovini, ai fini della
famosa tracciabilità, per poter capire la provenienza della carne,
di certo c'è che se la carne viene macellata in Valle d'Aosta, i
Valdostani possono stare assolutamente tranquilli perché tutta la
filiera è sotto controllo.
È pur vero che la percentuale di carne consumata in Valle
d'Aosta e che proviene dalla Valle d'Aosta è sicuramente minima
rispetto al totale generale.
La seconda e ultima informazione riguarda i test rapidi per la
ricerca dell'encefalopatia spongiforme bovina che verranno
effettuati su tutti i capi bovini di età superiore a 24 mesi a
partire dal 1° gennaio 2001, data in cui 10 istituti
zooprofilattici sperimentali insieme all'Istituto superiore di
sanità saranno in grado di effettuare questi esami sulla base di un
programma di prevenzione totale contro la BSE di cui al decreto
legge n. 335 che è recentissimo e che è stato comunicato nei giorni
scorsi dal Ministro della sanità.
Questa è la situazione storica e queste sono le iniziative che
sono state prese.
Aggiungo che altri interventi volti a garantire la sicurezza e
la salubrità delle carni sono stati posti in atto da parte degli
Stati membri, di conseguenza anche in Valle d'Aosta, con
l'applicazione del regolamento che ho citato prima, relativo
all'etichettatura delle carni bovine e dei prodotti a base di carni
bovine, che fra i vari adempimenti impone: l'etichettatura delle
carni in commercio con l'indicazione di provenienza della carne a
partire dal mese del settembre 2000, l'indicazione su ogni pezzo di
carne in commercio a partire dal 1° gennaio 2002 della provenienza
e delle caratteristiche della carne macellata, numero di
identificazione, sesso dell'animale, allevamento di provenienza,
tipo di carne, metodi di ingrasso, eccetera.
Il progetto di valorizzazione della carne valdostana, curato
dall'Assessorato dell'agricoltura, che ho presentato proprio le
settimane scorse, si inserisce in un ideale contesto operativo che
permetterà il monitoraggio di ogni singolo capo dal concepimento
dell'animale al consumo alimentare della carne.
Gli obiettivi del progetto possono essere così sintetizzati:
valorizzare la carne delle razze bovine valdostane, certificare
l'origine del prodotto e la sua tracciabilità, garantire il
consumatore circa il prodotto finale, migliorare il prodotto dal
punto di vista qualitativo.
Il progetto di valorizzazione della carne bovina in Valle
d'Aosta attraverso un attento monitoraggio sulla provenienza dei
capi, sulle modalità alimentari di allevamento, sulle condizioni
igienico-sanitarie in cui essi sono stati allevati, sul controllo
degli organismi preposti alla vigilanza e alla certificazione e
infine sugli operatori commerciali permetterà di raggiungere gli
scopi prefissati.
Il sistema informativo di supporto costituirà l'elemento
indispensabile alla tracciabilità completa del ciclo produttivo di
ogni singolo capo di bestiame; ad esso infatti spetterà il compito
di prelevare dall'anagrafe regionale del bestiame e degli
allevamenti tutte le informazioni utili alla certificazione di
qualità del prodotto verificando che i requisiti minimi previsti
dal disciplinare siano rispettati; evitare attraverso un puntuale
controllo delle informazioni immagazzinate eventuali tentativi di
frode; raccogliere tutte le informazioni necessarie per fornire la
garanzia di salubrità delle carni richieste dal consumatore;
assicurare il necessario supporto in tutte le fasi di
commercializzazione del prodotto, carico e scarico dei quantitativi
di carne, stampa dei certificati di qualità.
Questo è quanto a tutt'oggi possiamo dire. Sicuramente
sull'origine e sugli aspetti scientifici della malattia non mi
azzardo di fare commenti perché siamo lontanissimi da non dico
certezze, ma da approssimazioni alle certezze. Dobbiamo puntare
come amministratori a tutelare principalmente il consumatore e mi
pare che sotto questo punto di vista siamo tranquilli.
Siamo tranquilli, e lo dico oggi in questa sala, pur essendosi
levate negli anni scorsi non poche polemiche sull'attività dei
controlli veterinari. Con legge regionale di riforma sanitaria, se
vi ricordate, è stata effettuata un'ampia riforma del servizio
veterinario distinguendo il servizio per il controllo delle carni
dal servizio degli allevamenti, ma lo abbiamo fatto volutamente
proprio per dare delle risposte più certe e per puntare alla
professionalità del personale.
Devo dire che a distanza di 10 anni il Dipartimento di
prevenzione, all'interno del quale lavorano sia i medici sia i
veterinari, ha fatto un lavoro molto importante di controllo dei
prodotti messi in commercio sia negli allevamenti, sia nei commerci
della Valle d'Aosta e questi controlli hanno accresciuto la cultura
della prevenzione non solo nei professionisti, negli operatori del
settore, ma anche e soprattutto in seno agli operatori commerciali
e i risultati sono più che confortanti perché se prima si parlava
solo ed esclusivamente di repressione, di multe e di ammenda, oggi
invece si denota una collaborazione stretta tra gli operatori del
settore che è molto importante per il consumatore.
È chiaro che la Valle d'Aosta è un microcosmo rispetto al
sistema generale e che è di tutta evidenza che i prodotti che
vengono commercializzati e venduti in Valle d'Aosta provengono per
la maggior parte dall'esterno, di certo i servizi veterinari sono
rigidissimi perché ogni capo che viene importato in Valle d'Aosta
viene controllato a Pont-Saint-Martin o negli stabilimenti di sosta
e sotto questo punto di vista assicuro che possiamo stare
tranquilli.
Presidente
La parola al Consigliere Tibaldi.
Tibaldi (FI)
Per una breve replica. Se le affermazioni
fatte oggi dall'Assessore in quest'aula corrispondono a verità,
cioè hanno rispondenza nei fatti, non possiamo che essere
tranquilli anche noi perché comunque sulla base delle indicazioni
che ci ha fornito, la Valle d'Aosta è (o sarebbe) all'avanguardia
in materia di controlli, ora intensificati e rafforzati non
solamente sui mangimi, sull'alimentazione degli animali, ma anche
sugli stessi animali.
Di questo oggi prendiamo atto con soddisfazione. Se le
affermazioni rilasciate dall'Assessore hanno una rispondenza nei
fatti, possiamo considerarci abbastanza tranquilli, anche se la
Valle d'Aosta è un microcosmo di quella realtà europea molto vasta
e naturalmente non è isolata da transiti e da comunicazioni per cui
non è impensabile che il morbo alberghi, prima o poi, in qualche
bovina valdostana e di conseguenza possa essere elemento di
contagio per l'uomo.
Un'unica riflessione ci sentiamo di fare e riguarda proprio la
provenienza delle carni bovine consumate in Valle d'Aosta: quali
sono gli allevamenti riguardati? È vero che non è facile
individuarli perché la cosiddetta "tracciabilità" è agli albori; se
la Valle d'Aosta è all'avanguardia, come ci ha detto l'Assessore,
perché ha istituito un'anagrafe bovina e cioè ogni capo di bestiame
ha un suo passaporto genetico che attesta la salute dell'animale, è
altrettanto vero che lo stesso livello di specializzazione non
sussiste in altre regioni, anche in quelle a noi vicine.
La riflessione che ci sentiamo di fare è la seguente:
rispondendo alla domanda
"da quali allevamenti provengono le
carni bovine"
è stato citato il Piemonte come principale fonte
di approvvigionamento per la Valle e poi altri Paesi
intracomunitari che comunque soggiacciono alle norme stabilite
dall'UE.
Non abbiamo sentito citare la Valle d'Aosta, i cui allevamenti
sono peraltro dichiarati tutti indenni, ove gli animali vengono
nutriti - ci è stato detto - con mangimi vegetali o in prevalenza
vegetali e nei cui bovini sono assenti patologie di carattere
morboso.
Allora la carne valdostana su quali tavole va a finire se non
sulle nostre? La domanda che ci poniamo è questa e, considerato il
vantaggio offerto dalla tracciabilità, dell'anagrafe bovina, si
vuole valorizzare la carne valdostana, ci terremmo, se esistono le
condizioni di immunità per questo alimento, che la stessa carne
valdostana fosse consumata qui presso di noi. L'Assessore non ha
fatto cenno alcuno sulla carne valdostana, anche se sappiamo che
comunque nei confronti degli allevamenti locali c'è una particolare
attenzione.
Il primo momento è svolto tramite l'Anaborava, che cura la
selezione genetica per far sì che la razza bovina valdostana abbia
determinate peculiarità e caratteristiche costituzionali tali da
soddisfare, o perlomeno tranquillizzare, il consumatore
valdostano.
Non so se per l'Assessore è una dimenticanza casuale, voluta,
incolpevole, però la carne valdostana non è stata presa in
considerazione e di questo ce ne rammarichiamo. Comunque prendiamo
atto delle altre risposte fornite, che ci sembrano attestare un
certo livello di professionalità nei controlli da parte delle
strutture sanitarie competenti e di conseguenza tranquillizzare i
consumatori valdostani.
