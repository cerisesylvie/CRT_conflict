Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 377 del 28 febbraio 1984 - Resoconto
OGGETTO N. 377/VIII - INTERVENTI REGIONALI A FAVORE DELLA
DITTA BUZZI DI AOSTA. (Interpellanza).
PRESIDENTE
: Do lettura dell'interpellanza presentata dai
Consiglieri Cout e Bajocco.
INTERPELLANZA
VISTE le deliberazioni
della Giunta regionale n. 3436
del 25 giugno 1982, n. 852 dell'11 febbraio 1983, n. 11 del 9
gennaio 1984, n. 280 del 20 gennaio 1984, con cui si impegnano le
spese e si stabiliscono le liquidazioni dei fondi per
l'effettuazione di corsi di qualificazione per maglieriste presso
la ditta Buzzi di Aosta e si conferisce un finanziamento alla
stessa ditta f. 200 milioni;
CONSIDERATO che
non è la prima volta che in Consiglio
regionale si discute di interventi che si riferiscono alla Ditta
Buzzi di Aosta;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1) a quali altri finanziamenti
a
tasso agevolato ha
potuto accedere sinora la ditta Buzzi. per quale importo totale e
con quali deliberazioni di Giunta;
2)
quali garanzie ha dato la citata ditta per ciò che
riguarda i finanziamenti e quali sono gli impegni di
occupazione;
3)
per quale importo ha partecipato la ditta Buzzi per
la organizzazione dei corsi di formazione.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Sulla questione eravamo già intervenuti
altre volte ma siamo stati di nuovo spinti a presentare
un'interpellanza perché ancora una volta la Giunta ha approvato una
deliberazione con cui si danno dei finanziamenti alla ditta Buzzi.
Quindi ci siamo anche posti il problema se questa sarà l'ultima
deliberazione di Giunta. Ne abbiamo elencate quattro nella nostra
interpellanza: ce ne sono state anche altre o ce ne saranno anche
altre per ulteriori finanziamenti?
Il problema che ci siamo posti è di questo tipo: si è partiti
con l'istituzione di un corso professionale che prevedeva la spesa
di 243 milioni per un corso di formazione che doveva durare tre
anni. Questi finanziamenti sono stati aumentati all'inizio di ogni
corso annuale e sono diventati quasi 400 milioni per un corso per
cui la spesa iniziale prevista era di poco superiore alla metà, e
questo senza un aumento consistente dei partecipanti al corso. Io
penso che sia necessario tenere conto dei partecipanti quando si
deve finanziare un corso, anche se questo finanziamento può essere
dato in vista di una futura occupazione.
Il corso era cominciato con venti partecipanti, non ci risulta
che il numero sia aumentato, mentre sono aumentati i finanziamenti
che sono stati dati alla ditta Buzzi, dicendo che la stessa
garantirà 18 persone occupate invece di 15. Ma questo viene
ripetuto per tre deliberazioni successive, nella prima delle quali
si dice anche che si darà un mutuo di 200 milioni garantito con
fido cambiario alla stessa ditta.
Direi quindi che per un'occupazione di tre persone in più
vengono dati centinaia di milioni sia per il corso che per un
finanziamento alla ditta.
Ci siamo pertanto chiesti se effettivamente questa ditta non
viene trattata in modo preferenziale da parte della Regione per gli
interventi che sono stati fatti e se vi saranno anche altri
interventi nei confronti della stessa. Già in altre occasioni
avevamo fatto rilevare altre questioni che si riferiscono a questo
corso: per questo ci vengono ancora altri dubbi o sospetti che il
corso sia stato trattato in modo preferenziale.
Non ci risulta che questa ditta, per i corsi di formazione
professionale, a differenza di quelli che rientrano nei piano
annuale, abbia partecipato con una quota propria per il corso di
formazione. Ci risulta anzi che queste persone, come si dice
nell'ultima deliberazione di Giunta, abbiano bisogno di un
ulteriore formazione di 12 mesi e che la cosa era già prevista
all'inizio del corso. Esso doveva durare né più e né meno di tre
anni, così come durerà sommando la durata prevista con tutte le
deliberazioni.
Ci sono quindi delle motivazioni secondo noi che non sono così
chiare e così valide per tutti questi interventi che sono stati
fatti e ci riserveremo casomai di fare ulteriori verifiche.
Intanto con questa interpellanza abbiamo voluto chiedere alcuni
chiarimenti per sapere come esattamente stia la situazione e quali
valutazioni ci da la Giunta su gli interventi che sono stati
fatti.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P. - U.V.P.): Non
ci sarebbe bisogno di
preamboli, ma l'illustrazione che ha fatto il Consigliere Cout, mi
fa dire che occorre un preambolo.
Ci si deve rendere conto che siamo in un momento eccezionale, di
grave crisi e di grossa difficoltà, per cui il nostro procedere non
è certamente in relazione alla preferenzialità delle persone. Se
anzi pensiamo che quel tal signore ha un coefficiente di simpatia
che tende allo zero, se fosse quella la motivazione che ci spinge,
state pur certi che non avremmo fatto nulla.
Diciamo pure invece che qui occorre avere il coraggio di essere
coerenti, l'ho già fatto una volta questo appello, siamo convinti
anche noi che tutta una serie di sforzi sono condotti al limite
della fiducia che vadano a buon esito: nessuno è in grado di
garantire che vadano a finire bene, ma facciamo il massimo degli
sforzi perché tutto finisca nel migliore dei modi.
Siamo di fronte ad una situazione per cui, vuoi per le
difficoltà di liquidità, vuoi per la struttura aziendale stessa,
c'è bisogno di interventi. I titolari della ditta avevano sostenuto
che per formare una persona idonea per quel tipo di
professionalità, e cioè per la confezione, occorrevano tre anni.
Sin dall'inizio hanno detto che non era possibile raggiungere una
autosufficienza nel campo della confezione se non in un periodo di
tre anni di preparazione, ed in questa direzione sono stati
coerenti. La Regione ha contrattato, usiamo questo termine, il
tempo e in un primo tempo l'aveva ridotto a due anni. La realtà è
che i responsabili della ditta continuano ad insistere che questo
periodo non è sufficiente per poter garantire una professionalità
ed una autonomia lavorativa da parte dei corsisti, per cui siamo di
fronte alla richiesta del terzo corso annuale per completare la
professionalità di queste persone.
Questa ditta è divisa in due laboratori, uno ad Aosta con 7
dipendenti e uno vicino a Quart con 18 dipendenti. Questi corsi
sono una forma di intervento di sostegno per quell'apprendistato
che consentirà di raggiungere una professionalità
autosufficiente.
E' chiaro che in questo caso non possiamo creare condizioni per
cui se non abbiamo più una sicurezza non si procede: un minimo di
rischio c'è in tutte le operazioni di questi tipo.
Basta che crolli la domanda per far cadere uno sforzo
finalizzato a dare una occupazione nel settore.
Debbo dire che gli interventi che la Regione ha fatto nei
confronti di questa società non sono di carattere eccezionale. La
società ha avuto un primo contributo, in base alla legge regionale,
in conto capitale, di 538 mila lire, che è il famoso 30% sino ad un
tetto di 5 milioni ed era per l'acquisto di una macchina; ha poi
avuto 10 milioni di contributo nel 1979 in base alla legge n. 41,
un fondo di rotazione dell'artigianato, previsto dalla legge n.
101, di 15.200.000, che non è ancora stato erogato in quanto si
tratta una recentissima delibera mandata alla FINAOSTA il 16
gennaio.
Le garanzie che questa ditta ha fornito sono garanzie cambiarie
e noi, sempre nel tentativo di non commettere, per quanto possibile
errori, che però sono sempre possibili, abbiamo fatto fare uno
studio da una ditta specializzata in certificazioni di bilancio ed
organizzazione industriale, a proposito della Buzzi, studio che ci
è stato consegnato il 15 novembre. Lo studio fa alcune critiche
alla gestione della ditta, fa presente, ad esempio, che ha in
magazzino merce per 700 milioni; forse erroneamente questa ditta ha
voluto crearsi un volano di materia prima tale da garantirsi di
fronte all'aumento dei prezzi che, per il particolare tipo di
prodotto, sono legati all'area del dollaro. Però questa relazione
fa anche presente, che, dando garanzie cambiarie e quindi garanzie
sul magazzino, il finanziamento potrebbe essere concesso cercando
d'avere un rientro in tempi abbastanza contenuti.
Per quanto riguarda l'intervento della ditta sulla preparazione
dei corsi di qualificazione dobbiamo dire che complessivamente la
ditta Buzzi ha avuto a suo carico £. 110.484.000 di intervento
contro l'intervento della Regione di £. 243.000.000 che ha prima
fatto rilevare il Consigliere Cout. Quindi, complessivamente £.
104.484.000 a partire dal 1983 sino al mese di gennaio di
quest'anno: questo è il contributo che la Ditta ha dato per i corsi
di formazione.
Andando avanti con la preparazione noi riduciamo man mano
l'intervento dal 75% al 50% in quanto c'è una resa gradualmente
raggiungibile con l'aumento della professionalità da parte degli
allievi, per cui ridurremo sempre più la nostra partecipazione.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Da quanto ci ha detto l'Assessore, se
prima anche noi nei confronti della Ditta Buzzi avevamo poche
simpatie, adesso forse ne abbiamo meno ancora.
Per ciò che riguarda la risposta dell'Assessore, simpatia a
parte, noi continuiamo a mantenere molte riserve per ciò che ci è
stato detto su questi tipi di intervento nei confronti della Ditta
Buzzi e, per non allungare troppo la discussione, ci riserveremo di
valutare meglio la cosa e, casomai, di parlarne anche con
l'Assessore.
