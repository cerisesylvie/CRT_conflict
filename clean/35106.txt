Classificazione
ATTIVITÀ CULTURALI
SPORT E TEMPO LIBERO
Infrastrutture ricreativo-sportive



Oggetto del Consiglio n. 2673 del 13 novembre 2012 - Resoconto
OGGETTO N. 2673/XIII - Interpellanza: "Interventi per la
rimessa in funzione dell'ascensore presso il Circolo Culturale e
Sportivo Cogne in comune di Aosta".
Interpellanza
Preso atto che il Circolo Culturale e Sportivo Cogne Aosta
(CCS Cogne) è frequentato assiduamente, grazie alle numerose e
interessanti attività che vi si svolgono, anche da anziani e da
disabili;
Rilevato che molte attività ricreative e culturali si
svolgono al primo piano;
Appreso che si sono verificati degli incidenti nella rampa di
scale che porta al primo piano;
Ribadita l'importanza aggregativa e sociale, oltre che
storico culturale del CCS Cogne;
i sottoscritti Consiglieri regionali
Interpellano
l'Assessore competente per sapere se intenda con urgenza
rimettere in funzione l'ascensore nelle more della ristrutturazione
complessiva dell'edificio che ospita il Circolo.
F.to: Donzel - Carmela Fontana
Président -
La parole au Conseiller Donzel.
Donzel (PD)
- Grazie Presidente.
La situazione che presento è ben conosciuta, nel senso che non è
una novità, è stata ripresentata da varie associazioni che
utilizzavano i locali della struttura ed è stata presentata anche
agli uffici dell'Assessorato dei lavori pubblici dagli esponenti
del Circolo Culturale e Sportivo, quindi diciamo che è una
situazione di quelle che si sono andate incancrenendo nel
tempo.
Qual è il risvolto più politico di una questione che
riguarderebbe un problema di ascensore? Parlare di un ascensore in
un Consiglio regionale, cosa che apparentemente sembra minimale, in
realtà minimale non lo è, perché uno dei temi che affronteremo
nella discussione sul bilancio è la questione dell'invecchiamento
della popolazione valdostana, di come riuscire a far fronte alle
esigenze di una popolazione che ha bisogno di una certa tipologia
di servizi. Certe strutture pubbliche hanno dei costi astronomici,
bisogna tagliare di qua e di là, allora bisogna aver cura di quella
che è questa parte di popolazione consistente della nostra Regione
e che ha bisogno di socializzare, di non isolarsi nel suo
appartamentino, perché gli studi ci dicono che questa cosa porta ad
un invecchiamento precoce e porta ad aver bisogno di una serie di
servizi, fino in ultimo ad una precoce ospedalizzazione e quindi
più c'è una vecchiaia attiva più noi generiamo un risparmio di
spesa pubblica.
Ecco che arrivo alla questione dell'ascensore, perché il Circolo
CRAL Cogne è uno di quei luoghi in cui socializzano gli anziani e
ci sono anche condizioni di incontro fra le varie generazioni,
perché è anche un luogo dove arrivano i più piccoli a fare
esperienze culturali e sportive, si incontrano le famiglie ed è
anche un momento, dicevo, ricreativo per gli anziani. La maggior
parte delle attività, nonostante lo sforzo fatto da alcune
associazioni e dallo stesso circolo di spostare al piano terreno
una serie di attività, non è che se ne sono infischiati di questo
problema...facendo l'impossibile per mantenere in piedi le
attività, però la sala più bella del circolo si trova al primo
piano e per arrivarci bisogna fare una bella rampa di scale;
facendo questa rampa di scale, qualcuno si è pure fatto male.
Allora, siccome il problema non è che si pone adesso perché
qualcuno si è fatto male, ma è un problema che è da anni sui tavoli
dei dirigenti dell'Assessorato e in qualche modo si è chiesto più
volte di fare un intervento, mi chiedo a che punto siamo. Ne
riparliamo dopo il 2013, o c'è una volontà precisa di dare una
risposta in tempi brevi, oppure, come al solito, il mondo sarà più
bello dopo le elezioni?
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Condivido le premesse del
collega, perché abbiamo lavorato in questo senso.
Come ho già avuto modo di dire, l'edificio denominato
comunemente palazzo Cogne e classificato come documento - quindi
lei sa perfettamente le procedure che bisogna fare in merito a
questi edifici -, per la sua storicità ha dei conseguenti vincoli
che lo interessano, pertanto ogni intervento che si intende
effettuare sul citato stabile deve essere realizzato non solo
nell'ottica della sua funzionalità, ma anche preservando le
peculiarità storico-architettoniche dell'immobile sottoponendosi al
parere vincolante della Sovrintendenza regionale. L'ascensore che
saliva all'interno del palazzo è stato disattivato a seguito di
parere negativo da parte degli organi di controllo, i quali hanno
detto che non poteva più essere mantenuto con la dimensione che
aveva l'ascensore storico. Trattandosi di un manufatto storico - è
uno dei primi ascensori installati ad Aosta -, non è possibile
procedere alla sua riattivazione, se non a fronte di costi molto
elevati. Non è dunque possibile nelle more della ristrutturazione
trovare soluzioni compatibili con lo stato dello stabile come da
voi richiesto. Capisco le preoccupazioni per le utenze che usano il
palazzo, ma ricordo che in estate tutte le attività che si
svolgevano ai piani superiori, che erano servite dall'ascensore non
più utilizzabile, sono state riposte al piano ammezzato e di questo
ne avevamo discusso in questa sede. Oggi rimane al terzo piano solo
una sede distaccata dell'Assessorato della cultura che si sta
aspettando venga destinato ad una diversa logistica da parte degli
uffici competenti, in fase di riorganizzazione delle sedi del
personale dell'Amministrazione; quindi tutto quello che si doveva
fare è stato fatto.
Tuttavia, come già preannunciato a suo tempo, per migliorare
l'accesso al CCS Cogne, è stato definito dalla competente struttura
uno specifico progetto inerente l'abbattimento delle barriere
architettoniche tramite due metodologie: la posa di un
monta-carrozzelle e di una piattaforma elevatrice, che
permetterebbero di raggiungere l'ingresso al circolo al primo piano
dall'accesso principale di Corso Battaglione. Questo si era pensato
di fare, sennonché c'è il parere della Sovrintendenza, che, dopo
varie riunioni susseguitesi lo scorso anno, aveva espresso un
parere negativo sostenendo che la richiesta era in contrasto con la
ristrutturazione generale dello stabile. Dopo alcuni confronti,
vista la temporaneità e la reversibilità dell'opera, con nota di
questa settimana è stato autorizzato l'intervento. Oggi quindi la
soluzione risulta concordata con la Sovrintendenza, che ha
rilasciato parere positivo, trattandosi di opere che non precludono
in futuro interventi sull'edificio in maniera definitiva. Le nostre
strutture provvederanno alla presentazione della SCIA e
all'esecuzione delle opere in tempi stretti: questo vuol dire
sicuramente prima della fine della legislatura. In questo modo
avremmo risolto tutte le questioni in merito a quel gran numero di
associazioni che sono presenti nel palazzo Cogne.
Président -
La parole au Conseiller Donzel.
Donzel (PD)
- Mi fa molto piacere che quando per quattro
anni si è sostenuta l'esigenza di risolvere questo problema...la
Sovrintendenza, a detta dell'Assessore, ha giustamente fatto una
serie di rilievi, tipo quello della storicità dell'ascensore,
quindi ci mancherebbe che ci priviamo di questo bene
storico-culturale! Evidentemente però altre soluzioni erano state
preventivate nel tempo, adesso non so quando è arrivato questo
accordo fra l'Assessorato e la Sovrintendenza, però ci sono volute
numerose proteste e c'è voluto che qualcuno si facesse male per le
scale. Come dire...vigilerò sul fatto che i lavori si attivino
prima della fine della legislatura, però mi resta il rammarico che
fino all'incidente stranamente c'era una resistenza molto forte a
trovare questa soluzione alternativa. Gradirei di cuore che, quando
vengono segnalate delle situazioni particolari...perché lei sa bene
che sono state spostate sotto una serie di attività che non sono
quelle a massima frequenza, l'attività - ripeto - che ha il maggior
numero di partecipazione è quella nel salone sito al primo piano ed
è proprio lì che sono avvenuti gli incidenti in questione. Spero
che la Sovrintendenza e l'Assessorato siano più sensibili la
prossima volta e che qualcuno non debba andare in ospedale prima
che si possa dare via libera ad un intervento. Grazie.
