Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2620 del 12 febbraio 1987 - Resoconto
OGGETTO N. 2620/VIII - "CRITERI PER UNA RICERCA STORICA ED
ANTROPOLOGICA SULLA POPOLAZIONE VALDOSTANA E SUI SIMBOLI UTILIZZATI
PER INDIVIDUARE LA REGIONE". (Reiezione di mozione).
PRESIDENTE:
Do lettura della mozione presentata dal
Consigliere Aloisi:
MOZIONE
Vista la deliberazione n° 7684 del 17 ottobre 1986 con la quale
il Governo regionale stanzia la somma di lire 71 milioni per una
ricerca antropologica sulla popolazione della Valle d'Aosta;
Considerati gli orientamenti indicativi preliminari circa uno
studio biomorfologico che suddividono la Regione in aree di
presunta influenza tedesca, svizzera comanda, piemontese e
francese;
Atteso che i cosiddetti "portatori di un patrimonio genetico più
puro" sempre nel novero della razza ariana e di quelle indo-europee
verrebbero individuati tra gli abitanti della Regione che qui vi
risiedono da almeno oltre tre generazioni;
Ritenuto che simili criteri di valutazione sconvolgono
qualsivoglia legge naturale e genetica aventi basi scientifiche
essendo ancora accetta nelle università del pianeta la teoria di
Mendelejev sulla trasmissione genetica, mentre altri parametri
risulterebbero pilotati su una versione "razzistica", superata
persino dal Sud Africa;
Lette numerose pagine di storia locale con le successive
immigrazioni che hanno interessato l'epoca celtica, ligure, dei
salassi, dei romani, e via dicendo fino ai burgundi, e dopo l'anno
mille agli abitanti ("i particuliers") dell'antico ducato aostano,
per non parlare degli oltre 70 anni di dominazione araba con tanto
di doganieri saraceni ai valichi di montagna (piccolo e grande S.
Bernardo), prima dell'anno 1000, e tenendo presenti i reali confini
dell'ancien Duché d'Aoste da Chambéry a Neuchâtel ad Asti e
Vercelli fino a Nizza secondo un quadrilatero che aveva quindi ben
altre aree di influenza comprendendo altresì la dominazione
spagnola, per oltre cento anni, di tutto il nord Italia, e le ben
note imprese di Emanuele Filiberto duca al servizio di Carlo V° di
Spagna contro le pretese egemoniche di Francesco I° di Francia;
Visualizzata tutta la storia delle invasioni dei barbari che con
le loro scorribande, anche permanenti e ricorrenti, hanno coinvolto
tutto l'arco alpino (Goti, Visigoti, Ungheresi, mercenari, ecc...)
e studiata altresì l'origine antica di alcune popolazioni della
Valle d'Aosta per le quali non è difficile ricostruire le origini
dei cognomi ascrivendola alla lingua ebraica secondo dissertazioni
già conosciute ed asseverate in Valle verso il 1845-1850 sulla
stampa locale ("Feuille d'Annonces d'Aoste", ecc...);
Esaminato l'impatto anche etnico delle invasioni francesi, e
segnatamente di quella napoleonica, nonché delle varie presenze
succedutesi in Valle con fenomeni migratori ed immigratori che
hanno inciso sulla omogeneità della popolazione;
Alla luce dei nuovi massicci spostamenti di popolazione iniziati
dopo la peste del 1630 con oltre 30.000 veneti giunti a ripopolare
la Valle d'Aosta, cui si sono aggiunte nel corso dei secoli altre
popolazioni tra cui, recentemente quelle del Meridione italiano,
con conseguenti mescolanze e matrimoni misti che hanno impedito
l'insorgere di ataviche malattie della popolazione autoctona;
Tutto ciò premesso, il Consiglio regionale della Valle
d'Aosta
DELIBERA
di invitare i ricercatori a seguire criteri scientifici nella
valutazione e nella ricerca evitando forme di razzismo e di
superficialità che, oltre ad essere fuori moda, appaiono pericolose
in quanto discriminanti etniche;
di richiedere al Governo regionale una attenzione più rigorosa
ai criteri orientativi della ricerca, basata sulla competenza di
storici valdostani e di Istituti internazionali di ricerca;
di porre la ricerca su basi di assoluta serietà confrontando i
rilevamenti bio-morfologici sull'area dell'antico Ducato Aostano
della quale il territorio dell'attuale regione Valle d'Aosta è un
modesto residuato in zona frontaliera e quindi molto
frequentata;
di ricondurre l'analisi non già agli scopi dichiarati in
delibera circa un patrimonio genetico più puro - cosa questa che ha
suscitato non poche appassionate polemiche bensì alla ricerca della
composizione etnico-linguistica delle popolazioni presenti in Valle
d'Aosta ed ai collegamenti presunti con le aree culturali, etniche
e linguistiche, nonché con le nazionalità di provenienza antica e
documentabile;
di verificare se l'attuale inno "Montagnes Valdôtaines" ricalca
in tutto l'inno spagnolo "Montagnes" dei Pirenei e se il simbolo
del "leone" non sia come appare dal punto di vista storico e
culturale una eredità della dominazione saracena (900-972 d.C.) in
Valle d'Aosta, ed infine se è possibile ricostruire una
documentazione urbanistica ed architettonica dei beni monumentali
lasciatici dagli arabi e dai saraceni (torri, acquedotti) nelle
valli del Combin, di Antey, ecc...;
di esaminare la possibilità di simboleggiare la Regione Valle
d'Aosta non più con il leone ma con altro animale (aquila,
stambecco, orso, camoscio, cane S. Bernardo ecc...) essendo la
"bestia" attuale estranea non solo alla Valle d'Aosta bensì al
continente europeo e rappresentando essa gli istinti della foresta
africana che per troppi secoli, fino alla vittoria cristiana di
Carlo Magno, si sono manifestati sotto ogni aspetto in tutto l'arco
alpino surclassando le stesse stragi dei Germani, dei barbari e dei
Romani.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Intorno a questo argomento si è già
svolto un notevole dibattito in occasione della discussione
dell'interpellanza presentata dal Consigliere Baldassarre sulla
delibera n° 7684 del 17 ottobre 1986 e gli organi di informazione
se ne sono occupati in modo abbastanza interessato.
Anch'io vorrei fare brevemente alcune riflessioni ed esprimere
alcune mie considerazioni sulla stessa delibera.
Io penso che sia senz'altro facile illustrare questa mozione,
anche perché la delibera alla quale noi facciamo riferimento
comporta e contiene al suo interno una serie di contraddizioni così
evidenti da non aver bisogno di ulteriori spiegazioni. Se la
delibera si fosse limitata alla semplice ricerca antropologica, con
gli evidenti riflessi culturali, etnici e linguistici, non si
sarebbe potuta contestare una simile iniziativa di ricognizione del
nostro patrimonio etnico nella sua realtà e nella sua concretezza.
Del resto, penso di non dire nulla di nuovo se ricordo, soprattutto
ai Consiglieri dell'Union Valdôtaine, che il prof. Robert Berton,
uno dei fondatori, nel 1945, dello stesso Movimento regionalista,
ha già pubblicato su "Le flambeau", la rivista del Comité des
Traditions Valdôtaines, diversi estratti e studi, sia di
antroponimia, sia di toponimia. Come voi certamente saprete,
l'antroponimia studia l'origine dei nomi delle persone, mentre la
toponimia riguarda i nomi dei nostri comuni e dei nostri villaggi
di montagna.
Ritornando alla delibera, oggetto di discussione in questa mia
mozione, io contesto soprattutto il piano metodologico della
ricerca indicato a coloro che sono stati incaricati di effettuare
questo studio. Trattasi di indicazioni talmente superficiali da
sgomentare anche un profano e da porre serie ipoteche sulla stessa
serietà della ricerca commissionata. È già illustrato molto
chiaramente nella mozione che il concetto di "razza pura" non può
basarsi sulla identità di tre o quattro generazioni, bensì
semplicemente si deve fondare su basi scientifiche e cioè sugli
effettivi legami di sangue. Infatti, qualsivoglia legge naturale e
genetica, avente basi scientifiche, non può non tenere in
considerazione la teoria di Mendel sulla trasmissione genetica.
Mendel era un famoso biologo boemo-austriaco, che nacque nel 1822 e
formulò la famosa teoria dell'ereditarietà.
Altro errore di metodo consiste nella indicazione, quasi
prescrittiva, delle aree culturali di influenza adiacenti a quelle
dell'attuale territorio valdostano. A tale riguardo, è chiaro che
una ricerca storica deve partire almeno dal XVI° secolo e cioè dai
confini reali del vecchio ducato aostano, ricostituito grazie ad
Emanuele Filiberto, sotto la protezione di suo zio, Carlo V° di
Spagna. Mi riferisco naturalmente al periodo storico che va dal
1560 al 1573.
Tutti voi, e soprattutto l'Assessore alla Pubblica Istruzione,
mi insegnate che la storia della Valle d'Aosta ha conosciuto sin da
3000 anni a.C. notizie di insediamenti, sui quali si hanno
riscontri riconducibili alle presenze liguri, celtiche, a quelle
dei Salassi, per venire sino ai primi scontri con i Romani nel 25
a.C.; scontri portati avanti con estrema brutalità, infatti i
Salassi che non fecero immediatamente atto di sottomissione, furono
scacciati, massacrati o venduti come schiavi. Queste imprese,
condotte dal console romano Terenzio Varrone Murena, terminarono
nel 23 a.C. con la fondazione della colonia romana di "Augusta
Praetoria", l'attuale nostra città.
Non penso che sia il caso di fare un'ulteriore illustrazione
storica, anche perché basta richiamare i testi già conosciuti per
visualizzare tutta la storia degli insediamenti e delle invasioni
che hanno interessato la Valle d'Aosta. Cito per tutti "Storia e
civiltà delle Alpi" di Paul Ghichonnet e, non ultimo, il recente ed
interessante volume, redatto da André Zanotto, "Valle d'Aosta,
antica e archeologica".
Vorrei brevemente citare il testo di Ghichonnet, che, alla
pagina 182, parla delle invasioni ungheresi in Valle d'Aosta,
avvenute intorno all'899, ed anche di quelle ad opera dei saraceni,
che nel 951 istituirono sul Gran S. Bernardo un posto di blocco
che, anziché depredare i viaggiatori, faceva loro pagare un
pedaggio per poter transitare al di là del colle. I saraceni furono
poi cacciati da Guglielmo il Liberatore nel 973. Ho voluto
esplicitamente citare il Guichonnet anche perché non vorrei che,
avendo parlato dei saraceni, qualcuno potesse interpretare male il
mio pensiero.
Considerate le scorrerie dei barbari e le varie influenze anche
demografiche intervenute nel territorio della Valle d'Aosta dopo la
romanizzazione, appare strano che si possa parlare di una "razza
pura", a meno che, per "razza pura", non si intenda quel "ceppo
burgundo" che ha avuto come iniziatore un personaggio italiano, di
origine italiana, anzi toscana per l'esattezza, che è il primo re
dei Burgundi. Non dimentichiamoci poi dello Stato savoiardo, vasto,
solido e persino omogeneo, dove, nel 1559, i duchi di Savoia
trascurarono Chambéry e fecero di Torino la capitale del loro
Stato, reclutando, per la corte, personale esclusivamente
italiano.
Teniamo altresì presente le due pesti che, purtroppo, hanno
coinvolto il ducato: quella del 1348 e quella più famosa del 1630,
che pare abbia portato via i due terzi degli abitanti ed ucciso
l'otto per cento della popolazione.
Anche l'emigrazione in Valle d'Aosta ha toccato effettivi
considerevoli, raggiungendo tremila uomini alla metà del XVII°
secolo e continuando fino ai secoli XIX° e XX°. Purtroppo, l'esodo
temporaneo dei valdostani era un rimedio alla crisi di sussistenza;
a prezzo di grandi privazioni, essa fornì una soluzione alla
disoccupazione climatica dell'inverno. Le più massicce emigrazioni
avvennero intorno al 1667.
Ricordiamo poi l'invasione della Savoia da parte dei francesi
nel 1792 e, proseguendo nella storia, la discesa di Napoleone, con
il passaggio del Gran S. Bernardo nel 1800, preludio alla famosa
vittoria di Marengo. Inoltre, per ottenere l'acquiescenza francese
alle annessioni dell'Italia centrale, effettuate dal Piemonte,
Cavour cedette alla Francia la Savoia e Nizza, con il Trattato di
Torino del 24 marzo 1866.
Un'ultima considerazione riguarda i confini dell'attuale
territorio, in rapporto all'estensione dei confini del Ducato, già
ampiamente descritti nella mozione.
È pacifico che quando si parla di influenza dobbiamo tener conto
del "teatro" in cui si sono manifestate le immigrazioni e le
emigrazioni nell'ambito dell'antico Ducato. Il caso di Aosta è,
direi, sintomatico, se si pone mente al fatto che la città fu
fondata da tremila pretoriani. Secondo lo studioso francese
Chevalier: "Il numero dei tremila pretoriani, da considerarsi dei
capifamiglia, andrebbe moltiplicato per il coefficiente tre o
quattro. Sarebbero stati novemila o diecimila i primi abitanti
della colonia, ai quali sono da aggiungere le persone di condizione
servile e gli indigeni, quelli in numero imprecisato nella
condizione di "incolae", cioè cittadini romani, e gli altri
sopravvissuti alle deportazioni e dispersi tra le montagne delle
varie valli laterali. Le fonti epigrafiche permettono di constatare
quali furono le "gentes" presenti nella colonia di Aosta".
Vi risparmio un'ulteriore lettura. Eventualmente potrei farvi
avere la tabella, che è riportata alla pagina 39 del testo di André
Zanotto. Un altro esempio lo si potrebbe fare sui nomi: per esempio
Godioz, frazione di Allein, deriverebbe appunto dal gotico, così
come "coumba" o "comba" avrebbe origine germanica. È sufficiente
comunque leggere il libro di Ghichonnet per avere una panoramica di
toponimie interessanti. Si dice, per esempio, che il cognome
"Béthaz" derivi dall'ebraico "Betaar", che vuol dire "casa" e vuol
dire anche "ezimut" che significa "pane", per indicare, appunto, il
tipo di lavoro (panificatori) che nell'antichità individuava intere
famiglie e, secondo la tradizione ebraica, individuava il mestiere
professato. Sono solo esempi sui quali naturalmente occorre
approfondire le ricerche.
Per quanto riguarda invece il simbolo del leone, che ha creato
scompiglio e fatto sorgere tante discussioni e che, come è detto
nella mozione, è estraneo "non solo alla Valle d'Aosta, bensì al
continente europeo", rappresentando esso gli istinti della foresta
africana, è doveroso fare due osservazioni. Prima: il leone è una
bestia africana, cioè di un altro continente. Su questo non ci sono
dubbi. Seconda: non esiste, né è dimostrabile che esista, il
simbolo ufficiale della Valle d'Aosta. Non è mai stato emesso
nessun decreto per un simbolo ufficiale, a meno che non si voglia
considerare come simbolo valdostano l'emblema del vecchio Ducato,
che è quello riportato sul frontespizio del municipio di Aosta,
dove la croce cristiana sovrasta il leone arabo.
Senza alcuno spirito polemico, inviterei la Giunta ad affidare
questa ricerca a storici valdostani, come Zanotto e Colliard,
oppure a studiosi di levatura nazionale ed internazionale. Lungi da
me l'idea di voler sollevare polemiche, anche perché ritengo che
certe forme di razzismo, contenute nella delibera, vi siano state
inserite - almeno io me lo auguro - in buona fede.
Per l'occasione vorrei citare brevemente alcune dichiarazioni
del Presidente della Giunta Augusto Rollandin che, riferendosi a
questa delibera, sul Corriere della sera del 24 gennaio 1987, dice:
"Si riconosce che la delibera possa prestarsi a cattive
interpretazioni. Quel paragrafo è stato mal formulato. Meglio
sarebbe stato saltarlo del tutto o soppesare ogni parola". Poi
continua dicendo: "Discorsi sulla purezza della razza non
appartengono al nostro bagaglio culturale".
Io non ho assolutamente nessun motivo per mettere in discussione
queste dichiarazioni del Presidente della Giunta, però
doverosamente devo fare osservare che nel passato sono avvenuti
certi fatti e mi riferisco, precisamente, al 1965, quando l'allora
Presidente della Regione, Severino Caveri, ex deputato e leader
dell'Union Valdôtaine, pubblicò un articolo in cui l'immigrazione
era qualificata come "alluvione levantina e negroide", ed i Partiti
nazionali erano definiti "stranieri". Si sosteneva altresì una
pretesa differenza di civiltà e di razza fra i valdostani e gli
altri italiani, indicati "di razza inferiore", qualificando come
"genocidio" la progressiva fusione tra valdostani e provenienti da
altre regioni.
Secondo Caveri, denunciato per vilipendio e offesa alla Nazione,
ma prosciolto dalla Corte d'Assise di Milano per sopraggiunta
amnistia, "i valdostani, gli unionisti", ha citato lui, "i barbari,
sono di un'altra razza, sono di un'altra pasta".
Io non voglio, ripeto, polemizzare, ma, avendo letto e
conoscendo le dichiarazioni fatte dall'allora Presidente della
Giunta, Severino Caveri, e leggendo questa delibera, presentata
dall'Assessore Faval, è chiaro che qualche dubbio poteva anche
sorgermi, anche perché la delibera era scritta in un modo alquanto
provocatorio, soprattutto là dove si riferisce al concetto di
"portatori di un patrimonio genetico più puro". Mi pare legittimo,
quindi, da parte nostra, fare queste osservazioni, viste anche le
dichiarazioni precedenti, fatte da un alto esponente e
rappresentante regionale.
Con questa delibera presentataci dall'Assessore Faval, che noi
conosciamo per essere anche un grande estimatore di Caveri, si
torna a parlare di "razza" e di "portatori di un patrimonio
genetico più puro". Mi auguro che queste parole siano state
inserite nella delibera in buona fede, anche perché in Valle
d'Aosta viviamo ormai da anni in un clima pacifico e di convivenza
civile ed anche e soprattutto perché la grande, anzi la stragrande
maggioranza dei valdostani è e si sente anche italiana.
A conferma di ciò sarebbe sufficiente ricordare le centinaia di
soldati valdostani morti e deceduti sul fronte orientale nel corso
della prima guerra mondiale e che hanno combattuto nei ranghi dei
vari battaglioni di alpini e che si sono immolati per la patria
italiana.
Non sarà certo questa ricerca a turbare il nostro animo. Certo è
che sarebbe stato sufficiente acquistare il volume di André Zanotto
e di Paul Ghichonnet e consultare i testi di Robert Berton, per
evitare di spendere inutilmente 71 milioni in una ricerca su cose
che avremmo potuto senz'altro leggere sui loro testi.
PRESIDENTE:
Ha chiesto la parola il Consigliere
Segretario Breuvé; ne ha facoltà.
BREUVÉ (P.S.I.):
Poiché ieri ho abbandonato l'aula e non
ho potuto spiegarne le ragioni, ritengo doveroso farlo oggi. Mi
riferisco alle notizie apparse in modo abbastanza scandalistico su
quasi tutti i giornali e mi ricollego all'interpellanza del
Consigliere Baldassarre - non me ne voglia per questo - e alla
mozione del Consigliere Aloisi, che, probabilmente, sono
all'origine del tutto.
Leggo il testo che ho già consegnato alla stampa, anche perché
ritengo del tutto inutile modificarlo. "Non era assolutamente mia
intenzione difendere l'operato della Giunta regionale, ma mi pare
ormai necessario intervenire a suo favore in questa vicenda, che ha
assunto toni grotteschi e "démodés" da scontro razziale".
Prima di questo pacato e abbastanza conciso suo intervento,
intendevo far ritornare l'intera questione con i piedi per terra,
ma ho visto che vi è tornata, dico grazie.
La delibera regionale n° 7684 del 12 ottobre 1986 non è niente
altro che una ricerca antropologica sulla popolazione della Valle
d'Aosta. Con essa si assegna un incarico a due studiosi della
materia, che vantano esperienze e conoscenze dirette della nostra
realtà, per cui io ritengo che siano strumentali, isteriche e sopra
le righe, le forzature che si sono volute fare in merito
all'iniziativa sopraccitata. Il volersi riferire all'espressione
tecnica "portatori di un patrimonio genetico puro", che può
sembrare discutibile nel linguaggio comune, per montare un'indegna
gazzarra sui valdostani e, in ultima analisi, per nuocere alla
nostra Regione, è qualcosa di estremamente riprovevole e squallido
sul piano politico e censurabile sul piano morale. È ancora più
stupefacente che una parte della stampa locale e di quella
nazionale sia caduta in questo tranello che - lo ripeto, perché ne
sono fermamente convinta - è stato montato a freddo per una ricerca
disperata di "scoop" giornalistici, ed abbia poi finito per fungere
da cassa di risonanza alle "pruderies" neonazionalistiche che si
vogliono risvegliare per esorcizzare un preteso e presunto razzismo
valdostano.
L'interpellanza e la mozione volevano e vogliono - anche se mi
auguro che non sia così - costringere il Consiglio regionale ad
affrontare in termini polemici e distorti un problema scientifico
che né si può e né si deve prestare a strumentalizzazioni di
sorta".
Io ho voluto abbandonare l'aula perché, a dodici anni dal
duemila, non mi sembrava neppure il caso di menzionare il discorso
relativo alle "razze". Per lo stesso motivo, abbandono anche oggi
l'aula, nella quale rientrerò alla fine del discorso.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Avevo promesso di non intervenire
ed infatti non entrerò nel merito della mozione del Consigliere
Aloisi. Devo però confessare con molta amarezza che effettivamente
lo "scoop" è stato fatto dal Consigliere Breuvé, che è riuscita "a
far rivoltare nella bara" anche l'illustre compagno Pietro Nenni.
Il Consigliere Breuvé Lilliana è un'esponente del Partito
Socialista e mi dispiace dover polemizzare con lei, ma lo faccio
ugualmente, cercando di essere breve.
È preoccupante quello che ha detto e dovrebbe cercare di
spiegarlo agli iscritti del Partito Socialista. Io non ho affatto
tentato di strumentalizzare la deliberazione n° 7684. I termini da
lei usati sono piuttosto pesanti. Mi rendo conto che, essendo una
donna, lei possa anche permettersi di usare certi termini. Però,
non è possibile sopportare insulti da un Consigliere del Partito
Socialista, che si permette di accusare altri Consiglieri, che
svolgono il lavoro per il quale sono stati eletti, di cercare
pubblicità gratuita, offendendo così l'intera stampa nazionale. Non
credo che il sottoscritto sia così influente sugli organi di
informazione nazionale. È vero piuttosto che anche gli organi di
informazione, nella delibera proposta dall'Assessore Faval, hanno
trovato degli elementi di grande preoccupazione, altrimenti non
avrebbero avuto modo di scrivere certe cose.
Come ho già detto ieri, io sono preoccupato e non sono rimasto
contento; anzi, posso dire che le mie preoccupazioni, su questa
ricerca, sono aumentate. Però, poiché intendo mantenere la parola
data, non voglio ritornare sull'argomento.
Confesso la mia ignoranza più totale, nel senso più puro del
termine, sugli ultimi due punti della mozione, della quale però,
per essere onesto con me stesso, condivido molte critiche relative
alla ricerca in discussione e, pertanto, se la dovessi votare a
punti, io la voterei nella sua interezza, con la sola esclusione
degli ultimi due punti. Se questo non è possibile, io mi asterrò,
proprio per dimostrare al Consigliere Breuvé che non si tratta di
"un gioco a tirare". Noi abbiamo anche un compito di controllo
politico. Confesso che non dimenticherò mai più le scene che mi si
sono presentate davanti agli occhi in questi giorni.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Devo fare una prima annotazione polemica
nei confronti del Consigliere Baldassarre: il Consiglio non deve
occuparsi dei fatti privati delle persone e non è lecito per
nessuno considerare negativo il semplice fatto d'essere donna.
Io sono un po' stupito per la polemica sorta intorno ad una
deliberazione che, così come questa mozione, ha uno scarso peso
politico e, quindi, non aveva nessun bisogno di un esame
approfondito. Impegnare il Consiglio all'esame dei possibili
simboli della Valle d'Aosta con un animale diverso dal leone è una
sciocchezza, soprattutto perché la Regione ed il Consiglio
regionale hanno una propria storia, che è scritta da molte persone
e non soltanto dal Consigliere Aloisi.
È certo che l'attenzione del popolo italiano e dei giornali è
particolarmente sollecita ai problemi razziali ed il fatto che i
Consiglieri Baldassarre ed Aloisi si siano dichiaratamente e
spettacolarmente adirati per l'uso della parola "razza" mi sembra
un aspetto un po' marginale, che tenda a nascondere dietro ad un
dito qualche altro problema. Infatti, la parola "razza" è forse il
termine più chiaro per definire con precisione il senso di questo
discorso. Spesso, però, si usano altri termini, come "gruppi
linguistici", "gruppi etno-linguistici",...; sono "paroline" più
dolci che esprimono lo stesso concetto, ma sono estremamente più
pericolose.
Credo che la situazione di separazione che c'è nell'Alto Adige
(tra la gente e nelle scuole) si basi appunto, non sulla parola
"razza", ma su parole più dolci, tipo "gruppo linguistico
italiano", "gruppo linguistico ladino"o altre simili. Secondo me,
occorre analizzare il reale contenuto delle delibere, senza cercare
di fare "gli attori" o "i comici", puntando sugli aspetti più
spettacolari, che possono far presa solo su di una stampa
disattenta alle vicende che accadono in Valle d'Aosta. Sulla stampa
nazionale, purtroppo, i fatti della Valle d'Aosta non sono
sufficientemente presentati e commentati.
Anch'io ho dei dubbi su questa delibera, ma per tutt'altro
genere di motivi. Ritengo infatti di fondamentale importanza
studiare i problemi genetici della popolazione della nostra Regione
e mi stupisco che l'Amministrazione non abbia ancora cercato di
risolvere i problemi genetici cui possono andare incontro tutti i
valdostani. Se per esempio voi avete una moglie o una persona cara
incinta, provate a chiederle quale possibilità ha di accertare in
Valle d'Aosta se ha dei problemi genetici come il mongolismo o come
qualsiasi altro tipo di malformazione. Infatti, un esame come
quello dei villi coriali o come quello dell'amniocentesi può anche
essere fatto in Valle d'Aosta, ma la lettura dei relativi vetrini
viene fatta fuori Valle.
In Valle d'Aosta, sempre per fare qualche altro esempio, esiste
un problema genetico molto serio, che non è mai stato affrontato
con rigore, ed è quello della "ricombinazione" tra persone
portatrici di anemia mediterranea. Essendo la Valle d'Aosta una
Regione di forte immigrazione secondo me, è molto ricca, perché ha
avuto ed ha tuttora l'apporto di differenti culture -, può capitare
che un immigrato o un figlio di immigrati o un figlio di figli di
immigrati della Sardegna si sposi ed abbia dei figli con
un'immigrata o con una figlia di immigrato o con una figlia di un
figlio di immigrati della zona di Ferrara, senza pensare, ad
esempio, che in quest'ultima zona l'anemia mediterranea ha
un'altissima incidenza, perché trattasi di malattia un tempo legata
alla presenza della malaria. Ebbene, da questa ricombinazione può
sorgere un problema serio; però, qui in Valle d'Aosta non c'è
nessuna delibera della Giunta regionale che promuova una campagna
per la prevenzione della diffusione dell'anemia mediterranea e
neppure si può sapere se un determinato feto, in una particolare
settimana del periodo di gestazione, abbia o meno contratto
l'anemia mediterranea.
Tornando al problema antropologico, potrebbe essere interessante
una ricerca tendente a capire come mai in Valle d'Aosta siano forse
più diffuse che in altri posti certe malattie, senza ricorrere però
alle considerazioni del nostro "amabile" Consigliere Aloisi, il
quale indicherebbe come positivo l'arrivo, dopo il 163, di oltre
30.000 veneti, che così "hanno impedito l'insorgere di ataviche
malattie della popolazione autoctona". Come se i Valdostani fossero
stati affetti da ataviche malattie delle quali sarebbero stati
salvati dal semplice arrivo dei veneti. A mio parere questa è una
visione talmente mitica quanto assolutamente irreale.
Ritengo invece molto più serioso procedere ad una attenta
analisi dei reali problemi che si riscontrano nella comunità: la
sindrome di Gilbert, le malattie policistiche-epato-renali, le
istogenesi imperfette, ... Purtroppo, molti valdostani hanno dovuto
fare i conti con questi problemi, però nessuno se ne è interessato
e neanche il Consigliere Aloisi, se non per citare in forma quasi
spregiativa - credo che lo si possa dire - queste "ataviche
malattie della popolazione valdostana".
Pertanto, io ritengo che questa mozione debba essere rigettata
nella sua totalità, anche perché entra in contraddizione micidiale.
Non me ne voglia la Giunta se, in un certo senso, difendo le sue
posizioni, ma, secondo me, con questa discussione molto dotta sui
visigoti, goti, teoria di Mendelejev, dominazione araba, spagnoli,
inno valdostano di origine spagnola,...
(...INTERRUZIONE...)
SANDRI (N.S.):
Io sto citando le parole presenti nella
mozione.
(...INTERRUZIONE...)
SANDRI (N.S.):
Io sto citando le parole dell'"amabile"
Consigliere Aloisi, che ho ascoltato bene, anche perché "oggi mi
sono lavato le orecchie".
A questo punto mi pare proprio il caso di predisporre una vera
ricerca antropologica per capire definitivamente da dove arriviamo.
Se con tutte le precisazioni forniteci dal Consigliere Aloisi
(ungheresi, mercenari - chissà da quale paese arrivano questi
mercenari?) ...
(...INTERRUZIONE...)
SANDRI (N.S.):
Mi auguro che la prossima volta il
Consigliere Aloisi mediti un po' di più su questo genere di
mozioni, perché, secondo me, lo spazio che si ottiene sulla stampa
nazionale non sempre è sinonimo di rielezione e, se ha presentato
la mozione per ottenere spazio sui giornali a fini elettorali,
posso garantirgli che Nuova Sinistra si impegnerà per evitargli
questo "rinnovo".
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che la discussione su un
simile argomento in quest'aula non possa non destare delle
perplessità, anche perché si tratta di un argomento estremamente
difficile e gravido di conseguenze. Ho vissuto una parte della mia
vita politica in un periodo estremamente tormentato, nel quale sono
stati suscitati "fantasmi" analoghi a quello di oggi, che
reintroduce il concetto di "razza", sia da una parte che
dall'altra. Mi è rimasto però un pessimo ricordo di quel momento
ormai "storico", perché risale a circa 22 anni fa, e politico.
È un argomento che, specie se trattato in una Regione di
frontiera come la nostra, inevitabilmente, anche solo per la
posizione geografica della zona, al di là delle possibili indagini
antropologiche e al di là dell'appartenenza di ciascuno di noi ad
un gruppo etnico o ad un altro, è destinato a suscitare dei
fermenti, perché non esiste un paese più libero e democratico di un
paese di frontiera. In esso, infatti, il concetto di "razza" si
diluisce. L'essere a stretto contatto di gomito con nazionalità e
gruppi etnico-linguistici diversi desta in noi un senso di apertura
nei confronti degli altri, che non sempre riscontriamo in
popolazioni situate geograficamente in altre località.
La nostra Regione, anche se per anni ha sofferto di un certo
isolamento - tant'è che storicamente è stata definita come una
specie di "cul de sac" -, proprio grazie alla sua morfologia, ha
avuto invece frequenti contatti con altre genti. Ecco perché
rispolverare dei "fantasmi" che appartengono ormai al passato può
destare legittime reazioni, come quella della nostra Collega, che
si è sentita personalmente offesa.
Io ritengo che la questione debba avere un suo taglio
essenzialmente scientifico e, se questo era l'intento della Giunta,
non trovo in essa nulla di particolarmente straordinario. Ma
allora, in quella deliberazione c'è un passo estremamente infelice
proprio nel punto in cui fa un richiamo alla "razza più pura".
Credo che si tratti di un refuso e credo che il responsabile ci
possa chiarire il senso di quelle parole.
Al di là di questo, però, è bene che noi tutti facciamo delle
annotazioni di costume sul modo in cui interpretiamo in questa aula
il nostro ruolo di Consiglieri e sulla possibilità che la politica,
come diceva questa mattina il Collega Mafrica, sia diventata una
sorta di spettacolo in cui tutto è giustificato in funzione di un
obiettivo scenico. Se così è, questo Consiglio dovrà onestamente
ripensare al suo ruolo, ma la stessa cosa dovrà essere fatta anche
dalla stampa, che enfatizza a dismisura certi fatti, fungendo da
cassa di risonanza di dimensioni "stratosferiche" per argomenti
che, a volte, hanno un'importanza estremamente relativa, mentre di
altri, che toccano da vicino i veri problemi della nostra Regione,
non fornisce alcuna informazione.
Viviamo in un mondo caratterizzato dall'immagine e, come dicono
i saggi cinesi, "una sola immagine vale più di mille parole". Però,
se noi agiamo solo per far parlare di noi stessi, a qualsiasi
costo, alla fine conosceremo solo il nostro punto di partenza, ma
non conosceremo mai il traguardo che potremo raggiungere.
Oggi ho apprezzato l'"excursus" storico del Consigliere Aloisi e
credo che ogni tanto una rinfrescatina sul nostro passato non
faccia male a nessuno, però, su questo tema, mi sembra più
opportuno proporre un dibattito culturale, nel quale il confronto
non verrebbe viziato dalle posizioni politiche che ingenerano
sempre il sospetto che dietro ci possa essere qualche "arrière
pensée" e cioè che si nasconda un atteggiamento teso a
strumentalizzare più che a fare chiarezza. Non mi scandalizzo che
ciascuno di noi, come persona e come membro di una Forza politica,
reciti il ruolo che ritiene più opportuno. Però, ogni tanto, si ha
l'impressione che quanto diciamo in quest'aula non sia farina del
nostro sacco, ma di qualche ignoto "consigliore" che faccia la
parte del Consigliere.
Ricollegandomi a quanto detto questa mattina, suggerisco di
riflettere su questa circostanza, perché sarebbe estremamente
pericoloso che qualcuno riuscisse a manovrarci facendoci giocare il
ruolo di semplici pedine. Sarebbe ben triste se fossimo costretti a
giocare questo ruolo. Questo mio intervento vuole essere
soprattutto uno sfogo di carattere personale e non aggiungo
altro.
Noi non voteremo questa mozione per tutti i motivi che ho
cercato di spiegare. Rivolgendomi con affetto al Consigliere
Aloisi, lo sollecito a prestare maggiore attenzione nel trattare
argomenti così delicati. Non è importante l'appartenenza ad un
Movimento o ad un Partito, è importante piuttosto l'appartenenza a
questa comunità e, se noi tutti vogliamo effettivamente ricercare
il suo interesse, è opportuno che cerchiamo di interpretare le
ansie, i sentimenti e le aspettative della comunità valdostana.
Questo è il nostro ruolo, al di là delle impostazioni politiche che
ci possono dividere ma sempre, però, sui reali problemi della
nostra comunità e della nostra Regione. Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io avrei preferito non intervenire,
proprio perché credo che questa mozione non abbia alcun rilievo
politico. Ma, per le considerazioni che ho già fatto questa
mattina, anche un Gruppo come il nostro è costretto ad intervenire,
perché altrimenti non ha lo spazio che dovrebbe avere per le sue
idee, per le sue proposte legislative e per le sue iniziative
propositive in questo Consiglio.
Visto che qui si può parlare di tutto, voglio ricordare che
cos'è il Partito Comunista Italiano. Esso è nato nel 1921. Ha tra i
suoi ideali principali la pace, la giustizia sociale, la libertà,
il lavoro e lo sviluppo economico e sociale. Questi ideali valgono
per tutto il Paese. Per quanto concerne la Valle d'Aosta abbiamo
altri due obiettivi: la difesa dell'autonomia e la convivenza
civile tra tutti i gruppi etnici, che convivono civilmente nella
nostra Regione.
Pensiamo di essere stati tra i primi a leggere la delibera di
Giunta in oggetto e riteniamo di averla esaminata con molta
attenzione. Anche noi abbiamo notato che si parlava di "patrimonio
genetico più puro", però abbiamo convenuto nell'intendere questa
dizione nel suo senso relativo e non assoluto: riferito cioè alla
"purezza", rispetto all'appartenenza ad un certo gruppo etnico, e
non alla "purezza", rispetto ad altre "razze impure". Quindi noi,
partendo dalla considerazione che, probabilmente, ci sia stata una
certa faciloneria nella predisposizione della delibera - così come
del resto abbiamo potuto verificare anche altre volte -, non
abbiamo ritenuto di considerare questa delibera come espressione di
una volontà razzista. Se in questa delibera avessimo visto il
benché minimo tentativo di razzismo, non avremmo certamente
aspettato né il Consigliere Baldassarre, né il Consigliere Aloisi e
né chicchessia.
Noi siamo convinti che tra i diversi gruppi etnici di questa
Regione si siano raggiunte condizioni di convivenza di accettabile
qualità e che le stesse siano da considerare un bene prezioso per
tutte le Forze politiche presenti nella nostra Regione. Io credo,
però, che il Consigliere Baldassarre abbia avuto un suo scopo e che
il Consigliere Aloisi ne abbia avuto un altro. Però, credo anche
che il tentativo di quest'ultimo sia molto più pericoloso di quello
del Consigliere Baldassarre. Il Consigliere Aloisi intende ricreare
in una Regione, che non ha queste caratteristiche, condizioni
politiche simili a quelle che hanno consentito al suo Partito di
avere la maggioranza relativa nel Comune di Bolzano, ma qui non
siamo a Bolzano. Qui da noi il M.S.I. ha avuto fin troppo spazio ed
io credo che un'azione politica convergente di tutte le Forze
politiche dovrebbe far sì che il Movimento Sociale Italiano abbia
quello che si merita alle prossime elezioni, perché non sta facendo
politica. In questo Consiglio, infatti, non ha mai presentato una
sola proposta di legge e cerca sempre e solo motivi di
polemica.
Noi votiamo contro il merito di quello che dice il Consigliere
Aloisi nella sua mozione e diamo al contenuto di quella mozione il
credito che possiamo dare ad un personaggio, che confonde la legge
di Mendel, esperto di genetica, con Mendelejev, che ha inventato la
tabella dei numeri atomici. Tutto il resto di quella mozione è di
pari valore. Quindi, noi votiamo tranquillamente contro la mozione,
dopo aver sottolineato il pericolo di simili tentativi.
PRESIDENTE:
Ha chiesto la parola l'Assessore alla
Pubblica Istruzione Faval; ne ha facoltà.
FAVAL (U.V.):
Je dois avant tout remercier le conseiller
Mafrica pour son intervention qui a eu cette exposition politique
très claire et que je ne peux que partager; le conseiller Sandri,
pour avoir, du point de vue scientifique, illustré lui-même ce que
veut en réalité cette délibération du Conseil régional. Tout de
même, je dois dire au conseiller Sandri que je n'arrive pas à
imaginer ce qui pourrait arriver au Conseil si le Gouvernement
proposait les recherches qu'il souhaite. S'il y a eu une réaction
comme celle que nous constatons, par rapport à une recherche
anthropologique innocente, si nous parlions de thalassémie, ainsi
de suite, je ne sais ce qui se passerait.
Je dois parallèlement remercier le conseiller Aloisi qui a, lui
aussi, contribué à démontrer que la recherche en question ne vise
en effet pas à établir s'il existe une race pure valdôtaine,
d'autant plus - et je le souligne - que dans la délibération le mot
"race" n'est pas cité une seule fois. On ne veut pas savoir s'il y
a une race valdôtaine ou non,; en revanche, nous sommes conscients
que les valdôtains "de souche" sont le résultat d'une grande
"pollution humaine" en ce sens qu'il y a eu de nombreux
passages.
En ce qui concerne "Montagnes valdôtaines" et si ce chant a une
musique - espagnole, vous dites - qui n'appartient pas à la Vallée
d'Aoste, cela démontre notre internationalisme, notre ouverture
envers ce qui ne nous appartient pas. Nous ne voulons pas prétendre
que ce qui se passe ici uniquement est bon, juste et beau.
Le lion? Je vois sur les armoiries des différentes communes de
la Vallée d'Aoste quatre lions, une aigle et d'autres oiseaux que
je ne parviens pas, d'ici, à distinguer. Le lion, d'après M. De
Tillier cité par M. Colliard dans son dernier texte "Vecchia Aosta"
paraît au Val d'Aoste vers le XIVe siècle (1300).
"Les comptes Amé dit "Le Vert" et Amé dit "Le Rouge" - écrit De
Tillier - ayant acquis à leur domaine partie, part et chute (il
s'agit d'ancien français) et partie par acquisition les portions de
juridiction que certains seigneurs avaient sur quelque partie des
dits quartiers, ce dernier... n'en fit plus qu'un corps de
communauté auquel, pour marque de cette réunion à son domaine
immédiat, ce prince accorda la permission et le privilège d'orner
l'écusson de ses armoiries, de celles de la croix blanche de Savoie
en chef, ne portant auparavant comme premier membre de tout le
duché que le champ de sable au lion rampant d'argent".
Il est vrai que cet animal appartient pas à la faune européenne,
mais il est non moins vrai que cet animal appartient à différentes
armoiries de différentes maisons nobles d'Europe et il parait qu'il
a été importé comme symbole après les croisades, donc après le
Moyen Age.
Cela dit, j'invite, pour son amour de l'histoire, M. Aloisi, à
participer au congrès du mois d'avril sur le rôle du monde alpin
dans l'histoire, dans le monde ancien; il y aura des professeurs de
Paris, de Londre, d'Allemagne qui parleront des auteurs latins.
Cela dit, je vous annonce que le Gouvernement régional et la
majorité voteront contre cette motion.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Ero perfettamente consapevole che questa
mozione avrebbe stimolato un grande dibattito, sia in senso
positivo che negativo. Essa può essere considerata come la risposta
critica alla provocazione della frase: "portatori di un patrimonio
genetico più puro". Nell'illustrazione precedente ho fatto la
cronistoria della nostra Regione, partendo dagli anni che
precedettero la venuta di Cristo per giungere sino ai giorni
nostri, con il preciso scopo di dimostrare che in Valle d'Aosta ci
sono state così numerose invasioni e passaggi da non giustificare
un'indagine per l'accertamento della "razza pura", come è scritto
nella delibera. L'obiettivo che mi ero proposto, cioè quello si
suscitare un dibattito, è stato raggiunto ed i vari interventi mi
consentono di dare alcune risposte alle quali tengo in modo
particolare.
Voglio innanzitutto ricordare al Consigliere Sandri, che ieri
"non si era lavato le orecchie, ma se le dovrebbe lavare anche
oggi", perché o non ha prestato attenzione, oppure non ha ascoltato
attentamente quanto ho detto nel mio precedente intervento. Io ho
detto che se questa delibera si fosse limitata ad una semplice
ricerca antropologica, con evidenti riflessi culturali ed etnici e
relativi riflessi linguistici, nessuno avrebbe potuto contestare
l'iniziativa di ricognizione del nostro patrimonio etnico e
linguistico. Quindi, Collega Sandri, "sturati di nuovo le orecchie"
perché questo l'avevo già detto nella premessa.
Ribadisco che la mozione è la risposta ad una provocazione.
Qualcuno potrà chiedersi: "Ma dov'è la provocazione? C'è stata o
non c'è stata?" Alcuni di voi hanno riconosciuto che nella stesura
di questa delibera c'è stata perlomeno una certa ingenuità o
insufficienza. Del resto, l'ha riconosciuto anche il nostro
Presidente in una intervista rilasciata al Corriere della Sera.
È chiaro che il nostro discorso è in un certo senso
provocatorio, ma voi non dovete assolutamente dimenticare la realtà
etnica e linguistica presente in alcune regioni della nostra
Nazione. Se ben ricordate, infatti, ieri abbiamo sostenuto un lungo
dibattito sul problema linguistico e proprio ieri ho citato, non a
caso, la situazione del Trentino Alto Adige e del Friuli Venezia
Giulia, dove, specie nella prima Regione, caro Collega e compagno
Comunista, esiste una realtà drammatica, caratterizzata dalla
separazione veramente etnica e dal "razzismo".
Il fatto che noi, in Trentino Alto Adige, abbiamo preso a cuore
il problema della separazione etnica e sostenuto i cittadini di
lingua italiana che, proprio in quella Regione, sono diventati
minoranza etnica e sono discriminati, ha premiato, non a caso, il
M.S.I. facendolo passare da 3 Consiglieri a 11.
Nel Trentino Alto Adige e nel Friuli Venezia Giulia esiste una
certa realtà drammatica e discriminatoria nei confronti dei
cittadini di lingua italiana.
Io ho sempre sostenuto che in Valle d'Aosta, per fortuna, non
siamo a quei livelli e siamo contenti di questo stato di cose. Qui
da noi, infatti, la situazione è ben diversa e lo riconosciamo.
Però non dobbiamo dimenticare che anche qui, nel passato, sono
state fatte dichiarazioni infamanti e pesanti nei confronti degli
immigrati e chi ha orecchie per intendere intenda e "si sturi le
orecchie", perché prima ho citato queste situazioni trascorse.
È vero che dal 1965 sono ormai passati più di vent'anni, però
quelle dichiarazioni hanno un certo seguito ancora oggi, anche se
non tra i nostri Amministratori, sicuramente però in alcuni
ambienti estremistici vicini a certi Movimenti regionalisti.
Questa mozione e questa provocazione - anch'io riconosco che la
mia mozione può essere considerata come una specie di provocazione
e del resto non ho nessun motivo per negarlo - trovano quindi la
loro ragion d'essere nel fatto che noi vigiliamo perché non si
giunga a certe degenerazioni. L'odierno dialogo tra le varie Forze
politiche ha evidenziato questo aspetto.
Oggi possiamo riconoscere che l'Assessore ha agito un po'
ingenuamente, però dobbiamo ribadire che quanto è successo non deve
più accadere per non dar adito ad equivoci di sorta, specie su
questi temi per i quali esistono già dei precedenti. Infatti, colui
che aveva fatto allora certe dichiarazioni non era un uomo
qualunque, un uomo della strada, un povero contadino o montanaro,
ma era nientemeno che il Presidente di un Movimento
regionalista...
(...INTERRUZIONE...)
Stai zitto, che sto parlando. Adesso sto parlando io. Se vuoi
parlare, alza il "ditino" e chiedi la parola.
È importante evitare che in Valle d'Aosta si arrivi ad una
situazione analoga a quella dell'Alto Adige, proprio perché non
dimentichiamo che in questi ultimi anni alcuni esponenti del
Movimento regionalista hanno fatto dichiarazioni piuttosto pesanti:
"Sono valdostano, non sono italiano, non mi sento italiano...". Non
dobbiamo dimenticare queste vicende e poiché noi siamo un Partito
nazionale che ha per base la difesa e la tutela dell'integrità
della Nazione Italiana, è chiaro che è nostra preoccupazione
prevenire, mettere le mani avanti, far sì che certe situazioni, che
ben conosciamo e che esistono in altre regioni, non si ripetano
nella nostra Regione. Questo è lo scopo della mia mozione.
Nel merito delle dichiarazioni del compagno Consigliere
Comunista ("Non permetteremo al M.S.I. di portare avanti
determinate battaglie") posso dire che non è lui che si deve
preoccupare, perché, tutt'al più, deve preoccuparsi del suo
elettorato, che ormai è sistematicamente in fase decrescente,
perché al nostro elettorato penseremo noi.
Anche questa mattina avete avuto modo di constatare il tenore
delle nostre battaglie, sui problemi che esistono nella nostra
Regione e che interessano la nostra collettività. Sono battaglie
improntate alla trasparenza, alla serietà e all'onestà e che hanno
come scopo la ricerca della verità. E non sono strumentalizzazioni,
compagno Consigliere Comunista, ricordatelo! Sono battaglie vere,
sincere, portate avanti a testa alta, senza paura. Non come fate
voi, che non avete il coraggio di fare opposizione e vi nascondete.
Questa è la realtà. Avete paura che altre Forze politiche più
piccole e più deboli vi scavalchino su certi temi nella vostra
opposizione alla Giunta. Questa è la realtà che vi fa paura.
Noi non abbiamo paura e con coscienza portiamo avanti la nostra
battaglia. Siamo consapevoli di quello che facciamo ed alle
provocazioni rispondiamo con provocazioni. Tutto lì. Saremo vigili
ed attenti affinché anche qui in Valle d'Aosta non succeda quello
che accade in alcune regioni italiane.
Fatte queste premesse, non ho alcuna difficoltà ad accettare la
richiesta del Consigliere Baldassarre di ritirare gli ultimi due
punti della mozione, perché non avevo assolutamente intenzione di
provocare, mentre invece intendevo sollecitare un dibattito su
questi problemi, che forse non interessano il Consigliere Mafrica,
ma che interessano molto noi del Movimento Sociale, perché siamo
sensibili ai problemi etnici e linguistici. Le realtà che esistono
infatti in altre Regioni sono drammatiche e non vogliamo e non
vorremmo che anche qui da noi dovesse accadere quello che già
accade altrove. Ecco il senso di questa mozione. Dichiaro, quindi,
ufficialmente di ritirare gli ultimi due punti della mia
mozione.
PRESIDENTE:
Do lettura della mozione nel testo
emendato:
MOZIONE
Vista la deliberazione n° 7684 del 17 ottobre 1986 con la quale
il Governo regionale stanzia la somma di lire 71 milioni per una
ricerca antropologica sulla popolazione della Valle d'Aosta;
Considerati gli orientamenti indicativi preliminari circa uno
studio biomorfologico che suddividono la Regione in aree di
presunta influenza tedesca, svizzera romanda, piemontese e
francese;
Atteso che i cosiddetti "portatori di un patrimonio genetico più
puro" sempre nel novero della razza ariana e di quel le
indo-europee verrebbero individuati tra gli abitanti della Regione
che qui vi risiedono da almeno tre generazioni;
Ritenuto che simili criteri di valutazione sconvolgono
qualsivoglia legge naturale e genetica aventi basi scientifiche
essendo ancora accetta nelle università del pianeta la teoria di
Mendelejev sulla trasmissione genetica, mentre altri parametri
risulterebbero pilotati su una versione "razzistica", superata
persino dal Sud Africa;
Lette numerose pagine di storia locale con le successive
immigrazioni che hanno interessato l'epoca celtica, ligure, dei
salassi, dei romani, e via dicendo fino ai burgundi, e dopo l'anno
mille agli abitanti ("i particuliers") dell'antico ducato aostano,
per non parlare degli oltre 70 anni di dominazione araba con tanto
di doganieri saraceni ai valichi di montagna (piccolo e grande S.
Bernardo), prima dell'anno 1000, e tenendo presenti i reali confini
dell'ancien Duché d'Aoste da Chambéry a Neuchâtel ad Asti e
Vercelli fino a Nizza secondo un quadrilatero che aveva quindi ben
altre aree di influenza comprendendo altresì la dominazione
spagnola, per oltre cento anni, di tutto il nord Italia, e le ben
note imprese di Emanuele Filiberto duca al servizio di Carlo V° di
Spagna contro le pretese egemoniche di Francesco I° di Francia;
Visualizzata tutta la storia delle invasioni dei barbari che con
le loro scorribande, anche permanenti e ricorrenti, hanno coinvolto
tutto l'arco alpino (Goti, Visigoti, Ungheresi, mercenari, ecc...)
e studiata altresì l'origine antica di alcune popolazioni della
Valle d'Aosta per le quali non è difficile ricostruire le origini
dei cognomi ascrivendola alla lingua ebraica secondo dissertazioni
già conosciute ed asseverate in Valle verso il 1845-1850 sulla
stampa locale ("Feuille d'Annonces d'Aoste", ecc...);
Esaminato l'impatto anche etnico delle invasioni francesi, e
segnatamente di quella napoleonica, nonché delle varie presenze
succedutesi in Valle con fenomeni migratori ed immigratori che
hanno inciso sulla omogeneità della popolazione;
Alla luce dei nuovi massicci spostamenti di popolazione iniziati
dopo la peste del 1630 con oltre 30.000 veneti giunti a ripopolare
la Valle d'Aosta, cui si sono aggiunte nel corso dei secoli altre
popolazioni tra cui, recentemente quelle del Meridione italiano,
con conseguenti mescolanze e matrimoni misti che hanno impedito
l'insorgere di ataviche malattie della popolazione autoctona;
Tutto ciò premesso, il Consiglio regionale della Valle
d'Aosta
DELIBERA
di invitare
i ricercatori a seguire criteri
scientifici nella valutazione e nella ricerca evitando forme di
razzismo e di superficialità che, oltre ad essere fuori moda,
appaiono pericolose in quanto discriminanti etniche;
di richiedere al Governo regionale una attenzione più rigorosa
ai criteri orientativi della ricerca, basata sulla competenza di
storici valdostani e di Istituti internazionali di ricerca;
di porre la ricerca su basi di assoluta serietà confrontando i
rilevamenti bio-morfologici sull'area dell'antico Ducato Aostano
della quale il territorio dell'attuale regione Valle d'Aosta è un
modesto residuato in zona frontaliera e quindi molto
frequentata;
di ricondurre l'analisi non già agli scopi dichiarati in
delibera circa un patrimonio genetico più puro - cosa questa che ha
suscitato non poche appassionate polemiche bensì alla ricerca della
composizione etnico-linguistica delle popolazioni presenti in Valle
d'Aosta ed ai collegamenti presunti con le aree culturali, etniche
e linguistiche, nonché con le nazionalità di provenienza antica e
documentabile.
PRESIDENTE:
Se nessuno chiede la parola, pongo in
votazione la mozione in oggetto, nel testo concordato, testé
letta:
ESITO DELLA VOTAZIONE
Presenti: 28
Votanti: 28
Favorevoli: 2
Contrari: 26
Il Consiglio non approva.
