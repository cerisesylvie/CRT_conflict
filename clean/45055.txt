Classificazione
TRASPORTI E VIABILITÀ
Trasporti



Oggetto del Consiglio n. 1876 del 6 ottobre 2022 - Resoconto
OGGETTO N. 1876/XVI - Interpellanza: "Interlocuzioni con
tutti i soggetti coinvolti nell'attuazione del progetto di
elettrificazione della tratta ferroviaria Aosta-Ivrea ricompreso
nel PNRR".
Bertin (Presidente) -
Punto n. 31 all'ordine del giorno.
Per l'illustrazione, si è prenotato il consigliere Perron, ne ha
facoltà.
Perron (LEGA VDA) -
Avevamo depositato questa
interpellanza a luglio e ovviamente e le cose sono cambiate. Io
salterei un po' a piè pari la domanda in sé dell'interpellanza:
chiedevamo se lei fosse andato al Consiglio comunale di Ivrea in
seduta straordinaria, eccetera; abbiamo già visto la risposta a
mezzo stampa, ovviamente le cose si sono evolute. Approfitterei
invece per fare un po' il punto sul tema dell'elettrificazione, la
quale ha scaldato quest'estate che già di suo è stata torrida;
sappiamo che l'ha scaldata sui giornali, eccetera.
Credo che solo ai più sprovveduti sarà sembrato un fulmine a
ciel sereno il no alla conferenza dei servizi del 12 agosto, con il
quale la Città di Ivrea si è opposta al progetto di
elettrificazione, attenzione qui, delle gallerie della città;
gallerie essenziali per la realizzazione della linea Ivrea-Aosta.
Perché dico che solo i più sprovveduti si stupiscono? Perché il
problema è oggettivo, è conosciuto da anni, forse anche da decenni,
quindi non certo da quest'estate. Sapevamo che tra le criticità del
progetto c'era l'impatto su quella zona lì. Ecco perché noi dalla
nostra parte abbiamo detto: "I nodi vengono al pettine e qualcuno
ha fatto i conti senza l'oste".
Il progetto sulla città è fortemente impattante sulla zona della
galleria che è poco più di un chilometro, uno e tre mi pare, passa
nella zona sul lungo Dora, tanto che i disagi per il cantiere e il
cambio di circolazione vengono definiti, da parte dei soggetti del
Comune di Ivrea, come immensi. La città è ovviamente a guida
centro-destra, l'assessore comunale dei trasporti è della Lega,
quindi i soliti leoni da tastiera, nonché anche sindacati in questo
caso, deducono che i sabotatori sono in azione; quindi non ci
prendiamo dei sabotatori e dei gufi.
Potrei aprire una grossa parentesi su un certo infantilismo con
cui una certa parte politica ha condotto la campagna elettorale,
tra l'altro prendendo pezzi di programma altrui per creare dei
post
, tra l'altro senza nemmeno capire quello che le persone
dicono. Questo è veramente un livello bassissimo, ma stendo un velo
pietoso, anche se prima o poi qualche sassolino dalla scarpa ce lo
toglieremo.
Tornando a noi, le interlocuzioni della Città tra l'altro con il
Ministero sono avvenute con un ex deputato del PD il quale, con il
sindaco Sertoli e il capo della struttura tecnica di missione del
dicastero, si sono poi incontrati l'8 agosto al Ministero delle
infrastrutture e della mobilità sostenibile, per discutere sul tema
e trovare eventuali nuove soluzioni. Quindi, anche qui abbiamo una
parte che è legata al PD: se vorrà mettere qualche elemento in
campo in più per aggiungersi al dibattito ben venga.
Ora veniamo a quello che è il sostanziale problema, cioè a
quanto risulta, almeno a noi, il Ministero può tirar dritto,
nonostante il no della città di Ivrea che, tra l'altro, richiede
pesanti compensazioni per l'impatto dell'opera. Posso assicurare,
ad esempio, che ad aprile di quest'anno, dalla Città eporediese non
avevano ancora avuto nessuna interlocuzione con RFI; era aprile
2022, noi avevamo parlato con loro, c'era una scarna
mail
in
cui diceva di identificare delle problematiche, null'altro.
Quindi, primo scenario: il Ministero tira dritto, il progetto
parte così com'è, a Ivrea non restano che barricate di
risorgimentale memoria per evitare l'impatto sulla città
(ovviamente è un'iperbole).
Secondo scenario: il progetto viene modificato, si elettrifica
lasciando fuori le gallerie di Ivrea, con esito però, non sfugge,
che è paradossale, perché dovrebbero essere mantenuti i tanto
odiati bimodali e il parco rotabile della linea nazionale non
potrebbe comunque arrivare in Valle, con il risultato di annullare,
a nostro avviso, e l'abbiamo sempre detto e lo ribadisco ancora
dopo, l'unico vero vantaggio dell'elettrificazione, cioè l'aumento
del parco rotabile, il consentire ad altri mezzi di poter entrare
in Valle e quindi risolvere anche il problema delle capienze.
Quello è l'unico vantaggio a nostro giudizio. Ricordo invece che
resta invariato il modello di esercizio attuale, che è 38 + 4
treni/giorno, e solo il raddoppio di binario a quel punto potrebbe
aumentare questo tipo di corse.
Oppure terzo scenario, qui entriamo nella parte dei gufi: il
progetto rischia di naufragare a causa dei tempi che sforano;
ovviamente c'è il cambio di Governo e adesso bisognerà vedere come
verrà gestita la questione.
Questa è la situazione. La situazione è in una fase che io
definirei un po' di scacco. Ritorno a dire quello che noi abbiamo
sempre detto, così facciamo chiarezza e non veniamo accusati di
cose che non diciamo: quando diciamo una cosa ce ne assumiamo la
responsabilità, quando non la diciamo no. Come Lega lo abbiamo
fatto fin da luglio 2021, quando nella nostra relazione sulla legge
del collega Restano che parlava dei treni a idrogeno scrivevo -
perché l'ho fatta io - testualmente: "I progressi 'attuali'
dimostrano in maniera inequivocabile che già prima della fine del
decennio la tecnologia permetterà di coprire la nostra tratta in
maniera quasi totalmente priva di emissioni, senza procedere a
invasivi e costosi interventi sulla linea". Questo a fronte di anni
di chiusura della linea per lavori e dello 0,3 percento di CO2
risparmiato ogni anno; anche qui veniamo attaccati "Ma quale CO2?".
Signori, altro che contribuire ad una Valle d'Aosta
Fossil Fuel
Free
! Sono tremila tonnellate su un totale valdostano di un
milione, lo 0,3 percento, quindi non è che ce lo inventiamo noi.
Poi, sarà un risparmio di tempo di 30 secondi e il numero di corse
invariate.
Fra l'altro, su questa cosa della CO2 ieri mi cercavo un po' di
articoli sul tema, come faccio prima di intervenire, e leggevo ad
esempio Nicola Armaroli, direttore ricerche del Consiglio nazionale
delle ricerche CNR, che in un pezzo sul tema diceva: "Le emissioni
di CO2 da ferrovie in Italia sono una piccolissima frazione del
totale del trasporto, quindi non è una vera priorità". L'ha detto
lui che di certo in matematica ne sa più di me, che ero anche
piuttosto scarso. Quindi
ipse dixit
, ma basta fare un paio
di proporzioni per capire che non è l'obiettivo prioritario della
CO2 quello di elettrificare, contribuisce ma in maniera molto,
molto vaga.
Qui chiudo. A nostro avviso il vero problema è che non sono
state valutate le alternative che oggi abbiamo
dell'elettrificazione, si sono sottovalutate probabilmente delle
criticità su Ivrea, che poi puntualmente si sono palesate; non vuol
dire essere dei gufi, ma significa aver studiato i dossier e quindi
prevedere cosa sarebbe successo. Si è presa politicamente la palla
al balzo per intercettare, anche giustamente, ci mancherebbe, ma i
fondi del PNRR e cavalcare in ogni modo l'ondata "Noi siamo quelli
green"; su questo tra l'altro dico, dalle indiscrezioni che abbiamo
letto a mezzo stampa, che anche il Consiglio superiore dei lavori
pubblici avrà dei rilievi che più o meno vanno su questa lunghezza
d'onda. Nell'attesa di pubblicazione anche del loro parere, ripeto,
abbiamo visto alcune cose a mezzo stampa, questo è quello che noi
abbiamo sempre sostenuto e lo ribadiamo: la nostra è un'analisi che
è sempre stata critica e, quanto meno in quest'aula, possiamo dire
che noi l'avevamo detto.
Vediamo un attimo qual è la situazione, se lei ha novità, ma
questo mi pare il punto dell'argomento oggettivo su cui poi si può
discutere, prendere le varie parti, ma sui contenuti direi che ci
siamo, questa è la situazione.
Presidente -
Risponde il presidente Lavevaz, ne ha
facoltà.
Lavevaz (UV) -
Colgo l'occasione di quest'interpellanza
che è un po' stagionata, ma è comunque l'occasione per fare il
punto. Salto a piè pari la prima domanda, perché con il Sindaco di
Ivrea poi abbiamo avuto delle interlocuzioni, ci siamo sentiti al
telefono sia io che gli uffici, però non c'è stato un incontro con
il Consiglio comunale, anche perché non era probabilmente opportuno
in questa fase.
Per quanto riguarda invece le interlocuzioni con gli enti
coinvolti, i soggetti coinvolti, vorrei precisare che, in
particolare da luglio a oggi, da quando è stata presentata
l'interpellanza a oggi, l'iter della Conferenza dei servizi è
andato avanti, sono stati fatti diversi passaggi con gli enti
coinvolti, per quanto ci riguarda con gli enti valdostani, al di là
di quelle interlocuzioni di cui parlavo con il Sindaco di Ivrea.
Con gli enti territoriali abbiamo avuto come Assessorato degli
incontri specifici con tutti i Comuni coinvolti dall'opera, anche
perché abbiamo deciso, come Amministrazione regionale, di farci da
catalizzatori anche formalmente di questi pareri che sono poi stati
raccolti all'interno della delibera di Giunta; adesso non ho il
riferimento, ma c'è una delibera di Giunta che ha raccolto i
pareri, li ha formalizzati e li ha trasmessi, quindi dando anche un
senso di collaborazione e di omogeneità di lavoro all'interno degli
enti clienti della nostra realtà, sia l'Amministrazione regionale
che gli enti locali.
È inutile ricordare che l'ente titolare del progetto non è la
Regione ma è RFI, come lei ha giustamente ricordato, quindi noi al
di là di queste interlocuzioni e all'affiancamento ai Comuni non
abbiamo competenza - per quanto riguarda le opere sui comuni,
quindi le problematiche puntuali, ci sono problematiche di quote,
di interventi puntuali; ad esempio a Fénis c'è una questione di
occupazione di un fabbricato di proprietà di RFI nel Comune di
Hône, eccetera.
Con gli enti territoriali del Piemonte la situazione è ancora
diversa, perché ovviamente lì non abbiamo nessuna titolarità e i
nostri rapporti sono a livello più alto, sono a livello regionale.
Con la Regione Piemonte abbiamo avuto nei mesi diverse
interlocuzioni che hanno sostanzialmente condiviso la linearità del
progetto e la necessità di elettrificare la nostra linea. L'ultimo
incontro con l'assessore Gabusi l'ho avuto peraltro solo la
settimana scorsa, martedì scorso credo che fosse il 27, nel quale
abbiamo proprio fatto il punto su queste questioni, in particolare
sulle criticità di Ivrea. Perché non nascondiamo, e ce lo
aspettavamo anche noi, questo va detto, che su Ivrea ci sono delle
criticità di tipo tecnico molto evidenti, soprattutto sulle
gallerie, che indubbiamente creeranno dei disguidi durante i lavori
in particolare; poi, una volta che i lavori saranno fatti, io credo
che la città o comunque il territorio di Ivrea dal punto di vista
ambientale, seppur poco, ne guadagnerà, perché comunque il treno
che passa in mezzo alla città è sicuramente un inquinamento. In
ordine generale posso condividere la sua analisi sull'influenza dal
punto di vista percentuale, ma sulla città l'impatto probabilmente
è più rilevante.
Quello che la Città di Ivrea sta giustamente chiedendo,
condiviso con l'assessore Gabusi, è una serie di opere
compensative, come sempre si fa. Facevamo con l'Assessore il
riferimento alla TAV, con le dovute proporzioni che sono
importanti, ma che sono sostanzialmente nella stessa linea; sulla
TAV ci sono più di 100 milioni di euro di opere compensative che
vengono fatte nei comuni attraversati. Qua si tratta di capire se
l'entità delle opere compensative che la Città di Ivrea chiede a
RFI siano sostenibili, siano paragonabili o comunque parametrabili
al disagio che la città di Ivrea dovrà subire durante i lavori,
perché parrebbe che le richieste fatte siano eccessive: una
circonvallazione e si parla di più di 20 milioni di euro, eccetera.
La Regione Piemonte ha confermato la volontà di proseguire sulla
linea dell'elettrificazione, facendosi anche da tramite con la
Città di Ivrea per trovare delle soluzioni che siano sostenibili
con RFI, per quanto riguarda la sostenibilità di questi
interventi.
Concordo con lei sul fatto che, come abbiamo sempre detto anche
nelle discussioni fatte in quest'aula, l'elettrificazione ha un
grande vantaggio, al di là magari dell'incidenza ambientale che può
essere poco significativa in senso assoluto, ma il grande vantaggio
è quello poi di poter utilizzare il materiale rotabile di
Trenitalia o comunque il materiale rotabile che circola in tutta
Italia. Il fatto di utilizzare uno scarto di elettrificazione
all'interno della galleria è assolutamente inaccettabile, perché
avremmo comunque gli aspetti negativi dell'elettrificazione in
Valle d'Aosta - che comunque ci sono, perché c'è l'impatto
ambientale dei pali, eccetera - non avendo il beneficio di poter
utilizzare i mezzi rotabili del circuito italiano. Quindi quella
soluzione non è percorribile.
Sul resto, sulle emissioni, eccetera, sono discussioni che
abbiamo già fatto e non voglio ritornarci. È chiaro che c'è anche
la soluzione con i treni a idrogeno, perché io non sono un gufo e
non sono superstizioso, ma confesso che sto tenendo una porta
aperta nel momento in cui non dovesse andare in porto per qualche
motivo l'elettrificazione. Ovviamente io credo che andrà in porto,
ci sono le conferenze dei servizi e tutto, ma finché i lavori non
partiranno, tengo sempre una porta aperta, come alternativa, a una
soluzione diversa. Stiamo facendo dei ragionamenti in questo senso,
anche perché abbiamo da acquistare dei treni da qua a fine anno e
la scelta non è semplicissima da questo punto di vista, quindi
bisogna tenersi una via d'uscita che permetta comunque di garantire
il servizio. Io sono comunque convinto, solo per essere chiaro, che
l'elettrificazione andrà in porto, nel senso che ci sono i fondi,
ci sono le conferenze dei servizi; ci sono però diverse questioni
anche di ordine più generale, di logica del PNRR, di gestione del
PNRR, che sfuggono al nostro controllo, quindi io una piccola via
d'uscita la tengo sempre.
Presidente -
Per la replica il consigliere Perron.
Perron (LEGA VDA) -
Grazie Assessore. Giustamente queste
sono considerazioni oggettive, ripeto, che noi abbiamo sempre fatto
e le vediamo adesso puntualmente realizzate. Riguardo poi, in
realtà, ai treni ad idrogeno, è chiaro che, almeno così fatti i
conti un po' rapidamente, costerebbero certamente di più e, se noi
mettessimo vicino le due opzioni, sarebbe un investimento molto più
alto; mi pare che anche in Valcamonica i costi siano più alti, i
treni costano di più. Ma il vantaggio, e qua lo ribadisco
nuovamente, di quella che può essere la tecnologia dell'idrogeno,
anche e soprattutto per noi della Valle, è che consentirebbe la
creazione di un indotto, di un settore. Quello potrebbe essere e
sarebbe da legare probabilmente a dei trasporti locali di un certo
tipo, che potrebbero essere i pullman, che certamente è la
soluzione più fattibile, ne ho già sentito parlare anche altre
volte. Potrebbe anche essere, io uso sempre il condizionale, perché
la verità in tasca non ce l'ha nessuno e chi ha grandi certezze poi
alla fine si dimostra per quello che è, ma quella sarebbe
un'ipotesi e sono lieto di sentire dire che anche per lei potrebbe
essere una valutazione da fare, perché in effetti è così. Potrebbe
essere un settore da sviluppare nel futuro - 20, 30, 40 anni - in
cui la Valle d'Aosta potrebbe avere un ruolo e creare anche indotto
e posti di lavoro.
Quella sarebbe la visione di lungo termine, al di là dei costi
da paragonare, per cui sicuramente costano di più i treni a
idrogeno e sono sperimentali, rispetto alla tecnologia
dell'elettrificazione.
