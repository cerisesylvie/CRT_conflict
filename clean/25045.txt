Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 280 del 17 dicembre 2008 - Resoconto
OGGETTO N. 280/XIII - Sottoscrizione delle azioni della
Società "S.I.TRA.S.B. S.p.A." a seguito di aumento del capitale
sociale.
Il Consiglio
Ricordato che la società "S.I.TRA.S.B. S.p.A." è stata
costituita in data 1° settembre 1957 e che il capitale sociale di
euro 8.000.000 è detenuto dall'azionista Regione per la quota di
partecipazione pari al 63,5 percento delle azioni, corrispondenti
ad euro 5.080.000, mentre per la restante parte di euro 2.920.000,
pari al 36,5 percento del capitale, dall'azionista S.A.V.
S.p.A.;
Richiamati gli articoli 31 e 32 della legge regionale 10
aprile 1997, n. 12, recante "Regime dei beni della Regione autonoma
Valle d'Aosta" il cui combinato disposto prevede, in particolare,
che per le acquisizioni dirette di partecipazioni che siano
superiori al cinquanta per cento del capitale sociale, la
competenza sia in capo al Consiglio regionale e che tale disciplina
si applica anche nel caso di successiva sottoscrizione a titolo di
aumento di capitale;
Richiamato il verbale dell'assemblea ordinaria della società
"S.I.TRA.S.B. S.p.A.", tenutasi il 27 ottobre 2008, nel quale il
Presidente del consiglio di amministrazione della stessa ha esposto
agli azionisti gli aspetti tecnici, operativi e finanziari relativi
al progetto ed ai progressi nell'avanzamento dell'iter
amministrativo per la costruzione della Galleria di servizio e di
sicurezza al Traforo del Gran San Bernardo finalizzata al
miglioramento del livello di sicurezza della struttura attualmente
esistente, soprattutto a seguito del tragico incidente del 24 marzo
1999 occorso al Traforo del Monte Bianco, precisando che detto
progetto impegnerà la società in modo rilevante non solo dal punto
di vista economico-finanziario, ma anche sotto il profilo
organizzativo-gestionale;
Richiamato il piano economico-finanziario, allegato al
verbale dell'assemblea ordinaria di cui sopra e presentato all'ANAS
nel mese di giugno del 2006, che pone in evidenza le diverse
modalità di reperimento delle risorse finanziarie necessarie per la
realizzazione della Galleria di servizio e di sicurezza, la cui
stima dell'importo ammonta a complessivi euro 51.008.154,46 -
esclusi gli oneri relativi alla progettazione dell'opera - e che
questo investimento verrà sostenuto, in parti uguali, dalla
"S.I.TRA.S.B. S.p.A." e dalla società svizzera "TUNNEL S.A.",
entrambe società concessionarie del Traforo del Gran San
Bernardo;
Considerato che la realizzazione dell'opera, a più riprese
caldeggiata dalla commissione di sicurezza presente al Traforo del
Gran San Bernardo e dalla commissione mista italo-svizzera,
migliorerà i livelli di sicurezza del Traforo, consentendo, come
evidenziato nel verbale dell'assemblea ordinaria della società
SI.TRA.S.B. S.p.A.:
- l'evacuazione diretta verso l'esterno in caso di
emergenza;
- l'intervento sul luogo dell'incidente anche mediante
utilizzo della galleria di soccorso;
- la messa in sicurezza dell'oleodotto;
- la razionalizzazione e il potenziamento dell'impianto di
ventilazione mediante utilizzazione
della galleria di soccorso per l'immissione di aria
sana;
- la migliore protezione dei circuiti di alimentazione
elettrica e delle telecomunicazioni;
- l'ottimizzazione e il miglioramento delle condizioni di
sicurezza inerenti gli interventi
manutentivi;
Considerato che il costo dell'investimento per l'adeguamento
del Traforo del Gran San Bernardo agli attuali standards di
sicurezza - ipotizzando i presunti ribassi di asta - sarà
finanziato, come risulta dal verbale dell'assemblea ordinaria, per
la parte di competenza della società "S.I.TRA.S.B. S.p.A." pari ad
euro 24.000.000, come segue:
- l'aumento delle tariffe di transito del 3 percento per il
periodo 2007-2012;
- la proroga della concessione dal 31 dicembre 2034 sino al
31 dicembre 2050;
- il ricorso all'accensione di finanziamenti a medio-lungo
termine per euro 1.500.000;
- il contributo a fondo perso, inserito nel Piano
investimenti 2001-2007 del contratto di
programma 2007 del Ministero delle Infrastrutture-ANAS e pari
all'80 percento del costo
delle opere relative alla costruzione e progettazione della
citata galleria che verrà erogato
dal Ministero delle Infrastrutture sulla base dell'effettivo
stato di avanzamento dei lavori per
euro 19.200.000;
- l'operazione di aumento del capitale sociale per euro
3.000.000;
Richiamato il verbale d'intesa sottoscritto in data 31
ottobre 2008 tra le società "Anas S.p.A." e "S.I.TRA.S.B. S.p.A.",
la cui bozza fa parte integrante del verbale dell'assemblea
ordinaria, quale allegato C), con il quale la società Anas S.p.A.
si impegna a confermare la previsione dell'importo di euro
18.400.000, a completamento dell'importo complessivo di euro
19.200.000, quale contributo, per la realizzazione della Galleria
di soccorso e sicurezza, a carico "ANAS S.p.A." da erogare a
"SITRASB S.p.A.", fermo restando l'importo già finanziato per
l'anno 2008 pari a euro 800.000;
Preso atto che alla data del 31 dicembre 2007, la società
"S.I.TRA.S.B. S.p.A." ha chiuso l'esercizio finanziario registrando
un utile di euro 94.424;
Tenuto conto di quanto riportato nella relazione presentata
dal consiglio di amministrazione della società "S.I.TRA.S.B.
S.p.A." in merito alla situazione economico-patrimoniale della
società "S.I.TRA.S.B. S.p.A." infrannuale chiusa al 30 giugno 2008,
dalla quale risulta che non vi siano perdite che possano impedire
l'operazione di aumento del capitale sociale, bensì si evince il
conseguimento di un risultato economico positivo nel primo semestre
2008, incrementato dell'8,39 percento (euro 131.774) se confrontato
con quello conseguito nel medesimo periodo di riferimento del 2007
(euro 121.578);
Fatto presente che l'assemblea straordinaria della società
"S.I.TRA.S.B. S.p.A.", riunitasi il 27 ottobre 2008, al fine di
dotare la società dei mezzi patrimoniali necessari per la
costruzione della Galleria di servizio e di sicurezza al Traforo
del Gran San Bernardo, ha deliberato:
- di effettuare l'operazione di aumento a titolo oneroso del
capitale sociale dagli attuali 8.000.000 di euro ad 11.000.000 di
euro, per un ammontare di 3.000.000 di euro, le cui azioni
ordinarie di nuova emissione del valore nominale di 1 euro cadauna
verranno offerte in opzione agli attuali azionisti
proporzionalmente alla quota di partecipazione detenuta da ciascuno
di essi;
- che il diritto di opzione dovrà essere esercitato entro 90
giorni dall'iscrizione del verbale dell'assemblea straordinaria
presso il Registro delle Imprese di Aosta, operazione avvenuta in
data 30 ottobre 2008 e pertanto il termine ultimo per l'esercizio
del diritto d'opzione di cui sopra è da individuarsi nella data del
30 gennaio 2009;
Precisato che spetta alla Regione, pro-quota sulla base della
partecipazione posseduta, la sottoscrizione di azioni per un valore
di euro 1.905.000 e che la liberazione dell'importo delle azioni
sottoscritte deve avvenire secondo le modalità definite
dall'articolo 2439 del codice civile che prevede il versamento di
almeno il 25 percento del valore nominale delle azioni di nuova
emissione, pari ad euro 476.250, all'atto dell'esercizio del
diritto di opzione, mentre per la restante parte di euro 1.428.750,
il termine ultimo per il versamento è stato fissato nel giorno 31
dicembre 2009, come indicato nel verbale dell'assemblea
straordinaria della società "S.I.TRA.S.B. S.p.A." con espresso
mandato, in ogni caso, all'organo amministrativo della società di
procedere in tale senso nei termini che riterrà opportuno;
Richiamata la legge regionale 12 dicembre 2007, n. 33,
recante "Bilancio di previsione della Regione autonoma Valle
d'Aosta per l'anno finanziario 2008 e per il triennio 2008/2010"
con la quale sono stati stanziati, tra l'altro, le risorse
finanziarie pari ad euro 3.000.000 a titolo di copertura dell'onere
derivante dall'operazione di aumento del capitale sociale a
pagamento della società "S.I.TRA.S.B. S.p.A.";
Ritenuto, pertanto, di sottoporre, come previsto dai sopra
citati articoli 31 e 32 della legge regionale n. 12/1997,
all'approvazione del Consiglio regionale l'esercizio del diritto di
opzione per l'acquisto di n. 1.905.000 azioni al valore nominale di
1 euro cadauna, pari al 63,5 percento delle nuove azioni emesse
dalla società "S.I.TRA.S.B. S.p.A.", da esercitarsi, entro il
termine del 30 gennaio 2009;
Richiamata la deliberazione della Giunta regionale n. 2507 in
data 29 agosto 2008 concernente l'approvazione del bilancio di
gestione, per il triennio 2008/2010, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, con decorrenza
1° settembre 2008;
Visto il parere favorevole rilasciato dal Capo Servizio
credito, partecipazioni e previdenza integrativa dell'Assessorato
bilancio, finanze e patrimonio, ai sensi del combinato disposto
degli articoli 13 - comma 1 - lett. e) e 59 - comma 2 - della legge
regionale n. 45/1995, sulla legittimità della presente proposta di
deliberazione;
Visto il parere della II Commissione consiliare
permanente;
Ad unanimità di voti favorevoli (presenti e votanti:
ventisette);
Delibera
di procedere all'esercizio del diritto di opzione per
l'acquisto di n. 1.905.000 azioni al valore nominale di 1 euro
cadauna, pari al 63,5 percento
delle nuove azioni emesse
dalla società "S.I.TRA.S.B. S.p.A.".
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- L'argomento è stato lungamente
approfondito nella Commissione competente: in sostanza con questo
provvedimento la Regione, in quanto azionista della SITRASB per il
63,5% (il 36,5% sono azioni partecipate dalla SAV), adempie
all'impegno di aumentare e sottoscrivere l'aumento di capitale che
a suo tempo era stato deliberato da parte dell'assemblea ordinaria
degli azionisti il 27 ottobre 2008. L'impegno finanziario di questo
provvedimento è di 1,905 milioni di euro, le finalità per cui viene
fatto questo aumento di capitale sono la realizzazione dell'opera
che peraltro è stata a più riprese caldeggiata dalla commissione di
sicurezza ed è praticamente il tunnel di sicurezza a fianco
dell'attuale collegamento del traforo del Gran San Bernardo.
L'intervento prevede una serie di messa in sicurezza, fra cui
l'evacuazione diretta verso l'esterno in caso di emergenza,
l'intervento sul luogo dell'incidente anche mediante utilizzo della
galleria di soccorso, la messa in sicurezza dell'oleodotto oltre la
razionalizzazione e il potenziamento dell'impianto di ventilazione.
Si vuole anche sottolineare che questo piano economico, che prevede
un impegno finanziario complessivo per la realizzazione dell'opera
di circa 51 milioni di euro, ha visto l'adesione della parte
svizzera del tunnel del Gran San Bernardo, che è la Tunnel SA.
Su questi 51 milioni di euro, che è il costo dell'intervento, la
competenza per la SITRASB sarà di circa 24 milioni, cifra che, come
specificato nel verbale dei soci, verrà raggiunta con l'aumento
delle tariffe di transito del 3% per il periodo 2007-2012, la
proroga della concessione al 31 dicembre 2034 fino al 31 dicembre
2050, il ricorso alla accensione di finanziamenti medio lungo
termine per 1,5 milioni, l'operazione di aumento di capitale
sociale pari a 3 milioni di cui 1,905 milioni sono in carico alla
Regione, oggetto del provvedimento che oggi sottoponiamo al
Consiglio. Si precisa che per la parte più importante, che sono
18,4 milioni, la società ANAS è impegnata a confermare la
previsione della disponibilità al finanziamento. Con questo
provvedimento si va a chiudere una operazione che va nella
direzione di avviare questo intervento da più parti richiesto.
Presidente
- Dichiaro aperta la discussione generale.
La parola al Consigliere Louvin.
Louvin (VdAV-R)
- Molto brevemente perché teniamo a dire
che questo intervento è un intervento necessario in quanto le
condizioni di sicurezza dei nostri trafori sono (ne siamo
consapevoli tutti dopo la tragedia di cui fra pochi mesi si
celebrerà già il decennale) un punto nevralgico e particolarmente
delicato del nostro sistema di trasporti e della nostra
comunicazione con il mondo. Penso che sarebbe irresponsabile
mantenere in essere una situazione, che si protrae già da sei anni,
di indisponibilità da parte italiana delle somme necessarie per
questa galleria di sicurezza. Il partner svizzero della società di
cui stiamo discutendo si è dotato da molto tempo delle risorse
necessarie e credo che abbia dimostrato una previdenza e una
preveggenza maggiore di quella che si dimostra da parte italiana,
dove bisogna rincorrere costantemente delle situazioni limite,
mentre la disponibilità da parte elvetica alla realizzazione della
galleria di servizio e di sicurezza era già presente da tempo.
Ora, noi daremo il nostro assenso a questa sottoscrizione di
capitale perché riteniamo inderogabile e non procrastinabile la
necessità dell'intervento, ci rammarichiamo che di nuovo si sia
mantenuta aperta, per responsabilità molto più larghe di quelle che
possono essere della Regione, che da tempo aveva dato la
disponibilità in tal senso, ma che per lentezze burocratiche e
mancanza di cooperazione fra tutte le istituzioni interessate non
si sia sbloccata prima questa questione. Ben felici di sapere che
non ce ne sia stata la oggettiva necessità in passato, però
crediamo che si debba avere tutti insieme (questo vale anche per il
versante francese) una capacità di anticipazione dei fenomeni e non
una costante logica di rincorsa e di ritardo. Quindi sosteniamo
questo, pur con alcuni punti di rammarico e uno di questi è la
preannunciata lievitazione dei pedaggi. L'aumento ulteriore dei
pedaggi non crediamo che in una logica frontaliera sia una medicina
particolarmente apprezzata e quindi sottolineiamo come sarebbe da
perseguire, e probabilmente se fosse stata fatta una politica di
accantonamento dei fondi nel tempo da parte dei partner della
società e dell'ANAS, forse si sarebbe potuto evitare questa nota
negativa.
Crediamo che tutto debba essere fatto per tenere bassi i
livelli, non per ragioni populistiche ma per ragioni di oggettiva
sinergia che dobbiamo avere con il Canton Vallese da un lato e la
Savoia dall'altro, per evitare di trovarci con pedaggi più elevati
di quelli che siano regionalmente sostenibili per il flusso del
traffico frontaliero che viene disincentivato attraverso pedaggi
molto alti. Questo è lo spirito con cui diamo l'assenso a questo
atto di sottoscrizione di azioni, che non vuol dire un aumento di
presenza capitale ma un finanziamento ad una opera di assoluta
necessità in termini di servizio e di sicurezza.
Presidente
- Se nessun altro chiede di intervenire,
dichiaro chiusa la discussione generale.
Pongo in votazione l'atto amministrativo:
Consiglieri presenti, votanti e favorevoli: 27
Il Consiglio approva alla unanimità
