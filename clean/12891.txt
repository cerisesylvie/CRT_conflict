Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3847 del 22 ottobre 1992 - Resoconto
OGGETTO N. 3847/IX Posizione della Regione riguardo
all'attività della Sitav per la gestione di altre Case da gioco.
(Interpellanza)
Presidente
Do lettura dell'interpellanza presentata dai
consiglieri Limonet e Chiofalo, iscritta al punto 23 dell'ordine
del giorno.
Interpellanza Appresa la notizia dagli organi di stampa che
la Sitav, attraverso la consociata SER, ha ottenuto
l'autorizzazione ad aprire due Casinò in Tunisia;
Ricordato che, nell'illustrazione di una precedente
interpellanza relativa ad altre problematiche del Casinò, erano
state chieste al Presidente informazioni sull'argomento;
Constatato che a tuttora non sono ancora giunte le risposte
promesse in quell'occasione;
i sottoscritti consiglieri regionali della Democrazia
Cristiana
interpellano il Presidente per conoscere:
1) se corrisponde al vero che la Sitav, attraverso la consociata
SER, ha ottenuto l'autorizzazione ad aprire due Casinò in Tunisia
e, se vero, quando si ritiene che gli stessi possano diventare
operanti o comunque qual è il loro stato di avanzamento dei
lavori;
2) in caso affermativo, i sottoscritti chiedono ancora se
ritiene giusto che la Regione tolleri una situazione di questo
genere, la quale fa pensare al Casinò di Saint-Vincent come punto
per reperire clienti, come scuola per dirigenti, che sembra debbano
prendere il volo per la Tunisia, assieme naturalmente ai clienti
che ognuno tende a portarsi dietro;
3) e infine, se pensa di inserire un apposito punto nella
convenzione, per impedire che la Società appaltante gestisca, o
partecipi direttamente, alla gestione di altri Casinò, siano essi
in Italia che all'estero.
Presidente
Ha chiesto la parola il Consigliere
Limonet; ne ha facoltà.
Limonet (DC)
Dagli organi di stampa locali abbiamo
appreso che la Sitav, attraverso la consociata SER, ha ottenuto
l'autorizzazione ad aprire due Casinò in Tunisia, e che ciò compare
anche nell'ultima relazione di bilancio della Sitav, di cui
chiederei appunto al Presidente di averne copia.
In un articolo, apparso su "Il Sole-24 Ore" il 19 luglio 1992,
si dice:
"Un investimento di oltre 500 milioni di dollari (circa
600 miliardi di lire), 10.000 posti letto tra hôtel, ville e
residence, un campo da golf e tra due anni un casinò, sono le
credenziali di un nuovo insediamento turistico di Tabarka nel nord
della Tunisia, realizzato in parte con capitali italiani"
e poi
si aggiunge:
"Oggi, con un volo da Torino, sarà anche inaugurato
l'aeroporto che l'anno prossimo collegherà settimanalmente la
località tunisina con lo scalo del capoluogo piemontese. In
particolare la Sitav, che gestisce anche il Casinò di Saint-Vincent
(Aosta), si occuperà anche della realizzazione e della gestione del
casinò di Tabarka, un'iniziativa che dovrebbe favorire anche un
maggiore utilizzo dei collegamenti aerei tra Torino e la Tunisia...
Da Tabarka è previsto per i prossimi anni anche un collegamento con
Milano".
Se tutto questo corrisponde al vero, sappiamo già dove andranno
i clienti di Saint-Vincent a passare i fine settimana nei prossimi
anni.
Visto che richieste di chiarimenti erano già state fatte in
altre occasioni e nell'illustrazione di un'altra interpellanza
inerente altre questioni connesse al Casinò, ma cui tuttora non
sono arrivate risposte, interpelliamo il Presidente della Giunta
per sapere se corrisponde al vero quanto detto, cioè che la Sitav,
attraverso la consociata SER, ha ottenuto l'autorizzazione ad
aprire i due Casinò in Tunisia e, se ciò è vero, quando si ritiene
che gli stessi possano diventare operanti e qual è lo stato di
avanzamento di tali lavori.
In caso affermativo, i sottoscritti chiedono ancora se il
Presidente ritiene giusto che la Regione tolleri una situazione di
questo genere, che fa pensare al Casinò di Saint-Vincent come ad un
punto per reperire clienti, come ad una scuola per dirigenti, che
poi debbano prendere il volo per la Tunisia, assieme naturalmente
ai loro clienti.
Così, senza voler pensare male, appare evidente che il Governo
tunisino metterà in atto tutte le condizioni per attirare i
migliori clienti. La Sitav a questo punto non dovrebbe far altro
che dirottare la migliore clientela verso quelle località, che per
il clima, per essere sul mare, per la facilità e la breve durata
dei collegamenti, saranno senza dubbio dei pericolose concorrenti
di Saint-Vincent.
Si chiede infine al Presidente se pensa di inserire un apposito
punto nell'eventuale convenzione, per impedire che la nuova società
appaltante gestisca e partecipi, magari indirettamente, anche alla
gestione di altri Casinò in Italia o altrove.
Presidente
Ha chiesto la parola il Presidente della
Giunta, Lanivi; ne ha facoltà.
Lanivi (GM)
Dalle parole dette, più che dal contenuto
dell'interpellanza, mi pare di capire che il Consigliere Limonet ci
inviti ad una grande prudenza nell'affrontare il rinnovo della
convenzione per la gestione della Casa da gioco di Saint-Vincent,
pare cioè che ci inviti ad esaminare ogni aspetto per garantire la
massima trasparenza e chiarezza. In effetti il problema che è stato
sollevato non è certo irrilevante.
Il Consigliere Limonet ha ricordato una precedente
interrogazione ed una precedente risposta. L'interrogazione era del
Consigliere Riccarand...
(...interruzione del Consigliere Riccarand...)
... ma oltre a quella relativa al personale, ce n'era una che
trattava lo stesso argomento sollevato oggi dal Consigliere
Limonet...
(...interruzione...)
... Non mi riferivo all'interpellanza del Consigliere Limonet,
ma a quella del Consigliere Riccarand, che aveva posto due
interrogativi (se esistono iniziative della Sitav per gestire
direttamente o tramite società controllate alcune Case da gioco in
Tunisia e quali verifiche sono state fatte rispetto a questa
ipotesi e quali sono le valutazioni della Giunta regionale) cui
l'allora Presidente Bondaz aveva risposto in data 4 dicembre 1991,
dicendo che era a conoscenza che la società controllata (SER) non
gestiva Casinò, ma vendeva
know how
a varie strutture
presenti in quella zona, che altri clienti utilizzavano il suo
know how
, che la Sitav non gestiva altre Case da gioco e
concludeva dicendo: "É però giusto e logico che la società possa
vendere la propria esperienza e la propria tecnologia, che è molto
avanzata, sia nel settore dell'informatizzazione, sia per quanto
riguarda in generale l'organizzazione ed il controllo dei
giochi".
Anch'io, dopo aver appreso certe notizie, ho inviato alla Sitav
una richiesta di chiarimenti circa un suo eventuale coinvolgimento
nella gestione di altre Case da gioco fuori del territorio
nazionale.
Nell'interesse della Regione e della Sitav ho chiesto se tali
notizie abbiano un fondamento e, in caso affermativo, ho chiesto di
trasmettere all'Amministrazione, entro e non oltre il 19 ottobre,
tutta la documentazione ufficiale atta a far conoscere modalità e
forme con cui la Sitav direttamente o attraverso da essa
controllate avrebbe ottenuto in concessione la gestione di altre
Case da gioco.
Per essere più chiaro, mi limito ad indicare i punti essenziali
della risposta che la Sitav mi ha inviato e che possono essere
sintetizzati come segue.
Primo. Il Presidente della Sitav dice: "Non risponde in alcun
modo al vero che la Sitav, attraverso la sua partecipata SER,
avrebbe ottenuto l'autorizzazione ad aprire Casinò in Tunisia. Né
la Sitav, né la sua controllata SER, né altre controllate hanno
autorizzazioni ad aprire né due e né un Casinò in Tunisia".
Sempre il Presidente della Sitav ripete che gli eventuali
rapporti con altri Casinò sono avvenuti solo nell'intento di cedere
a titolo oneroso
know how
, termine col quale si intendono
"conoscenze della Sitav nei campi in cui il Casinò di Saint-Vincent
è da considerare all'avanguardia: livello di informatizzazione
delle aziende, procedure, grado di sicurezza sia nel gioco sia
rispetto ai problemi del riciclaggio, capacità di analisi della
clientela...".
All'ulteriore domanda "se è vero o meno che gli stessi possono
diventare operanti o comunque quale sia il loro stato di
avanzamento e lavoro", il Presidente della Sitav ha risposto:
"Ripeto che non è vero.
Ci sono state chieste consulenze, ma lo stato di avanzamento dei
lavori nel senso che si dà a questi termini nella domanda è pari a
zero".
Al secondo quesito ("in caso affermativo - all'apertura di due
Casinò - i sottoscritti chiedono ancora se ritiene giusto che la
Regione tolleri una situazione di questo genere...") il Presidente
della Sitav risponde dicendo: "Affermativo non è", e quindi viene
meno il contenuto della domanda stessa.
Il Presidente fa comunque altre considerazioni che hanno altri
riferimenti, per cui ritengo di non dover leggere tutto il testo
della lettera, che peraltro è qui a disposizione del Consigliere
interpellante.
Lo stesso Presidente della Sitav sostiene con forza che nessun
danno deriverebbe in questo momento alla Regione.
Sottolineo che ho letto questa lettera, che risponde non solo
all'interpellanza del Consigliere Limonet, ma anche ad una mia
richiesta di precisazioni, precisando che l'ho ricevuta solo il 19
ottobre, la valuteremo con attenzione, la verificheremo e poi sarò
disponibile a relazionare a tutto il Consiglio regionale su questi
punti.
La risposta al terzo quesito dell'interpellanza l'avevo già data
all'inizio del mio intervento, comunque posso ribadire che sarà
nostra cura e preoccupazione inserire nella convenzione tutte le
clausole che garantiscano chiarezza, trasparenza e difesa degli
interessi della Regione. Comunque il testo della risposta è qui ed
è disponibile per il Consigliere Limonet.
Presidente
Ha chiesto la parola il Consigliere Limonet;
ne ha facoltà.
Limonet (DC)
Ringrazio il Presidente delle risposte,
che ritengo soddisfacenti nel loro insieme. Ovviamente restano
ancora da verificare alcuni punti e per questo chiedo che mi venga
consegnata la relazione di bilancio della Sitav, così potrò
verificare se tra le righe compaia il discorso di Tabarka.
Comunque, sentita la relazione ed i rilievi del Presidente
all'interpellanza del gruppo del PSI e visto che la questione del
rinnovo della convenzione si sta deteriorando sempre più, mi
permetto di sollecitare il Presidente a prendere decisioni in
merito. Secondo me, la convenzione con la Sitav sembra allontanarsi
sempre di più. Può darsi che si tratti di una precisa scelta, ma
bisogna dichiararla.
Credo che la IV Commissione non si sia più riunita per esaminare
questo problema da quando è stata costituita la nuova maggioranza o
forse si è riunita una sola volta, tanto che sembra di essere in
attesa di eventuali chiarimenti sulla questione
dell'azionariato.
Se questi chiarimenti continuano ad essere rinviati, dovremo pur
prendere qualche decisione in merito.
Inoltre, a complicare ulteriormente le cose si prospetta anche
la domanda di una nuova società che intende concorrere alla
gestione del Casinò.
Personalmente intravedo una situazione molto confusa, ma spero
che il Presidente ce la chiarisca, possibilmente oggi in occasione
della discussione di una mozione, o almeno quanto prima.
Grazie.
