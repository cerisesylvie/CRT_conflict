Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 3443 del 5 aprile 2008 - Resoconto
OGGETTO N. 3443/XII - Approvazione delle risoluzioni:
"Applicazione della normativa relativa alla compartecipazione delle
famiglie alla spesa per prestazioni sociali" e "Predisposizione di
appositi interventi per l'erogazione anticipata dell'assegno di
mantenimento".
Il Consiglio
ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso i
seguenti oggetti:
- Risoluzione dei Consiglieri Fontana Carmela e Vicquéry:
"Applicazione della normativa relativa alla compartecipazione delle
famiglie alla spesa per prestazioni sociali";
- Risoluzione dei Consiglieri Squarzino Secondina, Bortot e
Venturella: "Predisposizione di appositi interventi per
l'erogazione anticipata dell'assegno di mantenimento".
Presidente
- Sono pervenute all'Ufficio di Presidenza 2
risoluzioni: una firmata dai Consiglieri Fontana Carmela e
Vicquéry, l'altra firmata dai Consiglieri Squarzino, Venturella e
Bortot, quindi pongo in votazione l'iscrizione di entrambe e poi si
farà la votazione separata.
Pongo in votazione l'iscrizione delle 2 risoluzioni:
Consiglieri presenti, votanti e favorevoli: 29
Il Consiglio approva all'unanimità.
Presidente
- Procediamo alla discussione della
risoluzione firmata dai colleghi Fontana Carmela e Vicquéry. Se non
c'è bisogno di illustrazione, pongo in votazione la risoluzione che
recita:
Risoluzione
Il Consiglio regionale della Valle d'Aosta
Preso atto che ai sensi della legge regionale 4 settembre
2001, n. 4 (Approvazione del piano socio-sanitario regionale per il
triennio 2002/2004), gli ascendenti, i discendenti e i coniugi dei
cittadini che usufruiscono di prestazioni sociali sono tenuti a
contribuire al pagamento di una quota di partecipazione alla spesa
afferente;
Tenuto conto che nell'applicazione concreta di tale normativa
si registrano casi controversi di difficile interpretazione a causa
della particolarità della composizione dei nuclei familiari spesso
disgregati e in situazioni di conflittualità;
Accertato che a volte si verificano situazioni al limite
dell'iniquità e ciò in contrasto con l'obiettivo fissato
nell'articolo 4 succitato;
Considerato che di fatto in tali casi risulta spesso improbo
se non impossibile da parte dei servizi sociali l'accertamento di
coloro che sarebbero tenuti alla compartecipazione alla
spesa;
Impegna
la Giunta regionale a:
1) aprire un tavolo di concertazione con le organizzazioni
sindacali al fine di verificare l'entità del fenomeno;
2) predisporre un regolamento in materia per definire con la
massima equità l'applicazione del dettato normativo dell'articolo 4
della l.r. 18/2001.
F.to: Fontana Carmela - Vicquéry
Consiglieri presenti: 30
Votanti e favorevoli: 27
Astenuti: 3 (Ferraris, Fiou, Ottoz)
Il Consiglio approva.
Presidente
- Pongo in votazione la risoluzione del gruppo
"Arcobaleno", che recita:
Risoluzione
Ricordato che anche nella nostra Regione si evidenziano
difficoltà da parte di famiglie con minori cui non viene erogato
l'assegno di mantenimento stabilito dall'autorità
giudiziaria;
Ritenendo che sarebbe opportuno studiare appositi interventi
per erogare anticipatamente tale assegno;
Preso atto della complessità delle diversi situazioni
familiari e della relativa difficoltà di trovare adeguate risposte
a tali esigenze;
Il Consiglio regionale
Impegna
la Giunta a predisporre, dopo attento esame delle situazioni
e delle esperienze già maturate in altre regioni, un disegno di
legge che dia una risposta adeguata a tali problemi, integrandola
con gli altri interventi regionali a sostegno della
famiglia.
F.to: Squarzino Secondina - Bortot - Venturella
Consiglieri presenti: 27
Votanti: 25
Favorevoli: 24
Contrari: 1
Astenuti: 2 (Ferraris, Fiou)
Il Consiglio approva.
Presidente
- Qui è arrivato un ultimo, in ritardo, ma si
può derogare visto il carattere amichevole... c'è un emendamento
che chiede di abolire la Consulta regionale e di spostare tutti i
soldi al Fondo per il funzionamento del Consiglio regionale e per
il finanziamento dell'Associazione degli ex Consiglieri, firmato
dagli ex... ha addirittura il parere finanziario... è arrivato
subito subito... a parte questo, vi ringrazio tutti per la
collaborazione e vi auguro una buona domenica.
Il Consiglio è riconvocato per lunedì alle ore 9,00 per il
proseguimento dell'ordine del giorno, modificato dall'accordo della
Conferenza dei Capigruppo.
La seduta è tolta.
---
La séance se termine à 19 heures 23.
