Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 124 del 25 settembre 2013 - Resoconto
OGGETTO N. 124/XIV - Interpellanza: "Iniziative per la
riorganizzazione delle strutture semplici, complesse e
dipartimentali dell'Azienda USL della Valle d'Aosta".
Président -
Pour l'illustration, la parole au collègue
Guichardaz.
Guichardaz (PD-SIN.VDA)
- Grazie Signor Presidente.
Con quest'interpellanza si vuole sapere, innanzitutto, se sono
in previsione eventuali tagli alla sanità regionale e, in seconda
istanza, se vi è l'intenzione da parte dell'Assessorato e dell'USL
di razionalizzare le cosiddette "strutture semplici e complesse".
Affinché capiscano tutti, le prime, cioè le strutture semplici in
USL, che possono essere anche dipartimentali, non necessariamente
presuppongono la presenza di personale e la dotazione di
particolari risorse dedicate aggiuntive, ai direttori comunque sono
riconosciuti particolari emolumenti contrattuali, mentre le altre,
cioè le strutture complesse, corrispondono ai cosiddetti
"primariati" e quindi dispongono di budget e di personale e i
direttori e i primari sono pagati per adempiere a quest'attività di
governo. In Valle d'Aosta, secondo quanto indicato nel documento
del Comitato permanente per la verifica dell'erogazione dei LEA,
che io ho citato nell'interpellanza, il rapporto tra strutture
complesse e semplici nel 2009 era all'incirca di 2 a 1, cioè di 62
strutture complesse, cioè 62 primari sostanzialmente, contro 33
strutture semplici, il che significa un primario ogni 2.000
abitanti e un dirigente di struttura semplice ogni 3.800 abitanti.
Non voglio fare i conti in tasca ai direttori di struttura, ma non
si può negare che i dirigenti di vertice dell'USL pesino
notevolmente nel bilancio della sanità regionale, poiché gli stessi
percepiscono importanti incrementi stipendiali dovuti all'indennità
di funzione, al risultato e ad altre voci, senza dimenticare che ai
primari non è richiesto, inspiegabilmente, di timbrare e quindi non
è possibile quantificare il reale costo orario di ciascuno di loro
e, soprattutto, il loro livello di presenza nelle strutture.
È di ieri la notizia di un licenziamento di un primario di Ivrea
per truffa aggravata ai danni dello Stato per aver fatto attività
privata mentre era in timbratura. Qui da noi un primario se la
eviterebbe questa denuncia, perché non timbrando non è possibile
dire se è in attività o non è in attività, ma di questo parleremo
sicuramente in un'altra occasione, mi ripropongo anche lì di
approfondire l'argomento.
Per capirci, un primario di vecchia data, magari direttore di
dipartimento, può arrivare a percepire fino a 62 mila euro in
posizione parte fissa e variabile, per retribuzione di risultato,
oltre ad un fisso retributivo di 43 mila euro, e di altro - io non
ho mai capito cosa ci sia dentro questo contenitore - poteva
arrivare a prendere, nel 2012, fino a 85-90 mila euro. Fatevi un
calcolo, ci sono dei dirigenti medici che arrivano a percepire
quasi 200 mila euro di cui 140-150 mila di altro. Fino al 2011,
solo di altro si sono viste cifre superiori addirittura ai 200 mila
euro; non so se ricordate, la polemica sui cosiddetti "paperoni
della sanità"? Ma anche su questa faccenda avremo modo di
approfondire nei prossimi Consigli.
Possiamo quindi ben capire come tali cifre, moltiplicate per il
numero dei direttori di struttura complessa e poi riparametrati in
base all'anzianità ed altri fattori, possano incidere fortemente
sui costi del personale. Considerate, tra l'altro, che un operatore
sanitario laureato, coordinatore del comparto sanità, arriva a
guadagnare mediamente sui 28.000-32.000 euro al mese tutto
compreso, contro le cifre che vi ho appena elencato. Il collega
Restano è stato fino ad ieri coordinatore di una struttura e credo
possa confermarvi questi dati.
Dicevo, il documento del Ministero della sanità datato 26 marzo
2012 fissa degli standard per l'individuazione delle strutture del
servizio sanitario nazionale che si basano sui posti letto per
quanto riguarda le strutture complesse ospedaliere e sulla
popolazione residente per quanto riguarda quelle non ospedaliere
territoriali o tecnico-amministrative. Tali rapporti sono
rispettivamente di un direttore di struttura complessa ogni 17,5
posti letto e di un direttore di struttura complessa ogni 9.158
abitanti. In più il documento individua un rapporto fra strutture
complesse e strutture semplici fissando a 1,31 il moltiplicatore
per il calcolo delle strutture semplici. In buona sostanza, si
moltiplicano i primariati per 1,31 e vengono fuori le strutture
semplici. Facendo un conto approssimativo, considerando che i posti
letto in Valle d'Aosta sono circa 450, i primari ospedalieri
dovrebbero essere all'incirca 25 e quelli territoriali 14, per un
totale di una quarantina. I direttori di strutture semplici
dovrebbero essere invece al massimo una cinquantina. Come potete
osservare, questi ultimi, i direttori di strutture semplici
risultano sottodimensionati, quindi 52 contro i 33-44 esistenti, i
primari sono assolutamente fuori target, 62 primari contro i 40
previsti dagli standard. Ora, i numeri dicono e non dicono e la
nostra Regione non è sottoposta, per il momento, a piani di
rientro, noi non siamo una regione canaglia, perlomeno per quanto
riguarda i conti della sanità. Bisogna anche ammettere che, in
questi ultimi anni qualcosa in termini di riduzione delle strutture
complesse è stato fatto e l'Infettivologia, per esempio, o la
struttura complessa Anestesia e terapia intensiva sono state
declassate d'autorità e i loro primari degradati sul campo. E qui
sarebbe interessante capire, tra l'altro, come mai alcuni sì ed
altri no, visto che a volte qualcuno con pochi letti a
disposizione, anzi a volte con nessuno, continua a fare il
primario, pagato da primario, ma, comunque, su questo
approfondiremo in futuro.
In virtù di questa situazione di regione non sottoposta a piani
di rientro, quindi l'applicazione del documento potrebbe essere
un'applicazione graduale, anche se il piano avrebbe dovuto essere
presentato entro il 31 dicembre 2012. Ricordo all'Assessore che
un'importante operazione di razionalizzazione dei coordinamenti del
personale non dirigente è stata percorsa ed attuata con la
collaborazione delle organizzazioni sindacali negli anni
precedenti. Si è cominciato quindi a risparmiare dal basso, cioè
dal personale non dirigente e, come si sa, l'esempio dovrebbe
partire sempre dall'alto, anche solo per una questione di equità, o
anche solo per dare l'esempio. Credo sia arrivato il momento di
ripartire i sacrifici in modo più equo. Ascolto con attenzione.
Presidente
- Per la risposta, la parola all'Assessore
Fosson.
Fosson (UV)
- Oui, merci Président.
Rispondo molto volentieri, anche perché c'è qualche dato
alterato che non era facile interpretare. Intanto inizierei proprio
dalla prima domanda, che è un po' il cappello di tutto: quante
risorse ci taglieranno. Al momento attuale, ci rifacciamo alla
legge finanziaria della Regione: la n. 31 del 2012, che, come lei
sa, prevede per il 2013 un finanziamento di 264 milioni, per il
2014 un finanziamento di 259 milioni e per il 2015 un finanziamento
di 252 milioni, quindi da questa legge, che è legge, noi in questi
due anni, 2014-2015, dovremmo risparmiare 12 milioni di euro. Per
il resto non ho delle altre notizie, e spero proprio che i tagli
già consistenti non saranno ancora più consistenti perché lei sa
come la Valle d'Aosta abbia sempre mantenuto un finanziamento alla
sanità particolarmente specifico e munifico.
Sul secondo ragionamento che lei fa in merito alle strutture
complesse e sui primari, e i centri di costo, sono d'accordo con
lei. Ne ho parlato anche con il Presidente e con altri, e ne
ritorneremo a parlare - perché bisogna andare a verificare questo,
anche perché, come si può ben capire, è un momento di grande
cambiamento per tutti. Volevo però sottolineare anche il fatto
positivo della struttura complessa, della struttura semplice, che,
se è un centro di costo, obiettivamente, non può essere l'unico
centro di costo forse riducibile. È chiaro che nella nostra
organizzazione sanitaria una struttura complessa e una struttura
semplice sono delle occasioni, delle modalità anche positive di
maggiore responsabilità, di autonomia, di sviluppo, di studio.
Forse lei non si ricorda quando c'erano quei grandi dipartimenti e
un primario, però lo spezzettare in varie strutture, eccetera, ha
permesso sicuramente un maggior studio, sviluppo e specificità.
Vengo sull'altro...sulla riorganizzazione, se mi permette,
affronterei proprio per un ordine mio mentale, senza seguire
l'ordine chiesto da lei prima, la quarta domanda, cioè il rapporto
tra gli standard nazionali e il nostro standard di strutture
semplici e strutture complesse. Ecco, ha già detto lei che questi
standard pubblicati il 26 marzo del 2012 sono degli standard che
riguardano soprattutto le Regioni con necessità di rientro, che per
noi sono comunque delle occasioni, dei confronti di principio, a
cui siamo consigliati ad attenerci, ma non siamo vincolati a farlo,
anche perché esistono delle specificità. È chiaro che, tra l'altro,
adesso, che il Ministro ha più volte detto che avrebbe pubblicato
dei nuovi standard, aspettiamo di vederli e studiarli. Ecco, sul
resto, mi permetta, lei citava queste due tabelle su cui c'è
scritto:
"strutture complesse previste"
, non sono le
strutture che abbiamo. È una lettura non facile, mi permetta, cioè
tutti i calcoli che lei ha fatto, che si basano su quei dati non
corrispondono alla realtà. Ma questo le assicuro che anch'io, ad
una prima lettura, ero tentato da un commento come ha fatto lei,
ma, mi permetta, non è così, ma le dico anche i numeri reali invece
delle 62 strutture complesse previste ne abbiamo 53, di cui 30
ospedaliere e 23 extra ospedaliere.
Le strutture semplici che in questo schema prevede in numero
molto basso di 33, per cui lei giustamente aveva fatto un rapporto
tra strutture semplici e complesse, ma non è giusto, perché
l'effettivo numero è di 44.
(interruzione di un Consigliere, fuori microfono)
...no, lei ha detto 62 e 33, ecco, comunque ha detto 62 nelle
strutture complesse, che non sono 62, ma 53. Questi sono i numeri
veri e sono comunque i numeri a cui dobbiamo rivolgerci, ecco.
Le domande 3 e 4 io le metterei insieme, pregandola quindi di
correggere appunto queste proporzioni, aggiungendo che le confermo
che saranno sicuramente previsti uno studio e una revisione di
alcune strutture. Nella domanda 2, lei, introduce anche il discorso
dei dipartimenti. Il dipartimento che coordina le varie strutture
ha una funzione importante e sicuramente va affrontato anche questo
discorso di uno studio, di una riorganizzazione non solo su base
dei costi, ecco, mi permetta, ma anche della funzione dell'esigenza
di un'efficienza. Lei aggiungeva giustamente in un suo passaggio:
"perché una struttura semplice, una struttura complessa...", direi
ancora di più: perché un dipartimento, ecco, intanto ci sono questi
parametri nazionali che saranno certamente aggiornati, ma abbiamo
anche studi di qualità che ormai sono degli studi reali non solo a
livello nazionale (AGENAS). Secondo i parametri di funzionalità,
l'occupazione dei posti letto, DGR, i costi mix, l'occupazione,
l'attrattiva, eccetera, ecco, io direi che questi fattori saranno
tenuti presenti per la riorganizzazione che sarà sicuramente
presentata con il prossimo PAL. É chiaro che in questo momento di
cambiamento, di ristrutturazione dei livelli organizzativi delle
aziende, i tempi saranno un po' più lunghi, però sarà proprio
l'occasione per discutere con la nuova dirigenza e anche con le
forze sociali, con la V commissione, eccetera. Perché una
riorganizzazione sicuramente deve essere fatta, non solo per i
costi, ma anche per una funzionalità maggiore, per una
riorganizzazione che è necessaria anche in funzione delle nuove
esigenze che abbiamo detto, cioè risparmiare e far funzionare
meglio l'organizzazione servizi sanitari e questi dati rivisti,
saranno sicuramente la base per una discussione che vogliamo fare
il più possibile oggettiva. Grazie.
Presidente
- Grazie. Per la replica, la parola al collega
Guichardaz.
Guichardaz (PD-SIN.VDA)
- Allora, riguardo ai dati, i
numeri sono quelli indicati in tabella, come giustamente lei ha
fatto notare, poi mi sono andato a guardare anch'io il sito
dell'USL, me le sono contate una per una le strutture e ho visto
che negli anni sono state fatte, da una parte, delle rettifiche,
dall'altra, che quei numeri erano non esattamente corrispondenti al
dato reale; quindi, quando io nella mia relazione dicevo, dunque,
52 contro i 33/44 esistenti, intendevo 33 quelli indicati nel
documento che le ho citato, quello degli standard, e 44 sono quelli
che ho contato io. Peraltro, non è neanche facile contare, perché
poi, quando si cerca di andare a cliccare sulle strutture, non si
riesce a capire se è una struttura semplice o complessa, perché
compare sempre il primario, quindi non si riesce a far emergere
effettivamente chi è il direttore di struttura semplice.
La mia domanda mirava a capire se vi è l'intenzione di
razionalizzare, quindi, di mettere mano alle dirigenze del sistema
sanitario regionale, ristabilendo un equilibrio che in alcune
regioni...per esempio, vi faccio vedere la Regione Lazio...
La
Repubblica
: "Sanità: mannaia sui primariati", nel Lazio 2.231
reparti in meno, sono in fase ancora di attuazione di una
programmazione, ma parliamo di una riduzione di 2.231 primariati,
tra primariati e posizioni organizzative, e via dicendo. In
Piemonte è stata fatta una proposta di piano di organizzazione,
presentata nel novembre 2012, quindi, nei tempi concessi dal
Ministero della salute, che prevede comunque la presentazione di un
piano entro il 31 dicembre del 2012...
(interruzione di un Consigliere, fuori microfono)
...no, il documento prevede anche che le Regioni non sottoposte
al bilancio sono tenute comunque a presentare, entro il 31
dicembre, una valutazione di riduzione. Quello che dico io,
siccome, voglio dire, altre Regioni hanno presentato dei piani di
rientro - e io lo ricordo bene, perché c'ero quando l'abbiamo
fatto, quel lavoro faticoso e a volte, un lavoro che ha creato dei
conflitti anche fra le organizzazioni sindacali e i dipendenti -,
siccome è stato fatto per il comparto un lavoro di grossa
riduzione, dei coordinamenti, sono state fissate delle regole,
credo che anche in questo caso si debba cercare di capire se
esistono delle articolazioni dirigenziali che possono essere in
qualche modo razionalizzate. Bisogna capire se è giustificato che
vi siano primari che non hanno, ad esempio, dei letti di degenza o
hanno dei posti letto molto ridotti e capire come mai, per esempio,
siano stati ridotti...ma qua rientrano anche i numeri degli
amministrativi complessivamente, quindi il piano di
razionalizzazione incorpora nei non ospedalieri anche gli
amministrativi e tecnico-amministrativi. Capire quindi se esistono
delle situazioni che possono essere ridotte e poi cercare anche di
uniformare il trattamento, ad esempio, con quello dei dirigenti
della Regione (non capisco perché i primari non debbano timbrare).
È vero che contrattualmente esiste la regola che lavorano per
obiettivi, c'è la possibilità...ma una normale forma di controllo
dell'attività...visto che tanti primari fanno anche libera
professione, quindi spesso rischiano di mescolare le
situazioni...io credo che sia necessaria. Si deve partire dall'alto
per dare l'esempio al basso, dopodiché io credo che si possa
ragionare anche di tagli alla sanità e a quel punto cercare di
capire dove i tagli incidono e a quali livelli. Grazie.
Presidente
- Grazie. Point 36 à l'orde du jour.
