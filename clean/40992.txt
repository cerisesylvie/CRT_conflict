Classificazione
STATUTO



Oggetto del Consiglio n. 231 del 19 dicembre 2018 - Resoconto
OGGETTO N. 231/XV - Nomina dei componenti di parte regionale
in seno alla Commissione paritetica di cui all'articolo 48-bis
dello Statuto speciale per la Valle d'Aosta, introdotto
dall'articolo 3 della legge costituzionale 23 settembre 1993, n
2.
Distort (Presidente) -
Passiamo ora al punto n. 33
dell'ordine del giorno, la nomina della Commissione paritetica. La
parola al Presidente della Regione.
Fosson (GM) -
Come maggioranza abbiamo scelto per questo
importante ruolo e funzione due professori universitari di
altissimo livello e proponiamo il professor Roberto Louvin e il
professor Renato Balduzzi.
Presidente -
La parola alla consigliera Spelgatti.
Spelgatti (LEGA VDA) -
Finalmente arriviamo alla nomina
dei componenti della Commissione paritetica. Mi fa piacere che i
nomi che vengono proposti siano di così alto livello, sottolineo
che i nomi proposti, quello di Roberto Louvin era già il nome che
proponevamo anche noi, così come il nome che farò adesso che è
quello della professoressa Barbara Randazzo, socio fondatore dello
studio legale Onida-Randazzo e associati. Mi fa piacere leggere il
suo
curriculum
. Dal '98 al 2001 docente di giustizia
costituzionale al corso di perfezionamento in pratica forense
organizzata dall'Istituto per il diritto allo studio universitario;
dal 2001 al 2004 docente di giustizia costituzionale presso
l'Università degli Studi dell'Insubria di Como; dal 2001 al 2004
ricercatore di diritto costituzionale presso l'Istituto di diritto
pubblico della Facoltà di Giurisprudenza dell'Università degli
Studi di Milano; sempre presso lo stesso ateneo dal 2014 a oggi
componente del presidio di qualità dell'ateneo - leggo soltanto le
cariche più importanti -; dal 2011 ad oggi componente del collegio
del dottorato di ricerca in diritto costituzionale; dal 2004 al
2015 professore associato confermato presso la Facoltà di
Giurisprudenza, insegnamenti svolti: diritto regionale, diritto
costituzionale, giustizia costituzionale nazionale, giustizia
costituzionale sovranazionale e dal 2009 a oggi coordinatore
docente del corso di perfezionamento sul contenzioso davanti alle
Corti europee; dal 2009 al 2015 professore ordinario di istituzioni
di diritto pubblico presso il Dipartimento di diritto pubblico
italiano e sovranazionale; dal 2004 al 2005 assistente di studio
del giudice costituzionale e poi presidente, professor Valerio
Onida; dal 2005 al 2014 incaricato presso il Servizio studi della
Corte costituzionale; dal 2008 al 2018 nominata in qualità di
esperto esterno componente della delegazione di Regione Lombardia
trattante con il Governo sull'attuazione dell'articolo 116, comma
3, della Costituzione; dal 2016 ad oggi componente del Comitato
tecnico scientifico legislativo della Giunta provinciale di Trento;
dal 2013 al 2018 componente del Comitato tecnico scientifico
legislativo della Giunta della Regione Lombardia; dal 2011 a oggi
componente del Comitato tecnico scientifico legislativo della
Giunta della Regione Marche e, come dicevo, socio fondatore dello
studio legale Onida e Randazzo.
Mi fa piacere che i nomi proposti siano di così altissimo
livello e due di questi erano già quelli che avevamo proposto noi.
Evidentemente i tempi non erano maturi precedentemente per
procedere a questa nomina così importante, ma finalmente siamo
arrivati al dunque e finalmente la Valle d'Aosta avrà la
possibilità di poter lavorare con la Commissione paritetica.
Presidente -
La parola al Presidente della Regione.
Fosson (GM) -
Io non ho letto i
curricula
dei
nostri due candidati, se no saremmo rimasti qui fino a domani
mattina, perché erano candidati di una tale levatura che
probabilmente leggere il
curriculum
avrebbe comportato
diverso tempo, però vorrei sottolineare che, proprio in quanto
Governo del dialogo, forse per la prima volta (la precedente
maggioranza non l'aveva fatto) la maggioranza ha indicato due
candidati, di cui uno in riconferma e riconosciuto universalmente
come grande rappresentante della Valle d'Aosta in seno alle
istituzioni, e hanno permesso e accettato molto volentieri che la
minoranza esprimesse il terzo candidato, cosa che nelle precedenti
Giunte e Governi non era mai successo.
Presidente -
La parola al consigliere Bertin.
Bertin (IC) -
Questa nomina credo sia la quinta o sesta
volta che arriva in Consiglio regionale; quest'estate, come
minoranza dell'epoca, perché le cose cambiano rapidamente,
attraverso una risoluzione avevamo invitato a scegliere insieme i
criteri puntando su dei profili di alta professionalità, era questo
che ci interessava nel senso che volevamo che i profili fossero di
primo piano. Nel caso specifico le proposte che sono state fatte in
questo momento sono assolutamente corrispondenti a quei profili di
qualità, di cui si accennava in quella risoluzione. È importante,
per dare efficacia a questo organo, che sia composto da persone
estremamente capaci e competenti in materia, pertanto in particolar
modo mi fa piacere la conferma del Presidente uscente della
Commissione paritetica, del professor Louvin che in questi ultimi
cinque anni, attraverso anche la Commissione paritetica uscente, ha
ottenuto degli ottimi risultati in tempi rapidi, dimostrando una
certa efficacia che in precedenza non era stata così evidente.
Pertanto, per quanto riguarda la candidatura di Roberto Louvin, il
voto è favorevole.
Abbiamo appreso adesso i nomi, non sono stati concordati con
nessuno.
Presidente -
Non ci sono altre richieste di intervento,
pertanto ora verranno distribuite le schede su cui andranno
inseriti i nominativi dei candidati, tre nominativi.
Invito gli uscieri a procedere alla distribuzione delle schede.
Ricordo che i nominativi emersi in aula negli interventi appena
trascorsi portano i nomi di: Roberto Louvin, Renato Balduzzi e
Barbara Randazzo.
Invito il Consigliere Segretario a procedere all'appello dei
Consiglieri.
Appello nominale
Esito della votazione:
Presenti: 35
Votanti           
: 35
Schede valide: 35
Hanno riportato voti:
Roberto Louvin: 31
Renato Balduzzi: 31
Barbara Randazzo: 27
Proclamo pertanto eletti componenti di parte regionale in seno
alla Commissione paritetica i signori Roberto Louvin, Renato
Balduzzi e la signora Barbara Randazzo.
