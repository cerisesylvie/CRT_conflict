Classificazione
ASSISTENZA SOCIALE
Assistenza socio-sanitaria
EDILIZIA
Edilizia pubblica



Oggetto del Consiglio n. 2276 del 5 aprile 2023 - Resoconto
OGGETTO N. 2276/XVI - Interpellanze: "Cronoprogramma dei
lavori per l'edificazione dell'ospedale di comunità presso
l'Azienda pubblica J.B. Festaz e analisi del futuro fabbisogno di
personale" e "Aggiornamenti rispetto al cronoprogramma dei lavori
per l'edificazione dell'ospedale di comunità presso l'Azienda J.B.
Festaz e intendimenti circa l'organizzazione di incontri con tutti
i soggetti coinvolti".
Marguerettaz (Presidente) -
Adesso abbiamo due punti
all'ordine del giorno che trattiamo congiuntamente: il punto n. 51
e il punto n. 52. Per l'illustrazione, la parola alla collega Erika
Guichardaz.
Guichardaz E. (PCP) -
In premessa dico solo che con
queste due iniziative non è che mi sono completamente bevuta il
cervello, ma una è di gennaio e una è di marzo e dopo l'iniziativa
di gennaio non solo non mi hanno rassicurato i documenti che ho
chiesto all'azienda J.B. Festaz, ma mi hanno ulteriormente
preoccupato e hanno fatto sì che io mettessi delle ulteriori
domande a quelle già poste nel mese di gennaio.
Da subito - lo avevamo già detto durante il Consiglio - il
nostro gruppo era contrario alla realizzazione dell'ospedale di
comunità presso il J.B. Festaz, questa scelta si sta dimostrando, a
nostro avviso, una scelta sbagliata e cercherò di portare le
motivazioni e chiedere, sotto questo punto di vista, rassicurazioni
da parte dell'assessore Marzi. Ancora una volta si pensa che
costruire e realizzare parti di ospedali, come abbiamo visto, i
grandi rattoppi dell'Ospedale Parini, non creino disagi e problemi
all'interno di strutture che già hanno dei pazienti, in questo caso
pazienti di una certa gravità, come quelli presenti nelle RSA, nel
reparto di UAP e quelli del nucleo Alzheimer.
Facendo un minimo di storia, nel luglio del 2022 c'è stata una
delibera di Giunta che ha portato all'approvazione dello schema di
accordo di programma tra la Regione e l'azienda J.B. Festaz e l'USL
per l'edificazione di un ospedale di comunità, delibera poi
modificata a seguito delle interlocuzioni con il Ministero della
salute, che ha portato a riconoscere alla Regione la piena
disponibilità degli ospedali del J.B. Festaz per vent'anni, anziché
come era stato previsto all'inizio.
Le interpellanze hanno tre filoni diversi: uno è la tematica dei
lavori, quindi capire il cronoprogramma e la tempistica rispetto
alla realizzazione dell'ospedale di comunità, ma quello che ci
interessa soprattutto focalizzare è il destino dei pazienti, del
personale e dei servizi. Il 9 febbraio, a seguito di una nostra
richiesta di accesso agli atti, con una nota mi rispondevano il
direttore della casa di riposo Therisod e il presidente Meneghetti
dicendomi che, rispetto al cronoprogramma, mi rimandavano alla
lettura del piano progetto, che, peraltro, non mi avevano allegato,
quindi che poi ho richiesto con una richiesta successiva.
Evidenziavano in modo generico l'effettuazione di incontri con il
personale RSA e UAP e che non vi erano ancora state comunicazioni
specifiche ai parenti dei pazienti ricoverati in considerazione che
l'inizio dei lavori non era prossimo. Avanzavano la previsione che
l'attuale personale infermieristico e socio-sanitario del reparto
RSA e UAP potesse essere integralmente impiegato nel futuro
ospedale, esplicitavano che le modalità di gestione dell'ospedale
di comunità sarebbero state successivamente declinate con
convenzioni di esercizio. Dichiaravano che l'azienda non ha
promosso nessun incontro formale con le organizzazioni sindacali e
sottolineavano che il personale infermieristico e socio-sanitario
attualmente in forza ai reparti RSA e UAP sarebbe rimasto a
disposizione dell'azienda J.B. Festaz ed eventualmente utilizzato
presso altra sede di lavoro la cui definizione doveva avvenire in
seguito.
Ecco che allora abbiamo chiesto il piano progetto e lo abbiamo
analizzato e tutte le preoccupazioni che avevamo prima di
quell'analisi sono ulteriormente aumentate.
C'è - e vi invito a leggerlo - una ridondanza di richiami al
Project Manager
, naturalmente persona esterna al J.B. Festaz
e di cui presto magari chiederemo il curriculum e le competenze
viste le grandi responsabilità che vengono proprio messe nel piano
progetto. La responsabilità del Project Manager è proprio quella di
raggiungere non solo tutti gli obiettivi del progetto ma
assicurarsi che tutto venga realizzato, i tempi, la gestione del
personale, quindi tutto in capo a questa persona. Dopodiché vi sono
grandi ripetizioni rispetto al RUP e la cosa strana è che invece il
RUP in questo caso nel piano progetto non risulta avere grandi
responsabilità, ma semplicemente un ruolo qualche volta di
informazione, qualche volta di accettazione e qualche volta di
collaborazione. Quasi mai viene citato come responsabile nemmeno
per la gestione del personale.Ripetere quindi alla noia alcuni
passaggi burocratici ci ha fatto anche interessare rispetto alle
date che c'erano scritte nel piano progetto e nel piano progetto
ritroviamo che vi doveva essere un accordo sindacale sulla gestione
del personale prevista entro il 31 ottobre non ancora sottoscritto,
una convenzione USL-J.B. Festaz prevista per ottobre 2022,
differita di mesi, la costituzione di gruppi di lavoro per la
governance
della realizzazione dell'ospedale di comunità
previsti per il luglio 2022 non ancora istituiti e, peggio ancora,
vi era una data - e di questa avevo chiesto di avere prontamente il
documento - che risultava adempiuta, ma che invece in questo caso
non solo non era stata adempiuta ma questa è la risposta che mi si
dà rispetto al 116: "la relazione del documento di indicazioni
organizzative da RSA UAP dell'ospedale di comunità, di cui la
dichiarazione del 21 novembre dell'Assessore, la Consigliera non
può accedere agli atti perché il documento in questione non
sussiste in quanto il gruppo non si è insediato e quella data si
riferisce a un documento preparatorio redatto dal Direttore e
riservato al solo Presidente stante la natura confidenziale e
riferita a un procedimento amministrativo non ancora concluso". Nel
piano progetto sembrava che questo documento ci fosse e fosse stato
avallato dal gruppo di lavoro, ora si apprende invece che era un
documento interno a cui noi non possiamo accedere. In questo senso
poi anche la problematica rispetto alla questione degli utenti
risulta essere piuttosto lacunosa e quindi speriamo che nella
risposta dell'Assessore ci possano essere delle tempistiche, perché
vi è una deliberazione di qualche giorno fa dell'USL che prevede
comunque il trasferimento dei pazienti di RSA e UAP del J.B. Festaz
presso la struttura di Variney.In ultimo abbiamo appreso della
dismissione di una stanza che era multisensoriale e che era stata
finanziata proprio con dei fondi dati da Rotary Club e che non si
capisce bene come mai sia stata messa in piedi e ora non ci sia
più. Vorremmo quindi chiedere anche contezza di questo.
Le domande quindi sono un po' riferite alla questione della
struttura, un po' alla questione del destino del personale e dei
pazienti e poi naturalmente la questione di questa stanza che ha
visto il finanziamento anche da parte di un'associazione e che oggi
non risulta essere attiva.
Presidente -
Per la risposta, la parola all'assessore
Marzi.
Marzi (SA) -
Inizio con il rispondere alla 51, perché
giustamente, avendo di fatto trattato tutti e due i temi assieme,
invece che sincoparli in una qualche maniera, provo a rispondere
puntualmente.Lo scorso 30 marzo il CdA del J.B. Festaz ha approvato
la progettazione esecutiva dell'opera: le previsioni sui tempi sono
pertanto in linea con quanto programmato. Il piano progetto -
ospedale di comunità, per un investimento da 1.9 milioni di euro,
predisposto dal J.B. Festaz e condiviso con la Regione e l'Azienda
USL, declina al suo interno tutte le fasi attinenti alla
realizzazione dello stesso. Allo stato attuale l'attivazione
dell'ospedale di comunità è prevista a partire da gennaio 2025, in
anticipo sulla data limite prescritta dal PNRR, ovvero giugno
2026.Con riferimento al futuro fabbisogno di personale, la DGR
1609/22 recepisce i requisiti standard minimi, previsti dal DM
77/2022. Al punto 9 della citata delibera sono previsti gli
standard minimi di personale per il funzionamento di un ospedale di
comunità di venti posti. Tali valori vanno intesi quali valori
minimi per la gestione di una struttura a basso carico
assistenziale, pertanto l'eventuale utilizzo operativo del futuro
ospedale di comunità può andare anche oltre questi valori minimi in
relazione alla qualità infrastrutturale che verrà realizzata e alla
competenza e disponibilità di risorse umane già presenti
nell'azienda, evitando quindi esuberi. L'attuale personale del J.B.
Festaz infatti rappresenta uno dei punti di forza della struttura;
è volontà comune dell'Assessorato, del Festaz e dell'USL
individuare e concordare le migliori soluzioni possibili sia per
definire il futuro lavorativo delle dipendenti della Casa di riposo
presso il Parini, affinché possano lavorare il più possibile tutte
assieme, sia nel programmare nel migliore dei modi possibili il
loro ritorno nella struttura del J.B. Festaz completamente
rinnovata e adeguata. Con riferimento all'ipotesi di riconoscimento
del Festaz quale ente del comparto unico regionale, informo che
abbiamo deciso di dare avvio alla riforma della legge regionale
34/2004 che disciplina l'ente. In tale sede saranno svolte tutte le
più opportune valutazioni anche in tal senso.Veniamo al punto n.
52, circa il cronoprogramma si ribadisce quanto già indicato con la
risposta alla precedente iniziativa. Lo scorso 30 marzo il Festaz
ha approvato la progettazione esecutiva dell'opera. Le previsioni
sui tempi sono pertanto in linea con quanto programmato e il piano
di riferimento declina al suo interno tutte le fasi attinenti alla
realizzazione dello stesso. Allo stato attuale l'attivazione
dell'ospedale di comunità è prevista a partire da gennaio 2025, in
anticipo sulla data del PNRR del 2026.Il personale rimarrà in forza
all'azienda J.B. Festaz anche durante tutta la fase di
realizzazione dell'ospedale di comunità, venendo verosimilmente
utilizzato presso altra sede di lavoro, la cui individuazione sarà
frutto di un accordo tra enti tuttora in corso di definizione. Per
i pazienti presenti alla data di chiusura del servizio attualmente
è previsto, cosa che, tra l'altro, le ho anticipato nella 43, il
trasferimento nell'analoga struttura USL di Variney in un quadro di
programmazione che abbiamo già trovato definitivo. La gestione del
cantiere, che verrà declinata nella progettazione esecutiva e negli
ultimi successivi atti tecnici, terrà conto delle esigenze
contingenti riducendo al minimo i disagi al resto del complesso e
alle attività in esso svolte, anche con evidente riguardo ai
contesti di natura socio-assistenziale e sanitaria.Si è già tenuto
un primo incontro congiunto tra le organizzazioni sindacali,
l'Assessore alla sanità, il Presidente del J.B. Festaz e il
Direttore generale dell'USL e altri ne seguiranno secondo le
esigenze legate agli sviluppi dell'iter. Sono stati promossi alcuni
incontri con il personale operante nel reparto di Residenza
Sanitaria Assistenziale e Unità di Assistenza Prolungata (RSA UAP),
in particolar modo rispetto alla fase di progettazione del nuovo
ospedale di comunità, a cui ne seguiranno ulteriori in
considerazione dell'evoluzione degli
step
del piano
progetto. Dopo aver incontrato i dipendenti, che me lo hanno, tra
l'altro, già chiesto, ho già sollecitato la struttura. Gli incontri
di cui sopra sono stati svolti prima che io arrivassi - l'ultimo
incontro di riferimento, che ho evidenziato nelle risposte che ho
dato poc'anzi - e rispetto agli indirizzi dati e sollecitati sia
all'Azienda che al J.B. Festaz, relativamente alla possibilità che
queste dipendenti, sia infermieristiche che OSS, abbiano la
possibilità di spostarsi tutte assieme e di tornare tutte assieme,
sono quelli che in una qualche maniera già la settimana scorsa ho
sollecitato affinché vengano condivisi a livello sindacale tra il
Festaz e le loro dipendenti. Le comunicazioni specifiche ai
parenti, vista la delicatezza dei dati medici di riferimento,
devono essere gestite congiuntamente all'USL in quanto ente per
conto del J.B. Festaz, in forza di convenzioni, opera nell'ambito
sanitario e sono state anche da me sollecitate.La stanza
multisensoriale ove allocare anche la fornitura donata dal Rotary,
ad oggi non ancora realizzata, troverà collocazione opportuna
all'interno del servizio dedicato al trattamento delle demenze che
l'azienda Festaz amplierà in relazione alle esigenze manifestate
dall'USL. Certamente sarà premura dell'amministrazione del Festaz
coinvolgere il Rotary Club in occasione della prossima apertura
prevista.A mio modesto avviso, rispetto a un tema di riferimento,
cosa succede - e questo non è sicuramente un vostro problema e
neanche un problema del sottoscritto - però nel momento in cui si
presentano delle iniziative, che, come da voi richiamato, hanno una
loro storia e anche una cronologia passata rilevante?  Che poi
nel frattempo si operi in una qualche maniera, sia voi che noi, nel
continuare a fare domande e anche nel cercare di dare delle
risposte e di amministrare, creando però un
vulnus
,
soprattutto per chi ci ascolta. Nel momento in cui il problema di
riferimento in alcuni casi - come richiamato, tra l'altro, dalla 43
- risulta essere perché il Pronto Soccorso risulta avere un
boarding
così rilevante, noi abbiamo cercato di evidenziare
con dei numeri, che abbiamo anche aggiornato, le problematiche
legate al boarding stesso rispetto al fatto che uno dei motivi per
i quali ci si trova nella condizione di passare del tempo al Pronto
Soccorso è anche legato al fatto che non ci sono dei posti letto
nei quali accogliere le persone che in una qualche maniera sono
presenti al Pronto Soccorso. É uno dei motivi per i quali vi è
anche l'evoluzione dei posti letto liberi che, come avete avuto
modo di vedere, sono passati da 40 a 51 dal 31 dicembre al 15
marzo. Abbiamo anche evidenziato che questo è legato alla chiusura
di alcuni reparti specifici che volutamente nella 43 abbiamo
evidenziato. Abbiamo anche evidenziato che, ad esempio,
nell'esternalizzare Variney siamo andati a recuperare cinque
infermiere e otto OSS, che in una qualche maniera, con una serie di
affiancamenti che verranno posti in essere, permetteranno di
anticipare l'apertura della sub-intensiva.Tutto questo è quindi
legato a una questione a monte che è collegata al personale del J.B
Festaz, perché il J.B. Festaz, che mi è parso di cogliere rispetto
alle interlocuzione che il collega Barmasse aveva già avuto con la
struttura, ha chiaramente espresso da subito, sia per quanto
riguarda la struttura che per quanto riguarda il personale
coinvolto, che - vado a memoria ma dovrebbe riguardare una decina
di infermieri e diciotto OSS - di fatto, hanno espresso la volontà,
visto il clima eccezionale che queste persone hanno sul posto di
lavoro, cosa encomiabile e da tutelare, la volontà sia di spostarsi
tutti assieme che di tornare tutti assieme. C'è però un dato di
riferimento che va preso in esame, e che io ho scoperto in queste
poche settimane di operatività, legato al fatto che, nel momento in
cui si deve aprire un reparto che prevede un minimo di diciotto
posti letto, qualsiasi esso sia, la copertura delle infermiere di
riferimento minima che deve essere presa in considerazione è di
11/12.Secondo me, vanno chiaramente espresse alcune cose: 1)
l'assoluta sensibilità che sia l'Assessorato che l'azienda che
soprattutto il J.B. Festaz stanno avendo nel cercare di garantire a
questi dipendenti la possibilità di lavorare il più possibile
assieme e di tornare di nuovo al Festaz;2) l'assoluta opportunità
che queste persone con la loro professionalità hanno di dare una
mano al Parini, che dall'altra parte si ritrova con i reparti
chiusi e quindi in qualche maniera di trovare un incontro tra
domanda e offerta;
3) (e questo lo dico semplicemente come valutazione politica e
non come polemica) il fatto che tutte le volte che voi sentite
parlare di Ospedale, che si tratti di comunità o di altro, cercate
di fare una sorta di minestrone, che agli occhi di coloro i quali
ci ascoltano fa sempre sembrare che non sappiamo che cosa facciamo.
Nel caso specifico, mi è capitato di dirlo anche alle dipendenti
del Festaz che sono venute da me, a mio avviso quello che si sta
facendo sul Festaz con il milione e 900 di euro che viene, tra
l'altro, investito per il tramite del PNRR, è un'opportunità enorme
per quella struttura e per chi vi lavora e naturalmente a maggior
ragione per tutti coloro i quali oggi e nel futuro saranno ospiti
della struttura stessa.
Presidente -
Per la replica, la parola alla collega Erika
Guichardaz.
Guichardaz E. (PCP) -
Parto proprio da quest'ultima
considerazione. Le strutture non è che sono a compartimenti stagni
e ce lo ha detto poco prima quando parlavamo dell'ospedale di
comunità di Verrès. L'ospedale di comunità, come le RSA, come le
COT e tutto ciò che bisogna mettere in piedi, deve far parte di un
grande progetto, che in sostanza è il piano della salute e del
benessere, che, ad oggi, non è ancora stato approvato. Non è quindi
che si faccia un minestrone, ma sinceramente sentirmi dire che...
fino al 2019 si diceva: "dobbiamo spostare l'RSA a Variney perché
sennò rischiamo l'esternalizzazione", oggi invece abbiamo spostato
l'RSA a Variney e l'abbiamo esternalizzata. Allora uno dice: cosa
succederà dell'ospedale di comunità? Perché adesso diciamo: abbiamo
messo l'ospedale di comunità al J.B. Festaz per non
esternalizzarlo, io spero che nel 2025, perché è l'unica data che
lei mi ha dato... cioè io quando parlo di cronoprogramma, almeno
capire quando inizia, dopodiché chiederò anche il progetto
definitivo e quindi avrò anche quella data ma mi sembrava il minimo
che almeno la data di partenza dei lavori potesse in qualche modo
anticiparcela...
(voce dell'assessore Marzi, fuori
microfono)
...la chiusura, quando iniziano i lavori...
non me l'ha detto. Quando uno parla di cronoprogramma, quindi non
parla solo della fine dei lavori ma parla anche dell'inizio.Sono
venti posti sull'ospedale di comunità, cosa che noi avevamo letto
mentre, come lei ha detto, il personale attualmente è di 18 più 10.
Dopodiché ci saranno tutte le valutazioni del caso, ma quello che
io dico è che non so se è lei, i sindacati o chi per lei in qualche
modo il personale lo deve tranquillizzare, e non credo che la
tranquillità del personale risieda nel fatto che si spostino tutte
insieme, ma nel fatto che la professionalità che hanno acquisito in
questi anni e di cui abbiamo parlato lungamente... perché il
personale del RSA, dell'UAP del J.B. Festaz ha delle competenze che
tanti altri non hanno e il fatto che fosse messo ad Aosta l'RSA e
UAP aveva anche un senso rispetto alla vicinanza dell'Ospedale,
quindi anche sotto questo punto di vista si sta di nuovo spostando
il problema.Le faccio poi notare che, rispetto alla questione
dell'UAP - e chiedo un po' di silenzio -, l'ha detto prima il
collega Aggravi, l'affidamento dell'assistenza infermieristica a
Variney è pensata come una R2. Mi risulta che il codice di attività
rispetto a una situazione come quella di un'unità di assistenza
prolungata invece starebbe nel codice di attività R1. Su questo
andrò a fondo, perché se il bando è stato fatto in un modo, adesso
non possiamo spostarci utenti di altri.Dopodiché non ho aggiunto
nulla rispetto all'interpellanza che ho presentato, perché se lei
guarda nelle premesse, tutte le cose che ho detto le ritrova in
quelle premesse.
Sinceramente dalla sua risposta io non ho avuto - ed è quello
che è capitato prima al collega Aggravi - mezza risposta delle cose
che le ho chiesto. L'unica cosa che so è che a gennaio del 2025
forse vedremo l'ospedale di comunità. È inutile dire che tornerò
con un'iniziativa nel prossimo Consiglio regionale.
Presidente -
Brevemente assessore Marzi perché sennò
facciamo dei dibattiti fuori Regolamento.
Marzi (SA) -
Come avrà notato, non ho chiesto nessun tipo di
replica rispetto a quanto rappresentato dal collega Aggravi perché
il collega - e poi dopo brevemente ce lo evidenzieremo - ha
evidenziato un fatto reale, quindi io non ho replicato.
Nel suo caso invece io ho iniziato la risposta dandole una data
dell'approvazione di un progetto esecutivo: il 30 di marzo; le ho
anche detto che - cosa che lei non ha evidenziato in replica -
questo è in larghissimo anticipo rispetto alle scadenze previste
dalle linee di riferimento di finanziamento sul PNRR su quel tipo
di strutture. Credo che il J.B. Festaz sia stata la prima struttura
a farlo. Se è stato approvato il progetto il 30 di marzo,
sicuramente i lavori inizieranno, per finire a gennaio del 2025,
nell'autunno di riferimento, e questo... come dire? era un senso
logico. Pertanto ha avuto risposta.
Presidente -
Assessore, quello che ha detto è a verbale
registrato, quindi stiamo al Regolamento.Semplicemente per una
comunicazione: con un ragionamento fatto tra Capigruppo per
l'organizzazione dei lavori si tenderebbe a esaurire le
interpellanze e fare quindi la pausa prevista al termine delle
interpellanze di 45 minuti, anziché di 30. Se non ci sono
obiezioni, proseguiamo con l'ordine del giorno.
