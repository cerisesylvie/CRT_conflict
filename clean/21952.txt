Classificazione
CASA DA GIOCO



Oggetto del Consiglio n. 1656 del 9 dicembre 2005 - Resoconto
OGGETTO N. 1656/XII - Disegno di legge: "Finanziamento al Comune
di Saint-Vincent per lo sviluppo ed il mantenimento degli
interventi a supporto della casa da gioco".
Articolo 1
(Finanziamento al Comune di Saint-Vincent)
1. La Regione, in relazione agli speciali programmi di
investimento del Comune di Saint-Vincent finanziati ai sensi
dell'articolo 10 della legge regionale 24 dicembre 1996, n. 48
(Legge finanziaria per gli anni 1997/1999), e agli effetti indotti
sul Comune dal piano di sviluppo della Casa da gioco di
Saint-Vincent, previsto dal disciplinare approvato con
deliberazione del Consiglio regionale n. 3176/XI in data 14 aprile
2003, eroga al Comune, per un periodo di due anni, uno speciale
finanziamento per lo sviluppo e il mantenimento degli interventi
finalizzati al completamento, integrazione e supporto dell'offerta
della Casa da gioco di Saint-Vincent, tenuto conto dell'interesse
regionale di tali interventi.
2. Limitatamente all'anno 2005, la Giunta regionale, con
propria deliberazione, impegna la spesa prevista per il
finanziamento degli interventi di cui al comma 1 e,
contestualmente, eroga, a titolo di anticipazione, il 40% del
finanziamento stesso; il restante 60% è erogato, con deliberazione
della Giunta regionale, previa presentazione, da parte del Comune
di Saint-Vincent, della rendicontazione delle spese
complessivamente sostenute per le finalità di cui al comma 1. La
rendicontazione è valutata da una Commissione tecnica allo scopo
costituita e composta dal dirigente della struttura regionale
competente in materia di bilancio, dal dirigente della struttura
regionale competente in materia di enti locali e dal dirigente
della struttura regionale competente in materia di programmazione e
valutazione degli investimenti pubblici.
3. Per l'esercizio 2006, le modalità di erogazione del
finanziamento sono stabilite dalla Giunta regionale contestualmente
all'approvazione di un apposito piano, proposto dal Comune di
Saint-Vincent. L'attuazione degli interventi previsti nel piano è
soggetta alla sorveglianza del Comitato di cui al paragrafo 4.3.2
del piano sessennale approvato con deliberazione della Giunta
regionale n. 4969 in data 30 dicembre 1997, ai sensi dell'articolo
10 della l.r. 48/1996.
Articolo 2
(Disposizioni finanziarie)
1. L'onere derivante dall'applicazione della presente legge è
determinato in annui euro 1.200.000 per gli anni 2005 e
2006.
2. L'onere di cui al comma 1 trova copertura,
ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Valle d'Aosta), nello stato di previsione della spesa sia
del bilancio della Regione
per l'anno finanziario 2005 e di
quello pluriennale
per il triennio 2005/2007 sia del
bilancio
per l'anno finanziario 2006 e di quello pluriennale
per il triennio 2006/2008, nell'obiettivo programmatico 2.1.1.05.
(Finanza locale - Altri interventi).
3.
Al finanziamento dell'onere di cui al comma 1 si
provvede:
a)
con riferimento agli anni 2005 e 2006 dei bilanci
per l'anno finanziario 2005 e per il triennio 2005/2007, mediante
l'utilizzo delle risorse iscritte nello stato di previsione della
spesa:
1)
nell'obiettivo programmatico 3.1. (Fondi globali),
al capitolo 69020 (Fondo globale per il finanziamento di spese di
investimento), per annui euro 1.000.000 per gli anni 2005 e 2006, a
valere sullo specifico accantonamento previsto al punto A.6.
dell'allegato n. 1;
2)
nell'obiettivo programmatico 3.2. (Altri oneri non
ripartibili), al capitolo 69300 (Quota interessi per ammortamento
di mutui e prestiti da contrarre), per annui euro 200.000 per gli
anni 2005 e 2006;
b)
con riferimento all'anno 2006 dei bilanci per
l'anno finanziario 2006 e per il triennio 2006/2008, mediante
l'utilizzo delle risorse iscritte nello stato di previsione della
spesa nell'obiettivo programmatico 3.1. (Fondi globali) al capitolo
69020 (Fondo globale per il finanziamento di spese di
investimento), per euro 1.000.000 e al capitolo 69000 (Fondo
globale per il finanziamento di spese correnti), per euro 200.000,
a valere sullo specifico accantonamento previsto al punto D.2.
dell'allegato 1 al bilancio per l'anno 2006 e al punto D.3.
dell'allegato 1 al bilancio per il triennio 2006/2008.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 3
(Abrogazione)
1. Il comma 3 dell'articolo 7 della legge regionale 3 gennaio
2000, n. 1 (Legge finanziaria per gli anni 2000/2002), è
abrogato.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, le Conseiller Rini.
Rini (UV) - Per evitare di fare 2 relazioni, intervengo anche a
nome del collega Praduroux.
La Regione ha da sempre riconosciuto l'interesse regionale nella
qualificazione del territorio da parte del Comune di Saint-Vincent
a supporto dell'offerta della casa da gioco e della stazione
termale, di conseguenza ha da sempre riconosciuto allo stesso uno
speciale finanziamento quale compartecipazione della Regione al
maggiore sforzo richiesto alle casse comunali. La quantificazione
economica di tale partecipazione è stata, nel passato, legata ad
una percentuale sugli introiti annui netti spettanti alla Regione,
rispetto ai quali l'anno di riferimento era l'ultimo esercizio
chiuso, quindi per l'anno 2004 il rendiconto approvato dal
Consiglio per l'anno 2002.
Il disegno di legge si rende oggi indispensabile, perché
nell'anno 2003 il Comune di Saint-Vincent è anche azionista della
società per azioni che gestisce la casa da gioco, pertanto non era
ipotizzabile una compartecipazione del Comune in quanto azionista
della stessa società. Questo disegno di legge intende quindi
confermare l'interesse regionale del ruolo svolto dal Comune di
Saint-Vincent a supporto di una migliore offerta qualitativa del
suo territorio a beneficio anche della casa da gioco, ma nel
contempo la proposta è di una legge a termine per consentire
un'analisi e verifica delle reali e future necessità economiche del
Comune rispetto al completamento delle infrastrutture del piano
sessennale di riqualificazione del Comune, anche come stazione
termale, ed alla definizione del piano di sviluppo della casa da
gioco. Aggiungo che per questo disegno di legge la II e la IV
Commissione hanno dovuto lavorare in una situazione di estrema
urgenza, ma che malgrado questo hanno potuto fare gli
approfondimenti ritenuti necessari, apportando anche delle
importanti modifiche rispetto al testo originario.
Président - Je déclare ouverte la discussion générale.
La parole au Conseiller Comé.
Comé (SA) - Questo disegno di legge è presentato quasi
all'ultimo minuto e riguarda il finanziamento al Comune di
Saint-Vincent, e questo non può non far esternare una serie di
riflessioni.
Bisogna sottolineare fin da subito che se questo provvedimento
legislativo è presente in aula solo oggi, cioè alla penultima
convocazione del Consiglio utile, è dovuto ad un atteggiamento di
scarsissima attenzione e di superficialità da parte dell'Esecutivo
regionale nei confronti del Comune di Saint-Vincent. Dico questo
perché in commissione abbiamo sentito dal direttore
dell'Assessorato del bilancio che aveva rilevato come dall'anno
scorso il riferimento legislativo che era precisamente il comma 3
dell'articolo 7 presente nella finanziaria del 2000, terminava la
sua validità, quindi era necessario quanto prima impegnarsi per
dare risposta al Comune di Saint-Vincent. Visto che questo lo si
sapeva già lo scorso anno, bastava ripercorrere la stessa strada
con una piccola modifica, emendando la finanziaria dello scorso
anno, e quindi poteva permettere al Comune di Saint-Vincent di
avere la stessa tranquillità che aveva vissuto dal 2000 fino al
2005.
Al di là dell'emendamento che poteva essere presentato nella
finanziaria dell'anno scorso, si è avuto tutto il tempo per
presentare un disegno di legge per tranquillizzare il Consiglio di
Saint-Vincent. Invece ci si è dimenticati di Saint-Vincent per un
anno e molto probabilmente - lo dico con un punto interrogativo -
si è avuto un sollecito da parte del Sindaco del Comune in
questione un mese fa... avrà detto: "mi mancano 1.200.000,00 euro".
Allora ci si è accorti che senza un provvedimento legislativo
quest'anno non c'era la possibilità di trasferire il finanziamento.
In tutta fretta si è messo in piedi un disegno di legge che "ha
fatto acqua da tutte le parti" e si sono invitati i Presidenti a
convocare con un telegramma i componenti di 2 commissioni e, con
una convocazione urgente, si cercava nella seduta della commissione
di nominare il relatore, di sentire l'Assessore competente e poi di
approvarlo. Certo che questo provvedimento a noi non è parso così
urgente, proprio perché la dimenticanza non giustifica la procedura
d'urgenza!
Abbiamo in commissione assistito - da parte di alcuni proponenti
e sostenitori della legge - ad una scarsa conoscenza dei contenuti
della legge, e solo con un attento e puntuale lavoro dei componenti
delle 2 commissioni si è riusciti a presentare un nuovo testo di
legge, riconosciuto dal Presidente della commissione, riducendo il
finanziamento previsto per un periodo di 5anni ad un periodo di 2
anni, con un impegno fin dal prossimo anno di occuparci con più
attenzione del Comune di Saint-Vincent per potergli garantire un
trasferimento definitivo. Penso che il Comune di Saint-Vincent sia
stato la vittima di questa situazione e noi, pur avendo esternato
queste considerazioni, con alto senso di responsabilità nei
confronti di un Comune che rischierebbe un forte indebitamento in
maniera ingiusta, daremo il nostro voto favorevole.
Président - La parole au Conseiller Tibaldi.
Tibaldi (CdL) - Per alcune brevi considerazioni. Effettivamente
se uno pensa a come si sono svolti i lavori in commissione
nell'esaminare questo disegno di legge, viene da spaventarsi su
come lavorano male le commissioni!
Tenete presente che siamo stati convocati d'urgenza - la II e la
IV, congiuntamente - il 28 del lunedì mattina e all'ordine del
giorno era scritto: "Nomina del relatore e illustrazione della
relazione" su questo disegno di legge che, tradotto dal
burocratese, significa: "oggi si esamina e si dà il parere".
Leggendo la relazione, uno si faceva l'idea di un finanziamento
speciale, aggiuntivo, di un qualcosa di nuovo che veniva ad
integrare il gettito finanziario del Comune di Saint-Vincent e per
giustificare questa novità finanziaria si faceva riferimento a
quegli effetti indotti, che incidono sulle spese a carico del
bilancio comunale, che sono generati dal disciplinare dei rapporti
casa da gioco-Regione.
È ovvio che all'Assessore Cerise, quando è venuto in
commissione, abbiamo posto delle domande, io mi sono annotato le
risposte e la prima risposta dell'Assessore Cerise è stata questa:
"il Comune si è trovato delle minori entrate dovute al minor
gettito del casinò". Immediato il collegamento alla "Casinò
S.p.a.", perché anch'essa aveva appena dovuto ricapitalizzare
dell'1%, quota di competenza, i deficit di gestione della società.
Vista l'impreparazione dell'Assessore - ce lo consenta -, perché ha
detto ad un certo punto:
"non sono competente a rispondere a
certe domande"
- ed è agli atti -, abbiamo deciso di andare
avanti e di fare degli approfondimenti con i 2 Presidenti di
commissione che cominciavano a storcere... chi i baffi e... chi le
orecchie! Meno male che ci siamo soffermati un attimo sul problema,
meno male che in una seduta successiva abbiamo potuto sentire il
Sindaco - che ci ha fatto la cronistoria del gettito, ci ha detto
che era necessario garantire questo flusso finanziario per non
dichiarare "bancarotta" -, l'Assessore Marguerettaz e il tecnico
del suo Assessorato, dopodiché siamo riusciti a "dipanare la
matassa"!
Fatta questa premessa, riteniamo che i lavori di commissione
debbano procedere secondo un'altra logica, quindi collega Rini, lei
che si è assunto l'onere della relazione anche del suo collega
Praduroux, i lavori non si sono svolti in maniera inconsuet, ma in
maniera indecente: non si possono presiedere e governare così le
relazioni! Ve lo abbiamo detto in commissione, ve lo ripetiamo
oggi: su temi di questa delicatezza e importanza, come su qualunque
argomento, ci deve essere un approfondimento necessario senza
"violentare" i commissari, perché noi abbiamo rischiato una
violenza vera e propria! Meno male che ci siamo opposti a questa
violenza!
Per quanto riguarda il contenuto, la materia è finanza degli
enti locali, lo diceva prima il collega che mi ha preceduto; qui si
parla di finanziamento degli enti locali e nella legge n. 48/1995 e
nelle eventuali modifiche della stessa si dovrebbe inserire questa
norma che permetterà solo per un biennio - grazie al cielo! -, per
l'esercizio 2005 e per l'esercizio 2006, l'avvento di questi flussi
necessari pari a circa 1,2 milioni di euro per il Comune di
Saint-Vincent, altrimenti non so come farebbero a chiudere i
conti.
Allora invitiamo l'Esecutivo ad affrontare la materia secondo
una logica più organica e sistemica, perché non si possono mettere
frettolosamente delle norme da una parte in finanziaria
nell'"omnibus" adesso, con una legge speciale...
(interruzione del Presidente della Regione, fuori
microfono)
... perché evidentemente hanno speso male anche a Saint-Vincent
e la gestione è stata fatta non secondo i dovuti criteri e
soprattutto perché le previsioni legislative del passato non
codificavano questo flusso, come invece si dovrà fare in una
maniera successiva, ma non con una legge speciale di questo tipo;
questa è una "legge tampone", che va a tappare "un buco", è una
legge che aveva l'ardire di regolamentare per 5 anni la materia!
Meno male che l'abbiamo vincolata a 2 anni, chiedendovi di mettere
mano alla legge n. 48/1995. Qui si chiede al Comune di
Saint-Vincent di predisporre un piano che dovrà essere valutato
dalla Giunta regionale, tenuto conto dell'interesse regionale di
tali interventi; qui consentitemi anche un'altra
sottolineatura...
(nuova interruzione del Presidente della Regione, fuori
microfono)
... è tautologico, però ho sentito, non più tardi di 2 giorni
fa, forti e solenni critiche all'interesse nazionale, che è stato
introdotto dalla modifica costituzionale proposta dal
Centro-Destra. Qui si parla di interesse regionale degli interventi
che devono essere valutati, anche qui si dice: "caro Comune di
Saint-Vincent, ti diamo i soldi, ci fai un piano, poi saremo
noi..." - i tecnici, prima, e i politici, poi - "a valutare se tali
opere sono conformi a un interesse superiore della Regione". Quindi
l'autonomia comunale, il concetto federalista che vuole lasciare ai
Comuni di organizzare al meglio le proprie risorse per il
soddisfacimento delle singole esigenze mi sembra che qui venga
abbastanza trascurato - uso questo termine eufemistico -, perché la
valutazione ultima è fatta dalla Regione su documenti e su
iniziative predisposte dal Comune.
Sulla base di tutta una serie di ragionamenti che abbiamo fatto
in commissione, di fronte a questa superficialità nell'affrontare
la materia, non ci sentiamo di esprimerci favorevolmente; pertanto
ci asterremo, con l'auspicio che questa norma venga recepita e
codificata in una maniera più organica nella legge n. 48/1995, che
merita una revisione attenta e compiuta.
Président - La parole à la Conseillère Squarzino Secondina.
Squarzino (Arc-VA) - Il modo con cui si è discusso, il modo con
cui si è arrivati a definire questa legge pare essere purtroppo
l'emblema del modo di lavorare di questa Giunta, cioè una Giunta in
cui si va avanti giorno dopo giorno, senza una programmazione e
senza sapere dove si va a finire. Perché dico questo? Gli uffici
sono abituati a fare giorno per giorno, a fare le cose secondo gli
anni passati. Quest'anno, quando al mese di novembre hanno ripreso
la deliberazione n. 4130 del 22 novembre 2004 si sono accorti che
non potevano usare lo stesso meccanismo che avevano usato gli anni
precedenti per garantire al Comune di Saint-Vincent... le risorse
previste già fin dal '49 come compartecipazione agli utili del
casinò. Poi questa percentuale di compartecipazione è stata
quantificata in una cifra - 7 miliardi di vecchie lire -, in modo
da garantire a quel Comune le risorse necessarie per fare tutti
quei lavori che sono impliciti e necessari, di ospitalità e di
abbellimento, perché si tratta di una cittadina in cui c'è una casa
da gioco. Ripeto: questo automatismo del lavoro della Giunta ha
fatto sì che all'ultimo momento la Giunta si è accorta di questa
carenza e ha cercato di correre ai ripari, imponendo alla
commissione di nominare il relatore, esaminare la legge, votare la
legge lo stesso giorno! Questo, per fortuna, come ricordavano i
colleghi, non è potuto avvenire, ma... perché? Semplicemente perché
c'era una tale non conoscenza dell'argomento anche da parte di chi
doveva presentarla che era troppo palese la fretta e
l'improvvisazione.
La Giunta manda in commissione a presentare questa legge la
persona meno competente, che non sa niente del problema, che ci ha
spacciato questa legge come una legge che doveva servire ad
intervenire per coprire le spese correnti e le spese di
investimento dovute ai maggiori costi di gestione delle opere
realizzate, arredo urbano..., all'interno del piano di sviluppo del
casinò. Ed è chiaro che la commissione si è trovata spiazzata,
perché diceva: se la legge deve coprire i costi di gestione e i
costi di investimento suppletivi in più, vogliamo sapere in cosa
consistono le opere realizzate, vogliamo sapere quali opere di
gestione e di investimento sono state realizzate, vogliamo avere un
quadro preciso. E sono le domande che abbiamo posto al Sindaco di
Saint-Vincent, proprio perché non capivamo; gli abbiamo chiesto
addirittura di darci il quadro preciso di interventi e su quali
opere questi sono stati realizzati e con quali costi, quali opere
devono essere ancora realizzate, quali i costi previsti, quali
incrementi ci sono stati nei costi di gestione rispetto ai costi
determinati inizialmente, quali e quanti sono gli effetti indotti
che incidono sul bilancio comunale a seguito dell'approvazione del
piano di sviluppo della casa da gioco. Ancora: quali sono le voci,
l'ammontare delle minori entrate nelle casse comunali generate
dalla modifica del disciplinare che regola i rapporti fra Regione e
casinò, quali sono e a quanto ammontano le spese sostenute nel 2005
da iscrivere nel rendiconto di cui all'articolo 1, 2° comma, del
disegno di legge n. 101, cioè una serie di domande che ci erano
sorte spontanee di fronte alla presentazione del disegno di legge.
Dopodiché il Sindaco ci ha detto come stavano le cose, ma
soprattutto c'è stato l'elemento chiarificatore di un dirigente
dell'Assessorato delle finanze che ha dato alla commissione la
risposta su cui la commissione stava indagando dal giorno prima.
Abbiamo lavorato almeno 5-6 ore su questo disegno di legge,
partendo da informazioni che non corrispondevano alla realtà...
questo è avvenuto, questo è il modo di lavorare!
Questo è l'esempio del modo di governare di questa Giunta, che
in primo luogo non programma: nei fondi globali del 2005 erano
previsti dei fondi per interventi straordinari a favore del Comune
di Saint-Vincent per lavori e attrezzature turistico-termali, che
era un modo per dire "facciamo una legge che copra quella cifra",
che prima la Regione dava come integrazione della cifra del
"CELVA", per raggiungere 7 miliardi di vecchie lire e che adesso
non era più possibile da quando c'è stato il passaggio dalla "GS"
alla "Casinò S.p.a."... quindi era stato previsto. Ma per un anno
questo progetto è rimasto nel cassetto, fuori da ogni pensiero, e
solo all'ultimo momento ci si rende conto e si interviene... come?
Dando una serie di informazioni che non hanno senso, cioè questa
Giunta al suo interno non sa bene cosa fa un Assessorato rispetto
all'altro!
Credo che, al di là del contenuto, questo sia un modo di
lavorare non rispettoso della programmazione, perché questo modo di
lavorare della Giunta ha messo in difficoltà, sì, una commissione,
ma soprattutto ha rischiato di mettere in difficoltà un Comune e
poi ha messo in difficoltà i commissari che non riuscivano a
capire. Credo che questo modo di lavorare della Giunta sia un modo
di lavorare poco proficuo, poco rispettoso delle proprie competenze
e dei bisogni altrui e un modo di lavorare che non
condividiamo!
Non voteremo contro questo disegno di legge, perché capiamo bene
che il Comune di Saint-Vincent, in base ad accordi precedenti, ha
acquisito un diritto, però non riteniamo giusto che si normi in
questo modo anche i diritti degli enti locali e che si imposti un
lavoro in commissione così caotico e inutile! Ci asterremo.
Président - La parole au Conseiller Lavoyer.
Lavoyer (FA) - Risparmierò ai colleghi la cronistoria della
discussione del dibattito approfondito che è stato fatto in
commissione.
Brevissimamente il mio intervento è per giustificare
l'astensione di "Fédération Autonomiste" su questo disegno di legge
e per motivare l'atteggiamento che è cambiato rispetto alla nostra
posizione in commissione, che era una posizione di netta
contrarietà al primo provvedimento, come era arrivato nella
commissione stessa, sia per il metodo - come è stato detto dai
colleghi -, sia soprattutto per il contenuto del primo documento
che era fuorviante della realtà dell'intervento che si voleva porre
in essere. Proprio dall'approfondimento di quel disegno di legge,
la nostra posizione si è ammorbidita nel momento in cui da parte
del collega Cesal e da parte dei dirigenti dell'Assessorato delle
finanze sono state accettate le osservazioni più importanti, che
avevamo fatto al primo disegno di legge: mi riferisco, in
particolare, all'abrogazione del comma 3 dell'articolo 7 della
finanziaria del '99, la riduzione dell'intervento all'anno in corso
e per la previsione del 2006, e anche noi sosteniamo che questo è
un provvedimento che va fatto.
Soprattutto l'astensione deriva dal fatto che riteniamo che il
nuovo testo di legge fotografa realisticamente quello che è
avvenuto, ovvero una dimenticanza da parte del Governo regionale
che pensava di fare la solita deliberazione degli anni precedenti,
nel frattempo la normativa è cambiata quindi si poteva solo
intervenire con un disegno di legge. Se subito si veniva in
commissione e si spiegava che questo disegno di legge era
indispensabile per far sì che il Comune di Saint-Vincent potesse
presentare il suo bilancio di chiusura del 2005 e il bilancio di
previsione 2006, spiegando le motivazioni per cui era sfuggito agli
uffici e all'Assessore competente la possibilità di intervenire,
non con deliberazione, ma con disegno di legge, probabilmente si
sarebbe evitato questo scontro e si sarebbe provveduto ad approvare
già in commissione in tempi più brevi la proposta.
Per questi motivi non possiamo che dare un giudizio negativo di
come è stata condotta la vicenda e l'astensione, anziché il voto
contrario, è motivata dal fatto che sono stati recepiti alcuni
suggerimenti da noi proposti in commissione.
Président - La parole au Conseiller Cesal.
Cesal (UV) - Intanto devo premettere che non sono assolutamente
d'accordo con il collega Tibaldi quando afferma che il Comune di
Saint-Vincent ha speso male.
Mi sono trovato in commissione per caso, a sostituire un collega
assente per impegni istituzionali, pensavo che l'argomento non
richiedesse particolare discussione, in quanto era a conoscenza dei
meccanismi che regolano i trasferimenti di risorse dalla Regione al
Comune di Saint-Vincent sulla base della legge n. 48, ma anche
sulla base dei riparti delle risorse provenienti dal casinò.
Conoscevo questi meccanismi grazie alla mia esperienza in seno al
"CPEL", organismo che in questo momento non gode di buona stampa
all'interno di quest'aula.
Sapevo che queste risorse non erano ricomprese nella legge n.
48/1995, quindi non riuscivo subito a capacitarmi delle polemiche
soprattutto quando il Sindaco del Comune di Saint-Vincent è stato,
non dico investito, ma comunque affrontato "a muso duro" da parte
della commissione. Non avevo partecipato alla prima fase, quindi
non ero a conoscenza magari che c'era stato un difetto di
comunicazione sin dall'inizio; quando ho capito quali erano i
problemi, siamo riusciti a venire a capo di una situazione, anche
perché il Sindaco ha esposto la situazione finanziaria del Comune
di Saint-Vincent molto correttamente e perfino direi ingenuamente,
ma la situazione era quella. Ne abbiamo preso atto e abbiamo
cercato di darle una soluzione, dopo una discussione di 4 ore e,
con il consenso dell'Assessore Marguerettaz, ho presentato un
emendamento che andava a limitare l'arco temporale di
finanziamento, perché i trasferimenti al Comune di Saint-Vincent
fin dal '49 avvenivano sulla base dei proventi del casinò. Qui si
andava a finanziare per il 2005-2006 e gli anni successivi con dei
trasferimenti in misura fissa e non credo che questo sia un modo
corretto e che non rientri comunque nello spirito originario della
norma. Ho proposto un emendamento alla commissione, che è stato
accettato, che limita l'arco temporale di intervento al 2005,
permettendo al Comune di Saint-Vincent di chiudere l'anno in
pareggio, e al 2006, permettendogli così di programmare il 2006 in
quanto siamo in fase di stesura dei bilanci preventivi.
Con questo invito il Governo nel 2006 di riconsiderare questa
materia, di proporre al Consiglio un provvedimento organico, in
modo che questo problema venga superato come pure le polemiche che
ci sono state e che forse sono state frutto di incomprensione più
che di una volontà persecutoria da parte della commissione.
Presidente - Se non vi sono altri interventi, dichiaro chiusa la
discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Comincerò con il chiedere ammenda, perché quando
mi hanno posto alcune domande mi sono dichiarato - onestamente -
incompetente a dare la risposta, ma non mi pare così drammatico,
semmai dovrebbe essere sottolineata come una prova di serietà da
parte della Giunta, e vi dirò perché.
Collega Squarzino, la prego, perché il suo sembra un "miagolio"
e io ho un'allergia ai gatti...
(interruzione della Consigliera Squarzino Secondina, fuori
microfono)
... ho detto che "sembra" un miagolio! Dicevo... questo dovrebbe
essere preso come un atto di serietà; peraltro voglio notare che io
ho iniziato il mio intervento in commissione rilevando che eravamo
in prossimità di bilanci e che il Comune di Saint-Vincent aveva
delle oggettive difficoltà a chiudere il bilancio, perché si era
trovato con minori entrate rispetto a quello che si attendeva da
parte del casinò.
Quando mi è stato chiesto di illustrare questi meccanismi, mi
sono dichiarato incompetente, rinviando alla relazione a questa
legge che è stata fatta dalla Giunta. Ho anche detto che questi
aspetti avrebbero dovuto essere approfonditi con la collaborazione
dell'ottimo Assessore alle finanze che avrebbe dettagliato la
questione e così poi si è verificato. Qui devo ringraziare i 2
Presidenti di commissione che, con molto senso di responsabilità,
hanno riconvocato la commissione, hanno chiesto l'audizione al
collega Marguerettaz, che è venuto con i suoi collaboratori e ha
puntualmente dato risposta a tutte le richieste. Cosa c'è di
drammatico in tutto questo? Secondo me, niente, salvo la voglia di
fare un po' di cinema...
Per quanto mi riguarda, credo di aver risposto alle domande, ma
non ho risposto alle domande che non mi sono state fatte, perché se
quelle domande che avete fatto al Sindaco di Saint-Vincent, le
aveste fatte a me, sui lavori, su cosa è stato fatto...
(interruzione di un Consigliere, fuori microfono)
... non è stato chiesto così... è stato chiesto: per quali
lavori si può ipotizzare la lievitazione delle spese? Ma se la
legge rimanda ad un piano, io certamente non posso dirglielo dal
momento che il piano ancora non ce l'ho, ma lei ha chiesto al
Sindaco tutti i lavori che sono stati fatti... non c'era mica
bisogno di chiederli al Sindaco, li avevo io qui, dettagliati fino
all'ultima cifra!
Non ho alcuna remora a chiedere scusa, ma si tratta di un
provvedimento a più mani ed era giusto che ognuno desse gli
elementi di dettaglio che conosceva fino in fondo, non che
l'Assessore ai lavori pubblici debba andare a parlare di bilanci
del casinò con il rischio di dire delle cose non vere... tanto è
ottimo il collega Marguerettaz negli aspetti finanziari... è però
un disastro assoluto in fatto di opere pubbliche! Allora mi riservo
di essere io, ad esprimere le valutazioni in materia!
Questo detto, credo che questa sia una legge - peraltro con le
modificazioni apportate in commissione - che centra ancora di più
gli obiettivi e consente al Comune di Saint-Vincent di uscire da
questa "impasse" di tipo economico, di fare fronte alle sue
difficoltà e sicuramente nel futuro bisognerà rimettere mano a
questa materia, come è già previsto per la legge n. 48.
Président - Je rappelle que nous votons sur le nouveau texte de
la IIe et IVe Commission qui ont donné leur avis favorable.
La parole à la Conseillère Squarzino Secondina sur l'article
1er.
Squarzino (Arc-VA) - Su quale capitolo saranno iscritti questi
fondi? E questo capitolo a quale settore dell'Amministrazione
appartiene? Vorrei chiedere in questo momento su quale capitolo
saranno iscritti questi soldi che adesso con la legge votiamo;
questo capitolo... a quale Assessorato appartiene? E poi da questo
dovrei dedurre che in base al capitolo su cui vengono inseriti
questi fondi è l'Assessore che gestisce quei fondi, che dovrebbe
venire a presentare la legge... questo vorrei capire.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Questo è un prelievo che viene fatto dai fondi
globali; mi pare che questo sia anche indicato negli allegati al
bilancio che abbiamo testé approvato con il vostro voto
negativo.
Président - La parole à la Conseillère Squarzino Secondina.
Squarzino (Arc-VA) - Questo dei fondi globali l'ho capito, ma la
domanda precisa che ho fatto è: quando nel bilancio nei vari
capitoli si andrà a vedere lo stanziamento, in quale capitolo è
iscritto lo stanziamento? Nel 2005 è detto che è preso dalla
finanza locale, ma nel 2006... in quale capitolo di bilancio sarà
iscritto? Non più nei fondi globali, e allora... dove sarà
iscritto?
Président - La parole au Président de la Région, Caveri.
Caveri (UV) - Per adesso resta nei fondi globali. Lei mi ha
chiesto da quale Assessorato dipende esatto? Allora la cosa
importante è al comma 2 dell'articolo 1, nel senso che essendo a
cavallo di 3 strutture vedrà che la valutazione spetta a 3
strutture diverse del Governo regionale: una è la struttura
regionale competente in materia di bilancio, a cui spetterà il
compito di assegnare il capitolo dei fondi, una è la struttura
regionale competente in materia di enti locali che dipende dalla
Presidenza, una è la struttura regionale competente in materia di
programmazione e valutazione degli investimenti pubblici che
dipende dall'Assessore Cerise. Quindi è una roba "tripartisan", non
so come dirle! Suppongo che i fondi saranno allocati presso i
Lavori pubblici, vista la specificità della legge.
Président - La parole au Conseiller Lavoyer.
Lavoyer (FA) - Solo per venire incontro alle esigenze della
collega Squarzino. È sufficiente...
(Frassy, fuori microfono) - ... neo-Assessore...
... no, per carità, per carità di Dio! Già dato! È sufficiente
prendere la deliberazione n. 4130 del finanziamento per il 2004 al
Comune di Saint-Vincent, dove questi fondi venivano trasferiti per
atto deliberativo, giustamente adesso devono essere fatti per legge
perché vengono prelevati dai fondi globali e saranno questi fondi
inseriti all'interno della legge regionale n. 48/1995, "interventi
regionali in materia di finanza locale", quindi saranno di
competenza dell'Assessorato del bilancio...
(Squarzino, fuori microfono) - ... mi stupisce che non venga
dalla Giunta questa risposta...
Presidente - Altri colleghi sull'articolo 1?
Pongo in votazione l'articolo 1:
Consiglieri presenti: 29
Votanti e favorevoli: 23
Astenuti: 6 (Curtaz, Frassy, Lavoyer, Riccarand, Salzone,
Squarzino Secondina)
Il Consiglio approva.
Presidente - Pongo in votazione l'articolo 2:
Consiglieri presenti: 29
Votanti e favorevoli: 23
Astenuti: 6 (Curtaz, Frassy, Lavoyer, Riccarand, Salzone,
Squarzino Secondina)
Il Consiglio approva.
Presidente - Pongo in votazione l'articolo 3:
Consiglieri presenti: 29
Votanti e favorevoli: 23
Astenuti: 6 (Curtaz, Frassy, Lavoyer, Riccarand, Salzone,
Squarzino Secondina)
Il Consiglio approva.
Presidente - Pongo in votazione l'articolo 4:
Consiglieri presenti: 29
Votanti e favorevoli: 23
Astenuti: 6 (Curtaz, Frassy, Lavoyer, Riccarand, Salzone,
Squarzino Secondina)
Il Consiglio approva.
Presidente - Pongo in votazione la legge nel suo complesso:
Consiglieri presenti: 29
Votanti e favorevoli: 23
Astenuti: 6 (Curtaz, Frassy, Lavoyer, Riccarand, Salzone,
Squarzino Secondina)
Il Consiglio approva.
