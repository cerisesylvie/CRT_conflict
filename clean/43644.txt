Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 865 del 22 settembre 2021 - Resoconto
OGGETTO N. 865/XVI - Interrogazione: "Notizie in merito alle
reazioni avverse al vaccino anti Covid-19 rilevate in Valle
d'Aosta".
Bertin (Presidente) -
Punto n. 25 dell'ordine del giorno.
Risponde l'assessore Barmasse.
Barmasse (UV) -
Ritengo sia opportuno fare una premessa
essendo l'argomento quello delle reazioni avverse molto importante
e quindi volevo dare alcune precisazioni su cos'è una segnalazione
e cos'è una reazione avversa e chi se ne occupa.
La farmacovigilanza è l'insieme delle attività finalizzate
all'identificazione, valutazione, comprensione e prevenzione degli
effetti avversi o di qualsiasi altro problema correlato all'uso di
medicinali. La reazione avversa a un qualsiasi effetto nocivo e non
voluto conseguente all'uso di un medicinale. I cittadini e
operatori sanitari sono chiamati a segnalare al responsabile locale
di farmacovigilanza su supporto cartaceo
on-line
mediante il
sito "vigifarmaco.it" le sospette reazioni avverse di cui vengono a
conoscenza. Il responsabile di farmacovigilanza gestisce la
segnalazione secondo una linea guida pubblicata dall'Agenzia
italiana del farmaco, trasferendola nella rete nazionale di
farmacovigilanza. Le segnalazioni confluite nella rete nazionale di
farmacovigilanza vengono preliminarmente valutate dai Centri
Regionali di Farmacovigilanza (CRFV), e successivamente sono
analizzate in termini quantitativi mediante metodi statistici
dall'Agenzia italiana del farmaco in collaborazione con i centri
regionali. Dalla rete nazionale di farmacovigilanza le segnalazioni
migrano quindi nel
database
europeo EudraVigilance e di qui
nel database mondiale dell'Organizzazione mondiale della sanità.
Ognuno di questi database è assoggettato a rigorose analisi
quantitative finalizzate a rilevare potenziali segnali di
farmacovigilanza da parte dei centri regionali, dell'agenzia
regolatoria e di altre istituzioni sanitarie.
Un segnale di farmacovigilanza è un'informazione riportata in
merito a una possibile relazione causale tra l'evento avverso e il
farmaco, la quale potrebbe essere sconosciuta o documentata
precedentemente in modo incompleto. Semplificando, un segnale di
farmacovigilanza emerge quando si evidenzia un rischio
precedentemente non noto, un aumento della frequenza o della
gravità di un rischio noto o un nuovo gruppo di pazienti a rischio.
Il segnalatore non è tenuto a dimostrare un rapporto di causalità
tra l'assunzione del farmaco e la comparsa di un evento avverso, ma
solo a segnalare quest'ultimo e il sospetto che derivi
dall'assunzione del farmaco, (la definizione parla infatti di
sospetta reazione avversa). Il responsabile del centro regionale
controlla la segnalazione ricevuta, la congruità dei dati, la
completezza delle informazioni e nei casi necessari contatta
direttamente il segnalatore al fine di acquisire gli elementi
mancanti e le relazioni cliniche nei casi gravi o fatali. Tutte le
segnalazioni di sospette reazioni avverse sono inserite nella Banca
dati nazionale di Farmacovigilanza.
In particolare, per ciascun evento o reazione vengono riportati
la definizione di caso aggiornando e integrando la definizione
riportata nel DM 12 dicembre 2003 alla luce delle evidenze
disponibili, le finestre temporali per tipo di reazione di vaccino
ricavate dalla letteratura oppure da informazioni riportate nei
riassunti delle caratteristiche del vaccino considerato, il
background
di incidenza per la specifica reazione evento, se
è disponibile preferibilmente a livello nazionale, specifici
riferimenti bibliografici. Nell'elenco sono anche inseriti eventi
quali l'autismo a volte segnalati dopo vaccinazione, ma per i quali
le evidenze disponibili non supportano l'ipotesi di una relazione
causale con il vaccino. All'atto dell'acquisizione di una nuova
scheda di segnalazione il sistema invia automaticamente un
messaggio anche alle aziende farmaceutiche titolari
dell'autorizzazione all'immissione in commercio dei farmaci
indicati come sospetti, informandoli che nella rete nazionale di
farmacovigilanza è stata registrata una nuova segnalazione. La
dimostrazione di una relazione causale tra l'esposizione ai
medicinali e l'evento richiede di norma diversi passaggi, cioè la
valutazione preliminare del caso da parte del centro regionale, una
valutazione quantitativa con metodi statistici sui database di
farmacovigilanza finalizzata a evidenziare eventuali segnali e
spesso la conduzione di studi epidemiologici volti a confermare i
segnali generati dall'analisi delle segnalazioni spontanee.
Troppo spesso l'affidabilità dei vaccini è stata messa in dubbio
da timori, spesso infondati, e insorgenza di possibili eventi
avversi gravi. L'esperienza recente in realtà ha messo in luce che
molti degli eventi segnalati non sono temporalmente coincidenti con
la vaccinazione. L'iter che consente di riconoscere un elemento
osservato nell'azione avversa e successivamente correlare il quadro
osservato alla vaccinazione eseguita è, come abbiamo detto,
particolarmente complesso. Per questo l'AIFA ha reso disponibile
sul suo portale la guida alla valutazione a delle reazioni avverse
osservabili dopo vaccinazione.
Una volta individuata la reazione avversa, possono essere presi
diversi provvedimenti che vanno dalla semplice inclusione della
reazione avversa nel foglietto illustrativo del farmaco, alla
comunicazione alla globalità degli operatori sanitari di una
lettera,
Dear Doctor
, che li avverta delle possibilità della
reazione o che modifica le indicazioni per l'uso del farmaco. Nei
casi più gravi può essere necessario restringere l'uso del farmaco
fino in casi estremi il ritiro del farmaco dal commercio. L'AIFA
spiega che "indagare ogni eventuale evento che compare dopo una
vaccinazione serve a raccogliere quante più informazioni possibili
e aumentare la possibilità di individuare gli eventi davvero
sospetti di cui è importante capire la natura o che non sono mai
stati osservati in precedenza con l'obiettivo di accertare se
esiste un nesso causale con la vaccinazione".
In questo modo le autorità regolatorie come AIFA ed EMA possono
verificare la sicurezza dei vaccini nel mondo reale, possono cioè
confermare quanto osservato negli studi precedenti
all'autorizzazione ed eventualmente identificare nuove potenziali
reazioni avverse.
Queste possono essere considerate rare (una su diecimila) e
molto rare (meno di una su diecimila).
Nell'attuale fase di vaccinazione di massa, con vaccino
anti-Covid tutti gli eventi vanno segnalati come eventi avversi e
successivamente, con il sistema di vigifarmaco, cioè dell'AIFA,
potranno essere analizzati e approfonditi per valutare se si tratta
di vere reazioni avverse. Tutte le segnalazioni originate in
regione quindi sono confluite nella rete nazionale per la
valutazione complessiva sopracitata, ma nessuna di queste ha
generato un ritorno specifico di correlazione di causa-effetto.
Per quanto riguarda la domanda "quante reazioni avverse al
vaccino anti Covid-19 siano state rilevate in Valle d'Aosta": la
fonte del dato di seguito declinato, poi se vuole, le faccio avere
la tabella, è il Centro regionale di Farmacovigilanza, che ha
aggregato i risultati in vario modo: tipologia di segnalatore,
criterio di gravità, vaccino somministrato, esito, eccetera. È
utile ribadire che la segnalazione di sospetta reazione avversa può
derivare anche da un semplice sospetto del segnalatore, presa
singolarmente non ha dunque valore probante. Le reazioni avverse
segnalate sono in totale 98 suddivise nel modo seguente dalla fonte
del criterio: su 98, per dare un esempio, 63 sono state segnalate
dal medico, 25 dal paziente, 7 dal farmacista, eccetera. Dal punto
di vista della gravità, su 98 casi 78 sono quelli non gravi, 8
gravi con ospedalizzazione, 7 gravi ma senza un rilievo clinico
importante, 3 di invalidità grave o permanente e 2 di decessi. Il
maggior numero di segnalazioni associato a Cominarty riflette l'uso
prevalente di tale vaccino nell'ambito della campagna
vaccinale.
"Quali tipologie di reazioni avverse siano state registrate":
occorre distinguere tra evento avverso, che è un qualsiasi episodio
sfavorevole di natura medica che si verifica dopo la
somministrazione di un vaccino, quindi si ha una relazione
temporale, ma che non necessariamente è causato dalla vaccinazione,
cioè relazione causale. Se un determinato evento si verifica
successivamente alla vaccinazione, non significa necessariamente
che lo abbia causato la vaccinazione. Per reazione avversa si
intende una manifestazione causalmente correlata alla vaccinazione,
dimostrata con studi clinici, epidemiologici, isolamento
dell'agente vaccinale nella sede colpita.
Gli eventi avversi maggiormente rilevati sono i seguenti: in 32
casi c'è stata febbre, 22 cefalea, 16 astenia, 11 dolore muscolare,
8 nausea, 7 brividi, eccetera, 6 mialgie, malessere generale,
spossatezza, diarrea, dispnea, eruzione cutanea, linfoadenopatia,
toracoalgia, conati di vomito, dolore al petto, mal di stomaco,
pericardite 2 casi, piressia, prurito, stanchezza, tachicardia,
vampate di calore, eccetera, e 1 arresto cardiaco.
Per quanto concerne le segnalazioni inerenti i due pazienti
deceduti, entrambi dopo somministrazione del vaccino Pfizer, queste
riguardano una donna colpita da arresto cardiaco, caso in relazione
al quale il Centro regionale di Farmacovigilanza a esito della
valutazione preliminare che gli compete ha ritenuto l'evento non
causalmente correlabile all'esposizione e un uomo colpito da una
rara sindrome infiammatoria, caso rispetto al quale il Centro
regionale di Farmacovigilanza ha preliminarmente valutato come
indeterminata la relazione causale tra vaccinazione ed evento.
Presidente -
Per la replica, ha chiesto la parola il
consigliere Manfrin.
Manfrin (LEGA VDA
) - Grazie Assessore per la sua risposta
e anche per i dati puntuali che ha fornito rispetto ai quali
appunto abbiamo deciso di presentare questa interrogazione, che
nasce anche a seguito di quello che è stato il rapporto che l'AIFA
ha fatto per il periodo 27 dicembre 2020-26 agosto 2021, l'ultimo
rapporto che immagino lei avrà visto, che evidenziava una serie di
reazioni appunto avverse o sospette, come giustamente ha detto
sospette reazioni avverse ai vaccini Covid-19 e quindi abbiamo
voluto effettivamente approfondire il tema.
Il dato che ci aveva un po' chiaramente preoccupato era quello
dei decessi segnalati in tutto il Paese: 555 a fronte delle
segnalazioni e quindi era anche il caso di andare ad approfondire.
Una cosa mi aveva particolarmente colpito e la ringrazio,
Assessore, per aver citato più volte la farmacovigilanza e per aver
anche evidenziato la tipologia e le modalità di segnalazione che
tra poco ripeterò. Non so se lei ha seguito i casi di cronaca che
hanno visto, per esempio, a Palermo un intero reparto che aveva
visto il decesso di un infermiere, questo reparto ha prontamente
segnalato questo decesso e si è riunita una Commissione interna per
valutare se si fosse dovuto segnalare questo decesso come
eventualmente una reazione avversa al vaccino, cioè non segnalarlo
e poi lasciare la valutazione a chi di dovere, no, si era fatta
questa riunione per valutare se bisognasse o meno fare questa
segnalazione. È chiaro che questo rileva un po' un problema, nel
senso che se si devono segnalare giustamente le sospette reazioni,
e quindi non quelle certe, bisogna segnalarle tutte. È difficile da
parte, per esempio, del cittadino capire come si fa, se il medico
in prima persona non si prende carico di segnalarle, chiaramente se
il cittadino non si prende carico di segnalarle al medico, e il
medico magari a quel punto la segnalazione trasmessa non la segnala
alla farmacovigilanza, è possibile, per quanto riguarda i
cittadini, segnalare essi stessi in prima persona o tramite il
portale dell'AIFA che ha un modulo da compilare oppure tramite il
portale della farmacovigilanza che è vigifarmaco.it, compilare un
form
e quindi segnalare una reazione avversa. Chiaramente
bisogna riportare poi i dati con il lotto del vaccino, la data di
inoculazione e quant'altro, però è importante appunto dare corso a
queste segnalazioni perché è chiaro che la somma di queste
segnalazioni ci permette di fare una valutazione nel merito appunto
della campagna vaccinale in questo caso specifico e nel merito
della validità anche di quanto viene somministrato.
La ringrazio quindi per i dati. Io credo che questi dati
chiaramente verranno analizzati, lei poi ha detto che giustamente
mi darà la tabella e quindi le sarò grato per i dati che vorrà
fornirmi, vedremo se sono in linea anche con quello che è stato
segnalato a livello nazionale con le 91.360 sospette reazioni
avverse che sono state segnalate rispetto alla campagna vaccinale
dal 27 dicembre al 26 di agosto e sulla base di questo appunto
faremo le nostre valutazioni. Per il momento grazie.
