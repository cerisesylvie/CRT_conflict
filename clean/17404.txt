Classificazione
SPORT E TEMPO LIBERO
Infrastrutture ricreativo-sportive
Sport invernali


Resoconto integrale del dibattito dell'aula
Oggetto del Consiglio n. 778 del 28 luglio 1999 - Resoconto
OGGETTO N. 778/XI Situazione attuale e intendimenti
relativamente alla pista di bob del Lac Bleu a Cervinia.
(Interpellanza)
Interpellanza Richiamate le precedenti iniziative consiliari
in merito alla pista di bob di "Lac Bleu" a Breuil
Cervinia;
Tenuto conto dell’esistenza di un "Comitato per
la riapertura" della suddetta pista di bob, pista che attualmente
necessita di ampi interventi di ristrutturazione;
Tenuto altresì conto che in passato la pista di bob ha
rappresentato un importante punto di riferimento a livello
mondiale, oltre che un fondamentale centro di interesse
turistico;
Preso atto che l’attuale situazione della pista
di bob in questione, ridotta ad un rudere, nuoce
all’impatto ambientale e turistico della zona;
Venuto a conoscenza che l’Amministrazione
comunale di Valtournenche ha espresso parere favorevole sul
progetto per la ristrutturazione della pista di bob;
Ipotizzando un futuro utilizzo della pista, oltre che per le
gare di bob, anche per gli allenamenti di prestigiose squadre
nazionali, che potrebbero così portare a Breuil Cervinia un
evidente vantaggio economico e turistico;
i sottoscritti Consiglieri regionali
Interpellano
la Giunta regionale per conoscere:
1) l’attuale situazione della pista di bob del
"Lac Bleu" di Breuil Cervinia;
2) le intenzioni in merito alla ristrutturazione della suddetta
pista;
3) in caso di risposta positiva, i metodi ed i finanziamenti che
si vorranno adottare;
4) in caso di risposta negativa, le intenzioni in merito
all’eventuale smantellamento dei resti della pista
di bob e di bonifica ambientale della zona in questione.
F.to: Lanièce - Collé - Marguerettaz
Presidente
La parola al Consigliere Lanièce.
Lanièce (Aut)
Abbiamo parlato più volte in quest'aula
della storica e gloriosa pista di bob di Lac Bleu a Breuil
Cervinia, pista che nel passato ha rappresentato il punto di
riferimento a livello mondiale di quest'importante e spettacolare
sport invernale. La pista di bob ha ospitato negli anni '70 diverse
gare nazionali e internazionali ed è stata anche il luogo dove nel
1975 il valdostano Franco Perruquet insieme al trentino Giorgio
Alverà ha conquistato l'iride mondiale di bob a due. Inutile
aggiungere che l'operosità di quest'impianto sportivo produceva
promozione e interesse attorno a Cervinia non solo parificandola
alle stazioni turistico-sportive di altissimo livello presenti in
Italia, ma dando quel valore aggiunto che ha contribuito, di fatto,
a far conoscere la Valle d'Aosta nel mondo intero.
Poi l'incuria e l'indifferenza, soprattutto con la rinuncia il
16 settembre 1992 ad ospitare i campionati mondiali di bob del
1993, hanno fatto dimenticare questo glorioso impianto sportivo.
Siccome le decisioni definitive in merito a quest'impianto sportivo
erano e sono di pertinenza dell'Amministrazione regionale, gli
operatori turistici, abituati a tempi e modalità decisamente
diverse rispetto a quelle della pubblica amministrazione, hanno
effettuato scelte turistiche che non hanno compreso questa pista
che attualmente necessita di chiari interventi di restauro, ma la
passione dei numerosi sportivi, ben memori delle gare
internazionali di bob che si tenevano sulla pista del Lac Bleu, non
è rimasta sopita e così si è formato un comitato per la riapertura
della pista di bob, che ha raccolto negli anni scorsi oltre mille
firme a favore, non solo di Valdostani, ma anche di grandi e noti
sportivi a livello internazionale.
Oltre ai già citati Alverà e Perruquet sono giunti messaggi di
solidarietà ed appoggio alle attività del comitato da parte del
Principe ereditario Alberto di Monaco, da Alberto Righini,
Presidente del Bob Club Cristallo, e dal Presidente della
Federazione internazionale bob, Robert Storey, tanto per citare
alcuni nomi.
È chiaro che la pista necessita di ampi interventi di
ristrutturazione per poter tornare ad essere operativa, non sono
però necessarie opere mastodontiche e costosissime com'era stato
previsto in occasione dei mancati giochi olimpici di Aosta 1998.
Anche l'Amministrazione comunale di Valtournenche, presso la quale
è depositata una dichiarazione di fattibilità dell'intervento di
ripristino della pista di bob, ha espresso parere favorevole ad
esaminare la possibilità di riaprire la pista, un'operazione che,
secondo i rappresentanti del comitato, non presenterebbe alti
costi. Un sopralluogo effettuato da alcuni membri del comitato
stesso insieme al tecnico della FIBT, Corrado Dal Fabbro, anch'egli
firmatario della petizione per la riapertura della pista, ha
evidenziato che gli interventi di totale ricostruzione
interesserebbero in modo particolare la curva del grande labirinto
e l'area di fermata.
La zona della partenza verrebbe abbassata e lì si potrebbe
installare un economicissimo "container". Sarebbe quindi
auspicabile la ristrutturazione della pista anche perché il suo
futuro utilizzo, oltre che per le normali gare di bob e i
conseguenti allenamenti di prestigiose gare nazionali, anche in
vista delle prossime Olimpiadi invernali di Torino 2006, potrebbe
prevedere anche l'utilizzo sia come pista multifunzionale, quindi
anche per lo slittino o per lo "skeleton", sia come pista turistica
come succede a Cortina e a Saint-Moritz, portando così a Breuil
Cervinia e più in generale a tutta la Valle d'Aosta un evidente
vantaggio economico e turistico.
Non possiamo comunque permettere che la situazione rimanga tale,
la pista di bob nelle attuali condizioni nuoce chiaramente
all'impatto ambientale e turistico della zona del Lac Bleu. È
opportuno quindi che la Giunta regionale esprima una chiara
posizione in merito, definendo tempi, metodi e finanziamenti nel
caso in cui voglia procedere alla sua ristrutturazione oppure, nel
caso in cui non ritenga opportuno effettuare alcun intervento di
recupero, motivandone la scelta, voglia almeno indicare i tempi e i
modi per lo smantellamento della pista in modo da procedere alla
bonifica ambientale della zona in questione.
Per questi motivi abbiamo presentato quest'interpellanza, per
chiedere qual è l'attuale situazione della pista di bob, quali sono
le intenzioni in merito ad un'eventuale ristrutturazione della
stessa e, in caso di risposta positiva, quali sono i metodi e i
finanziamenti che si vorranno adottare, mentre, nel caso di
risposta negativa, quali sono i tempi che verranno seguiti per
l'eventuale smantellamento dei resti della pista di bob.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Tralasciando le note poetiche del Consigliere
Lanièce nell'illustrazione dell'interpellanza, vorrei iniziare la
risposta con l'illustrazione di alcuni dati relativi all'ipotesi
d'intervento di ripristino e poi di gestione della pista stessa,
per infine rispondere puntualmente alle domande.
Dai dati che abbiamo come uffici a suo tempo l'Amministrazione
regionale aveva incaricato un tecnico esperto, l'Arch. Steler, che
aveva evidenziato la possibilità di fare un intervento di
ripristino, di messa a norma, di sistemazione dell'esistente con un
preventivo di spesa anche se non modesto comunque accessibile che
si attestava sui circa 2 miliardi tralasciando invece i
megaprogetti che a suo tempo erano stati fatti e che portavano
l'importo della spesa a circa 10 miliardi, quindi con due miliardi
d'intervento la pista potrebbe essere ripristinata sia per le
funzioni originali, sia per delle ipotesi di utilizzo più a
carattere turistico, però lo studio del tecnico oltre a questo dato
ne forniva un altro estremamente interessante ed era la stima dei
probabili costi di gestione annuali che ammontavano a lire 1
miliardo. Se poi il Consigliere Lanièce lo riterrà opportuno, gli
potrò fornire nel dettaglio il costo per il funzionamento, la
manutenzione, l'assicurazione, il personale, la contabilità,
l'amministrazione, la pubblicità e rappresentanza, tasse, il costo
di organizzazione delle prove, spese varie, eccetera, per il totale
di 1 miliardo.
La stima delle possibile entrate annuali è di 480 milioni
derivanti dall'eventuale affitto della pista, eventuali biglietti,
organizzazione delle prove, eventuali sovvenzioni locali, quindi
c'era un disavanzo annuale fra le uscite e le entrate ipotizzato di
circa 520 milioni.
Indirettamente si risponde che l'Amministrazione regionale ha la
volontà di ripristinare questa struttura.
È vero che c'è un comitato che si è formato per sollecitare gli
enti pubblici interessati alla riattivazione di questa pista, è
anche vero che con questo comitato ho avuto un solo incontro di
tipo informale, però l'argomento si è arenato nel momento in cui
bisogna capire, finito l'intervento, chi gestisce questa struttura
e con quali risorse.
Mi sembra che invece, per quanto attiene la posizione
dell'Amministrazione comunale di Valtournenche, l'argomento della
pista di bob sia stato uno dei pretesti per una diatriba piuttosto
accesa all'interno della maggioranza comunale, prova ne è che
l'assessorato a tutt'oggi non ha ancora una comunicazione
ufficiale, se non incontri informali, da parte dei rappresentanti
dell'Amministrazione comunale di Valtournenche che ci dicano cosa
vorrebbero fare di questa pista.
Fatta la premessa che vi è sì questo comitato, che però non è in
grado di per sé in questo momento di garantire una gestione che
vada a ricoprire il delta negativo fra i costi e le entrate, visto
che attualmente l'Amministrazione comunale di Valtournenche non ha
fatto delle proposte concrete, noi a che punto siamo? Siamo al
punto di avere un atteggiamento positivo nell'eventuale azione di
ripristino.
È chiaro che bisogna porsi il problema di chi gestisce questa
struttura e come, cioè di come si riesce poi a far fronte ai meno
500 milioni che tutti gli anni è il costo di questa struttura,
quindi pensiamo che sia importante da parte del comune,
eventualmente insieme al comitato, fare una proposta di come
vorrebbero poi gestire questa struttura. Siamo disponibili, quando
abbiamo poi dei dati certi di chi farà fronte ai costi di gestione,
ad ipotizzare un intervento di ripristino che vada nella direzione
di fare un intervento importante, ma di minima per ripristinare la
pista alle originali funzioni e anche per darle quella possibilità
di utilizzo che è un utilizzo di tipo turistico.
Sulle possibilità dei finanziamenti, tralasciando ipotesi di
finanziamenti che potrebbero teoricamente, ma sono solo delle voci,
collegarsi all'attuale evento delle olimpiadi che sono state
assegnate alla città di Torino, qualora fosse poi fatta questa
richiesta e qualora l'Amministrazione regionale aderisse a questo
tipo d'ipotesi, allora ci potrebbero essere anche dei finanziamenti
statali ma, tralasciando queste che sono delle ipotesi, la strada
potrebbe essere quella della legge n. 45 con partecipazione
dell'amministrazione locale.
Lo stato attuale della pista lo conosciamo tutti, è uno stato di
degrado che necessita di una presa di posizione. Le intenzioni sono
già state dette; l'intenzione da parte dell'Amministrazione
regionale è comunque di affrontare positivamente l'argomento quando
ci sarà maggior chiarezza su chi poi farà fronte alle spese di
gestione. Sui finanziamenti ho già detto prima, quindi il punto 4,
visto che la risposta è positiva, di per sé viene a perdere di
significato.
Presidente
La parola al Consigliere Lanièce.
Lanièce (Aut)
Abbiamo preso atto della risposta che ci ha
fornito l'Assessore. L'aspetto positivo è la disponibilità da parte
dell'Amministrazione regionale ad affrontare positivamente
quest'argomento, una volta chiarito il problema della gestione,
anche se bisogna dire che nasconderci dietro il problema della
gestione può essere una scusa visto che in altre strutture, quando
ci sono stati degli altri interventi mastodontici, non si è mai
pensato al problema della gestione, ma si è comunque costruito,
come ad esempio per il Palazzetto di Courmayeur dove si è andati
avanti e poi si è verificata la possibilità, attraverso varie
associazioni, di poter gestire la struttura. Quindi occorrerebbe
fin da subito cercare di mettere attorno a un tavolo le parti in
causa, da una parte l'Amministrazione regionale, che ha dato la sua
disponibilità, e dall'altra il comune e alcuni rappresentanti di
questo comitato per cercare di ragionare assieme in merito al
problema della gestione anche perché, come ha affermato
l'Assessore, i costi per un intervento di ripristino normale sono
accettabili, si parla di 3-4 miliardi, e penso che sarebbero spesi
bene visto anche il forte richiamo turistico che la riapertura
della pista porterebbe di conseguenza; da questo punto di vista
possiamo dire che occorrerebbe fin da subito cercare di rimettere
insieme le parti in causa per verificare il da farsi.
Proprio per questo il gruppo degli Autonomisti presenterà una
risoluzione, nella quale si chiede la costituzione di un gruppo di
lavoro composto da esperti tecnico-sportivi del settore, da
rappresentanti del Consiglio regionale, dell'Amministrazione
comunale di Valtournenche e del suddetto comitato al fine di
verificare l'opportunità e la fattibilità, attraverso un'accurata
analisi dei costi e dei benefici, di eseguire i necessari lavori di
ripristino e questo per andare nella direzione che mi sembra che
l'Assessore nel suo intervento ha indicato.
Ovviamente la risoluzione è emendabile da parte dell'Assessore,
ma l'importante è far emergere la volontà del Consiglio, in modo
particolare della maggioranza, di verificare attorno a un tavolo la
possibilità di fare qualcosa per la pista di bob. Ci auguriamo che
ci sia la disponibilità da parte della maggioranza a verificare il
testo di questa risoluzione.
Infine, volevo riportare una battuta che mi è stata riferita: mi
è stato detto che c'era stato un incontro negli anni passati fra
rappresentanti della delegazione promotrice delle Olimpiadi di
Torino e alcuni rappresentanti valdostani per verificare la
possibilità di far svolgere la gara di bob, prevista nel programma
di Torino 2006, ad Aosta e in particolare nella pista di bob di Lac
Bleu. A fronte di questa disponibilità nostra, secondo questi voci,
ci sarebbe stata una facilitazione per quanto riguarda il tratto
ferroviario Aosta-Torino.
Sicuramente pensavo che fossero voci di bar, come dice il
collega Cerise, e quindi non avevo fatto molto caso a questa
diceria, ma poi ricordandomi di quell'articolo apparso sul "Peuple
Valdôtain" da cui avevo preso spunto per la mia interpellanza
precedente, dopo averlo riletto bene, mi sono accorto che c'era
qualcosa che non quadrava.
Infatti nell'articolo si diceva:
"Nous aurions pu avoir la
partie verte des jeux, le béton à Turin, le fond et le biathlon a
Cogne et à Brusson et encore free style et surtout snow board, le
problème était traitable, les avantages sûrs. Enfin une solution
pour le bob. Le chemin de fer Turin-Aoste pourquoi pas?"
In
effetti "le chemin de fer Aosta-Turin" con le olimpiadi non so cosa
c'entri più di tanto, a meno che quella voce da bar di cui prima
accennavo abbia veramente qualcosa di veritiero.
