Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2129 del 12 luglio 2001 - Resoconto
OGGETTO N. 2129/XI Iniziative in vista del prossimo vertice
del G8 a Genova. (Approvazione di risoluzione)
Risoluzione Il Consiglio regionale della Valle
d’Aosta
Tenuto conto del Manifesto preparato dalle Associazioni
cattoliche ed indirizzato ai leaders del G8 che si riuniscono a
Genova con cui si chiede loro:
- che prendano posizione contro lo scudo spaziale e i rinvii dei
protocolli di Kyoto
- che lottino contro la povertà attraverso la remissione del
debito estero e la regolamentazione del commercio
internazionale
- che prevedano sanzioni contro i paradisi fiscali e le
speculazioni valutarie internazionali;
Tenuto conto altresì delle richieste formulate
dall’Aosta Social Forum, in vista del prossimo
vertice dei G8, affinché sia garantito ai cittadini e alle
cittadine del mondo il diritto a manifestare e ad esprimere con
modalità non violente le loro critiche alla globalizzazione
neoliberista;
Considerato che - come sottolineato dall’Aosta
Social Forum - l’attuale processo di globalizzazione
interessa anche la Valle d’Aosta in quanto incide
su: emergenze alimentari (mucca pazza); qualità e tipicità dei
prodotti alimentari; modificazioni del clima della terra, che si
traducono in anomale alluvioni, valanghe e frane; omologazione
culturale irrispettosa delle minoranze; sfruttamento incontrollato
delle risorse naturali;
Facendo proprie le richieste contenute nel Manifesto delle
Associazioni cattoliche e le preoccupazioni espresse
dall’Aosta Social Forum;
Impegna
i Parlamentari della Valle d’Aosta, il Governo
regionale e il Presidente del Consiglio ad attivarsi nelle sedi
adeguate:
a) perché la lotta alla povertà diventi il fine primario
dell’agenda del vertice dei G8 che si tiene a
Genova, e siano accolte le richieste formulate nel Manifesto dal
mondo cattolico;
b) perché siano garantiti, anche in occasione del vertice,
strutture e spazi adeguati alle Reti e Organizzazioni non
Governative che intendano rappresentare a Genova, in modo non
violento, gli interessi collettivi della cittadinanza.
F.to: Squarzino Secondina - Beneforti –
Curtaz
PrésidentLa parole à la Conseillère Squarzino
Secondina.
Squarzino (PVA-cU)
Innanzitutto ringrazio il Consiglio per
aver voluto accettare di discutere questa risoluzione. Mi rendo
conto che è stata presentata all’ultimo momento e
che questo pone in difficoltà anche alcuni colleghi, ma spero che,
dato il tema che si vuole trattare, si possano superare, come mi
sembrano siano stati già superati, questi piccoli ritardi e questi
inconvenienti.
Non era stato possibile presentare in tempo opportuno questa
iniziativa insieme a tutte le altre previste per il presente
Consiglio, in quanto gli avvenimenti a cui si fa riferimento in
questa risoluzione sono accaduti un po' dopo e hanno assunto
un'accelerazione giorno dopo giorno. Con questa risoluzione si
intende recepire quelle che sono una serie di preoccupazioni che
sono emerse nei confronti del prossimo vertice dei G8 a Genova,
preoccupazioni emerse anche dal mondo cattolico,
dall’associazionismo cattolico che solo recentemente
ha prodotto un manifesto che ha inviato come lettera ai leaders del
G8 per porre all’attenzione alcuni contenuti
importanti che riguardano l’umanità intera,
contenuti che chiedono ai "potenti del mondo" di rendersi conto che
esiste il problema cruciale della lotta alla povertà nel mondo, che
va affrontata.
Nel loro manifesto le associazioni cattoliche chiedono che i
leaders del G8 non si limitino solo a fare petizioni di principio,
ma intervengano in alcuni settori che sono loro indicati proprio
come strumenti per combattere contro la fame nel mondo, per la pace
e per la sicurezza del creato. Sono indicati come strumenti contro
la fame nel mondo e contro la povertà la remissione del debito
estero e la regolamentazione del commercio internazionale; come
strumenti per la pace e per la salvaguardia del creato sono
indicati la non scelta dello scudo spaziale e l'adozione in tempi
celeri del protocollo di Kyoto.
Come pure si chiede che i paradisi fiscali e le speculazioni
valutarie internazionali, strumenti tutti finalizzati al puro
arricchimento, e non al rispetto delle esigenze delle persone,
siano sanzionati.
Queste sono le richieste di contenuto che emergono dal mondo
cattolico attraverso il manifesto presentato a Genova proprio
sabato scorso. Anche dalle associazioni di base, dalle
organizzazioni e reti non governative estese in tutto il territorio
sorgono analoghe richieste, insieme all’esigenza che
venga garantita la democratica espressione di volontà popolare
durante il G8.
Anche ad Aosta si è costituita una sede del Social Forum e anche
ad Aosta le associazioni che si riconoscono in questo Social Forum
hanno chiesto agli enti pubblici di farsi garanti perché coloro che
intendono andare a Genova ad esprimere con modalità non violente le
loro critiche alla globalizzazione sfrenata siano rispettati.
Lo stesso Social Forum pone sul tappeto alcune questioni che
hanno risonanza anche per la nostra Valle: chiedono che vengano
bloccati o contenuti quei processi di globalizzazione che purtroppo
creano emergenze alimentari - la mucca pazza ne è un esempio -, che
creano situazioni per cui vengono penalizzate la qualità e la
tipicità dei prodotti alimentari o situazioni che modificano il
clima della terra. I recenti tornado nel nord Italia sono un po' un
esempio di come il clima della terra possa modificarsi e creare
condizioni di pericolo anche per noi.
Rispetto a tali esigenze a noi sembrava importante che il
Consiglio regionale, in qualche modo facesse proprie queste
richieste, queste osservazioni, queste valutazioni. Il Consiglio
regionale in quanto tale non può andare direttamente a Genova, ma
può impegnare i parlamentari, i governi regionali, i presidenti dei
consigli regionali perché, nelle sedi loro adeguate e attraverso
gli strumenti che sono loro propri, si attivino affinché nel
vertice del G8 che si svolge a Genova sia accolto come uno dei temi
più importanti dell'agenda il tema della lotta alla povertà nel
mondo e quindi siano accolte alcune delle richieste formulate dal
mondo cattolico nel manifesto che hanno presentato sabato a
Genova.
Chiediamo che le autorità regionali si attivino perché nelle
modalità che ritengono più opportune siano garantiti in occasione
del vertice strutture e spazi adeguati alle reti e organizzazioni
non governative che intendano rappresentare a Genova in modo non
violento gli interessi collettivi della cittadinanza.
Queste sono le motivazioni e i contenuti della nostra
iniziativa.
Noi l’abbiamo presentata
all’ultimo momento, ripeto, perché speravamo di
avere il tempo materiale di concordare con gli uni e con gli altri.
Chiedo scusa, ma il fatto stesso che in questo giorno e mezzo fosse
concentrato un numero elevato di iniziative, e nostre e del
Consiglio, e che contemporaneamente ci fosse la scadenza termini
per la presentazione delle iniziative al prossimo Consiglio, ha
ristretto i tempi a nostra disposizione per un dialogo proficuo con
i colleghi.
Naturalmente siamo disposti a modificare questa risoluzione, ad
accogliere tutti gli eventuali emendamenti che si vorranno
proporre, quindi aspettiamo che i colleghi si esprimano su questa
nostra richiesta.
Si dà atto che, dalle ore 18,51, presiede il Vicepresidente
Viérin Marco.
Presidente
La discussione generale è aperta.
La parola al Consigliere Tibaldi.
Tibaldi (FI)
Indubbiamente il G8 di Genova rappresenta
l’evento dell’estate, vuoi per la sua
portata di natura mondiale i cui contenuti verranno affrontati dai
grandi della Terra, vuoi per il fatto che avrà anche un riflesso
mediatico non indifferente, di conseguenza chi vi partecipa potrà
avere una visibilità che difficilmente si ripresenterà.
Siamo convinti tuttavia che sia giusto richiamare
l’attenzione sui drammi della povertà e sulle
crescenti disuguaglianze che vi sono fra i molteplici popoli della
Terra e, in particolare, fra Paesi che fanno parte della cosiddetta
"area del benessere", del primo e del secondo mondo, e Paesi che si
trovano invece in uno stato di persistente povertà o di malessere e
di conseguenza fanno parte di quello che viene chiamato Terzo mondo
o sud del mondo.
È giusto quindi far sì che in qualche maniera coloro che fanno
parte dei Paesi più ricchi possano adoperarsi per combattere
efficacemente la povertà e le inevitabili distorsioni che derivano
da questo sviluppo ineguale.
È altrettanto giusto tuttavia che Genova sia vista come momento
di incontro e non di scontro, che non diventi quel teatro di
confronto violento per chi contesta l’iniziativa del
G8 e se ne approfitta per spaccare vetrine, bruciare vetture,
danneggiare cose o creare problemi all'incolumità delle persone,
siano esse residenti, turisti o passanti che si trovano nelle zone
interessate dalla manifestazione.
Penso che approcci violenti da parte dei contestatori nulla
abbiano a che fare con quelle che sono le legittime richieste dei
popoli del sud del mondo e tanto meno nulla abbiano a che fare, a
livello di rappresentanza, con le tute bianche che si presenteranno
a Genova con intenti malintenzionati.
L’approccio con il quale questa risoluzione vuole
affrontare la tematica del G8 ci pare ideologico e adesso spiegherò
il perché.
Innanzitutto si parla nel secondo capoverso di globalizzazione
neoliberista. Teniamo presente che non dobbiamo fare un processo
sommario e senza appello alla globalizzazione in quanto si tratta
di un fenomeno che, sì, può essere fuorviante, e ci sono gli
effetti di questo disagio, ma è un fenomeno richiesto dagli stessi
Paesi del Terzo mondo.
Come la Consigliera Squarzino ben sa, l’utilizzo
di Internet nel villaggio del Vietnam è un esempio da prendere in
opportuna considerazione. Paesi che hanno livelli culturali di
alfabetizzazione decisamente inferiori ai nostri cercano di
avvicinarsi alle tecnologie che servono essenzialmente a
comunicare, perché attraverso la comunicazione si scambiano
esperienze e idee e si procede a quello scambio, un domani anche di
merci e servizi, che servono alla crescita culturale e sociale di
questi popoli ora in condizioni di arretratezza rispetto a noi.
Ho apprezzato l’esempio che ci ha portato il
Presidente Louvin dai viaggi effettuati in questi Paesi in via di
sviluppo, o meglio, che stanno cercando di uscire da questo status
di sottosviluppo. Internet è un primo esempio calzante del fatto
che la globalizzazione non deve essere solo processata come una
strega, come si faceva nel Medioevo, condannata e bruciata.
La tecnologia, le merci e i servizi servono essenzialmente a
questi Paesi, ma naturalmente non devono essere oggetto di
speculazione da parte di chi ne beneficia, cioè Paesi ricchi come
noi. Gli organismi geneticamente modificati servono anche ai Paesi
del Terzo mondo, in quanto opere di ingegneria genetica consentono
di effettuare interventi di colture in Paesi che sono a prevalente
condizione climatica desertica. Una conquista della tecnologia che
non viene assolutamente sottovalutata da questi Paesi, i cui popoli
hanno bisogno di mangiare e di nutrirsi. Tecnologia spesso messa al
bando in maniera preconcetta e senza un'analisi accurata dei
benefici che portano a queste popolazioni.
Il G8 di Genova ha dei protagonisti che sono essenzialmente gli
otto grandi della Terra, i quali non possono essere gli unici
depositari del futuro del pianeta, su questo siamo perfettamente
concordi, anche perché comunità piccole come la nostra sono
investite dal fenomeno della globalizzazione e di conseguenza
comunità piccole come la nostra devono trovare momenti di difesa da
quelli che possono essere gli effetti nefasti della medesima,
quindi nella parte del documento in cui certi principi vengono
esplicitati secondo questi criteri noi non possiamo non
condividerli.
Peraltro la risoluzione mi sembra piuttosto ideologizzata perché
fa riferimento alla globalizzazione neoliberista in maniera
estremamente sommaria. La globalizzazione può essere non solo
neoliberista, ma anche di altra matrice, può essere anche una
globalizzazione colonialista di stampo diverso quindi.
Le richieste contenute nel manifesto delle associazioni
cattoliche e le preoccupazioni espresse dall’Aosta
Social Forum non sono le uniche istanze che vogliono affrontare in
maniera diversa la tematica planetaria del mercato globale, quindi
ritengo che anche da quel punto di vista la risoluzione abbia una
visione piuttosto restrittiva del problema. Con tutto il rispetto
per le associazioni cattoliche e per l’Aosta Social
Forum, ci sono diverse istanze che non sono rappresentate come ci
sono tante altre istanze che sono invece rappresentate, che hanno
diritto di confrontarsi.
Qua ci sono piccoli numeri e grandi numeri, penso che la
rappresentatività e la democrazia a livello mondiale abbiano una
loro valenza come ce l’hanno anche a livello
nazionale e regionale. Il popolo di Seattle, le tute bianche o il
popolo di Nizza o di Göteborg, come si vuole chiamarlo, ha dei
rappresentanti che in piazza hanno portato avanti delle
proteste.
Come peraltro gli otto potenti del mondo sono rappresentativi di
popolazioni che democraticamente li hanno eletti, quindi non vorrei
che venisse confuso, in particolare nell'impegnativa, il concetto
di rappresentatività e di democrazia quando i sottoscrittori di
questo documento impegnano i Parlamentari della Valle
d’Aosta, il Governo regionale, il Presidente del
Consiglio ad attivarsi nelle sedi adeguate
"perché siano
garantiti, anche in occasione del vertice, strutture e spazi
adeguati alle reti e organizzazioni non governative che intendano
rappresentare a Genova, in modo non violento, gli interessi
collettivi della cittadinanza"
.
Innanzitutto, secondo noi, gli interessi collettivi della
cittadinanza sono rappresentati in quella sede da chi ha avuto una
legittimità elettorale e questo non possiamo negarlo, Consigliera
Squarzino, che poi ci siano altri interessi da rappresentare, ben
vengano, con intenti non violenti, però non dimentichiamo che la
rappresentatività ha un peso negli equilibri democratici anche
planetari e quindi è una questione di numeri, in questo caso i
piccoli numeri è bene che vengano presi in considerazione, come
possono essere presi in considerazione i piccoli numeri della Valle
d’Aosta che si trova nuda di fronte
all’approccio globale, però non dimentichiamo che in
questo passaggio il concetto di rappresentatività viene
estremamente stravolto e quindi, così com’è questa
risoluzione, non possiamo assolutamente votarla.
Il fatto che si debba rafforzare la cooperazione internazionale
fra Stati per superare quella forbice fra Paesi sviluppati e Paesi
sottosviluppati è anche uno degli obiettivi, come penso sia stato
ampiamente manifestato attraverso i media, del "Governo
Berlusconi", intenti e obiettivi che peraltro sono stati ridotti
dai vostri Governi allo 0,15 percento delle risorse disponibili,
risorse dunque estremamente ridotte, un bene forse perché invece di
avere 45 o 60 mila miliardi di debito in eredità ce ne sarebbero
stati di più. Non solo quelli del Terzo mondo, ma anche quelli
dell’Italia: alla propaganda della solidarietà, che
è parte di quella che è la vostra tematica politica, non sono
corrisposti i fatti.
Ovviamente questo Governo si assumerà anche delle importanti
impegnative in questo senso che possono contribuire alla soluzione
dei problemi dei Paesi poveri e dei popoli che soffrono di fame, di
malattie o di disagi sociali o di mortificazioni dei diritti civili
e politici e non sono solamente i moti di piazza
Peraltro, e penso che anche i colleghi lo sappiano, il Senato
ieri ha approvato alcune mozioni di indirizzo che delimitano quella
che sarà la rappresentatività del Presidente del Consiglio dei
ministri a Genova. Sappiamo che queste mozioni sono state
presentate sia dal Centro Sinistra, che dal Centro Destra e dal
gruppo misto, che sono state approvate quelle del Centro Destra, e
non quelle del Centro Sinistra.
I documenti hanno dato delle precise linee di indirizzo da
osservare. Fra queste mozioni ce n’è anche una che è
stata sottoscritta dal Senatore Rollandin che recepisce in maniera
completamente diversa il problema sia come premesse, sia come
considerazioni, sia come impegnative. È molto più dettagliata, si
riferisce al fatto che il G8 un domani?
(interruzione di un Consigliere, fuori microfono)
? non è che sia più bravo, è che forse è nella sede
istituzionale più vicina a dare un mandato di questo tipo.
Noi siamo più distanti, d’altronde il nostro
livello istituzionale è gerarchicamente sottordinato che ci piaccia
o no.
Quindi ci sono delle impegnative minuziose, dove si fa
riferimento non solo a quanto è scritto qui, ma anche al fenomeno
delle malattie, alla tubercolosi, al morbillo,
all’AIDS, all’allargamento del G8 al
cosiddetto "G20", dove vengono presi in considerazione anche quei
Paesi la cui dimensione demografica, come la Cina e
l’India, è decisamente superiore, ma dove tuttavia
gli squilibri sociali ed economici rispetto a Paesi come i nostri
sono estremamente ampi. Come peraltro sono state approvate altre
mozioni con delle firme autorevoli che hanno indicato delle linee
di indirizzo precise.
Non so oggi quanto serva che il Consiglio si pronunci su questa
materia quando di fatto il Parlamento ha già dato un mandato e lo
ha dato anche con la firma del Senatore Rollandin, con la firma del
Senatore Pianeta, con la firma di altri senatori che fanno parte
della compagine parlamentare, quindi pongo un problema di
opportunità politica di piegarsi oggi su questo argomento.
Il Consiglio regionale può avere una sua voce in capitolo, però
un documento di questo genere dovrebbe essere studiato in maniera
più minuziosa per inserirsi in quella logica condivisibile che è
stata affrontata con maggiore cognizione di causa da chi a Roma ha
dato mandato al Presidente del Consiglio a comportarsi in una certa
maniera. Mi rimetto a quelle che saranno le decisioni, valutiamo
insieme quelle che saranno le decisioni, se sarà richiesta una
sospensione.
In ogni caso, così come è formulata, noi questa mozione non
l’approviamo.
Presidente La parola al Consigliere Cottino.
Cottino (UV)
Facendo seguito a quanto affermato dalla
proponente o più precisamente da uno dei proponenti della
risoluzione che dichiarano essere disponibili a modifiche e ad
emendamenti, chiedo una sospensione perché così come formulata
diventa per noi impossibile concordare con questa risoluzione.
Se invece viene emendata in una certa direzione, può darsi che
su alcuni principi si possa trovare un accordo.
Presidente
La richiesta di sospensione è accolta.
Si dà atto che la seduta è sospesa dalle ore 19,08 alle ore
19,47 e che, alla ripresa dei lavori, riassume la presidenza il
Presidente Louvin.
Président
Nous venons de recevoir le texte réélaboré de la
résolution qui a fait l’objet de discussion pendant
la suspension de la part des Chefs de groupe.
La parole à la Conseillère Squarzino Secondina.
Squarzino (PVA-cU)
La Consigliera ringrazia i colleghi
perché, lavorando su un testo in modo serio, si è giunti ad un
accordo sulle cose essenziali che al Consiglio interessavano:
affermare che uno dei temi fondamentali del G8 è la lotta contro la
povertà, garantire a chiunque intenda manifestare pacificamente e
democraticamente a Genova la possibilità di farlo.
Questo è il clou essenziale. Forse, se avessimo avuto più tempo
e lavorato con più calma, come diceva il collega Tibaldi, avremmo
fatto un’opera migliore dal punto di vista
stilistico e contenutistico, ma da un punto di vista politico credo
che abbiamo raggiunto l’obiettivo.
Président
Je soumets au vote le texte dans le nouveau
texte réélaboré:
Risoluzione Il Consiglio regionale della Valle
d’Aosta
Tenuto conto delle crescenti preoccupazioni che importanti
settori della comunità stanno esprimendo relativamente alle gravi
distorsioni dello sviluppo economico e sociale che i processi di
globalizzazione, quando non governati, introducono;
Viste le richieste che, partendo dalle suddette preoccupazioni,
vengono indirizzate ai leaders del G8 che si riuniscono a Genova,
con cui si sollecitano gli stessi:
- a prendere posizione contro i rinvii dei Protocolli di
Kioto;
- a lottare contro la povertà anche attraverso la remissione del
debito dei paesi del Terzo Mondo;
Tenuto conto altresì delle richieste da più parti formulate, in
vista del prossimo vertice del G8, affinché sia garantito ai
cittadini e alle cittadine del mondo il diritto a manifestare e ad
esprimere, purché con modalità non violente, e comunque rispettose
delle leggi, le loro critiche agli aspetti deteriori della
globalizzazione;
Considerato che l’attuale processo di
globalizzazione interessa anche la Valle d’Aosta in
quanto incide su qualità e tipicità dei prodotti alimentari,
omologazione culturale irrispettosa delle minoranze, sfruttamento
incontrollato delle risorse naturali;
Invita
il G8 ad attivarsi affinché:
a) la lotta alla povertà diventi un punto essenziale dell'agenda
del vertice del G8 che si tiene a Genova;
b) sia garantito a chiunque il diritto di manifestare
pacificamente.
F.to: Squarzino Secondina - Fiou - Cottino - La Torre -
Tibaldi
Conseillers présents et votants: 21
Pour: 21
Le Conseil approuve à l’unanimité.
Sur cela s’achèvent les travaux de la
journée.
La séance est levée.
La réunion se termine à 19 heures 52.
