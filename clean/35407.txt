Classificazione
FORESTE E TERRITORI MONTANI
Tutela del patrimonio boschivo
TURISMO E INDUSTRIA ALBERGHIERA



Oggetto del Consiglio n. 2895 del 27 marzo 2013 - Resoconto
OGGETTO N. 2895/XIII - Interpellanza: "Organizzazione dei
cantieri idraulico-forestali per fare fronte alle esigenze di
protezione e di promozione turistica del territorio".
Président -
Merci. La parole au collègue Donzel.
Donzel (PD)
- Grazie Presidente.
Prendendo atto dell'attuale situazione organizzativa che prevede
l'esternalizzazione dei cantieri, e tenuto conto che in questi anni
è profondamente cambiata l'organizzazione del lavoro, in
particolare il numero dei lavoratori che operano in questo settore,
soprattutto di quelli che operavano con una stagionalità che
possiamo chiamare "regolare" presso l'Amministrazione regionale,
presso l'Assessorato all'agricoltura, arrivati al numero di 810 nel
2010, solo due anni fa, poi trasferiti su una graduatoria della
"Società salvaprecari", tanto perché il loro nome rimanesse nella
memoria, negli annali della storia, non si perdesse quell'esercito
di persone che avevano collaborato e lavorato - alcuni per più di
10 anni - in quel settore, insomma non se ne perdesse almeno la
memoria del nome...per il resto, molti di questi iscritti in questa
"meravigliosa" graduatoria, che poi superò anche le migliaia di
iscritti, rimasero tranquillamente a casa, e ben pochi furono
quelli sorteggiati per lavorare pochi mesi.
Sta di fatto, però, che in questa legislatura, per giustificare
questo impegno massiccio di forza lavoro, e soprattutto per
giustificare anche adesso l'esternalizzazione dei cantieri, è
sempre stato fatto riferimento al fatto che nei cantieri forestali
i tagli culturali, per esempio, mirano a valorizzare le molteplici
funzioni assolte dalle foreste valdostane: protettiva, produttiva,
naturalistica, paesaggistica, ricreativa; quindi si va dalla
funzione più importante, quella protettiva, di tutela di interi
villaggi da rischi di caduta massi, frane, valanghe, e cose di
questo tipo, fino all'aspetto - non meno importante - che è quello
turistico. E la stessa cosa...bisognava in qualche modo dare un
senso a tutti i lavori di sistemazione idraulico-forestali e si
legge, nei documenti dell'Assessorato, che nelle sistemazioni
idraulico-forestali si inseriscono gli interventi che hanno
finalità di protezione idrogeologica del territorio regionale,
interventi di stabilizzazione di pendici franose, interventi di
sistemazione idraulica delle aste torrentizie minori, quindi tutta
una serie di lavori dove al primo posto c'è sempre la sicurezza per
arrivare anche a interventi di protezione da fenomeni valanghivi, i
famosi "paravalanghe", no? E poi anche nel settore turistico,
perché i sentieri erano non meno importanti, fra le altre cose la
messa in sistemazione delle Alte Vie e certamente i tracciati dove
passa il mitico
"Tor des Géants".
Quindi cantieri, come si
dice, indispensabili alla sicurezza dei cittadini valdostani,
cantieri che hanno anche, attraverso tutta una raccolta
iconografica che è a disposizione presso l'Assessorato
all'agricoltura e risorse naturali...raccontano di questi
interventi estremamente importanti.
Certo è che in questi anni, però, la sensazione che si ha è che
le risorse siano fortemente diminuite, le risorse messe a
disposizione. Allora, la cosa che in qualche modo ci si chiede è:
visto che sono state profondamente ridimensionate le risorse a
disposizione, al di là del fatto che non vadano più magari a
lavoratori che erano alle dipendenze dell'Assessorato, ma adesso
vadano diciamo ad imprese e, tramite loro, anche a lavoratori...ma
è l'entità dei lavori che è profondamente diminuita, è cambiato
profondamente il tipo di intervento che viene fatto!
Allora io mi dico: in che modo s'intende far fronte con questo
tipo di risorse alla valorizzazione delle nostre foreste, come si
pensa di tutelare le zone franose, se non mettiamo più risorse, se
le abbiamo completamente diminuite? Cioè è bene puntare
sull'efficienza delle imprese, scegliere la via della
privatizzazione del sistema, però se non ci metto gli "euri"
neanche le imprese lavorano! Allora cosa facciamo? Ci mettiamo in
una situazione di osservazione, guardiamo dov'è che viene giù la
prima valanga, dov'è che cadrà la prima pietra, chi è che...oppure
non è più a rischio il territorio valdostano? Cioè si è creata una
situazione di sicurezza naturale, le foreste valdostane hanno
trovato modo di autocoltivarsi, non c'è più bisogno di asportare
tutti i tronchi abbattuti dalla neve, tutti questi tronchi che
marciscono nel bosco o c'è l'idea di un volontariato diffuso?
State...avete investito sulla piccola agricoltura, state facendo
delle scelte che favoriscono...? A me non risulta, a me risulta che
le aziende agricole stanno scomparendo, che sono sempre più grosse,
quindi meno adatte a rispondere a questo tipo di intervento.
La domanda quindi è: chiedere come s'intende far fronte con
questa organizzazione a tutte quelle esigenze che ci sono scritte
nei documenti dell'Assessorato. A me pare che il punto cardine sia
questo. Lavora meno gente, lavorano poche imprese e, soprattutto,
il nostro territorio è in una situazione di abbandono. Che si
fa?
Président
- La parole à l'Assesseur Isabellon.
Isabellon (UV)
- Sì, grazie Presidente.
Credo che ogni tanto emerge questa
soi-disante
disorganizzazione, improvvisazione totale, che fa capo ai nostri
uffici, alla nostra organizzazione, poi credo che in particolare in
questo momento emerge ancora di più. Io ricordo solo che si lavora
su dei piani lavori ordinari e straordinari che sono ben valutati,
approfonditi; sono, rappresentano quello che sono le esigenze del
territorio, queste esigenze vengono segnalate dalle Amministrazioni
comunali, da chi opera sul territorio, a volte dai Consorzi di
miglioramento fondiario, Corpo forestale, dai nostri uffici, i
tecnici che vanno spesso a verificare le situazioni anche
difficili. Quindi direi che il fatto di dipingere una situazione
così catastrofica non può essere che legata, a volte, alle
esagerazioni del momento; poi, qui, evidentemente si può anche
pensare a quale può essere la situazione attuale, ecco. Quindi
secondo me è da respingere questo approccio, ecco.
Occorre poi fare alcune precisazioni sulle affermazioni citate
nelle premesse dell'interpellanza per quanto riguarda anche il dato
occupazionale. Se è vero che nel 2010 si è avuto un massimo
occupazionale attestatosi intorno alle 800 unità, e se è vero
che...ma io vorrei proseguire nel...perché poi il senso di una
frase si...
(interruzione del Consigliere Donzel, fuori
microfono)
Presidente
- Collega, collega Donzel, la prego di lasciar
terminare l'Assessore, poi replica. Collega, poi replica!
Isabellon (UV)
- ...sa già qual è la conclusione del
ragionamento...allora, se è vero che nel 2010 si è avuto un massimo
occupazionale attestatosi intorno alle 800 unità, è anche vero che
in questo numero rientravano le maestranze che partecipavano ai
piani anti-crisi specifici del momento, varati dalla Regione sin
dagli anni 2007, 2008 e 2009 (vedasi Piano Tecdis, per esempio, di
rioccupazione di chi aveva poi perso in quel momento il posto di
lavoro nella Media Valle), situazioni specifiche e contingenti e
ripetuti fino al 2010, questi piani, che hanno interessato un
numero di maestranze di circa 100 unità, quindi i numeri bisogna
leggerli nella loro realtà.
Si è dimenticato di citare,
en passant
- ma probabilmente
è stato ritenuto un passaggio, così, ininfluente - il provvedimento
del Governo, il decreto legge n. 78 del 2010, sempre, convertito
con legge n. 122 del 2010, la manovra finanziaria di quell'anno che
obbligava le Regioni a ridurre del 50 percento le spese per i
contratti a tempo determinato. Si ignora - non so se volutamente -
come l'Amministrazione regionale, attraverso la creazione della
Società dei Servizi Valle d'Aosta S.p.A., sempre nel 2010, sia
riuscita a salvaguardare l'occupazione di circa 700 persone facenti
parte della graduatoria all'uopo costituita, garantendone
l'attività lavorativa di oltre 100 giornate, quindi gli 800 meno i
100 dei piani straordinari di pensionamento porta a questi numeri.
Quindi il "se è vero" di partenza ha tutta una serie di
ragionamenti successivi.
In merito ai dati raccolti, è necessario ricordare che
attraverso l'esternalizzazione hanno trovato lavoro oltre 250
operai rispetto ai 300 previsti, in quanto una cinquantina hanno
effettuato due o anche più lavori con la stessa ditta o con ditte
diverse. Non si ricorda poi come l'Amministrazione abbia varato
altresì un piano straordinario - di cui abbiamo discusso appena un
momento fa, in Commissione, per quello che riguarda l'annata in
corso - per l'impiego di operai aventi età superiore a 55 anni e
donne con età superiore a 45 anni che ha coinvolto oltre 140
maestranze alle quali si è aggiunto un nucleo di circa 18-20
persone aventi problemi di idoneità fisica. I periodi lavorativi
sono stati rispettivamente di tre e di due mesi. A titolo
informativo, visto che ne parlavamo un momento fa in Commissione,
per quest'anno gli interessati risultano essere complessivamente
165.
Si può dire poi che dai dati acquisiti presso gli uffici del
lavoro - questo è stato fatto proprio per capire anche le dinamiche
di questo tipo di occupazione che ha degli spostamenti a volte da
un settore all'altro - ancorché non esaustivi, nel senso che
possano essere migliorati positivamente, l'analisi è stata fatta a
fine agosto, hanno trovato altra occupazione oltre un centinaio di
operai che facevano parte di quell'elenco precedentemente citato. E
questo, credo, sia da considerarsi non un dato negativo, perché
probabilmente si sono creati degli spostamenti anche verso attività
lavorative originarie oppure nuove, molto spesso nuove, e magari
ancora più consolidate, più continuative nel tempo. È d'altronde
innegabile che alcune maestranze - bisogna dirlo - meno dotate,
abbiano trovato comunque difficoltà di collocazione lavorativa; non
a caso l'anno scorso, a margine del Piano lavori straordinario si è
fatta un'integrazione delle 18-20 persone...
Presidente
- Scusate! Per cortesia, un po' di silenzio!
Scusate, eh!
Isabellon (UV)
- ...cerco di parlare più forte...delle
18-20 persone che erano state individuate come non collocate e non
collocate magari perché, diciamo così, non interessanti per le
ditte che avevano avuto la possibilità di aggiudicarsi degli
appalti, perché evidentemente può darsi che la scelta cada prima su
delle figure che non hanno alcun tipo di problema.
Ecco, appare quindi evidente, da quanto sovraesposto, come la
Regione, attraverso vari provvedimenti, abbia mantenuto anche nel
corso degli ultimi tre anni una significativa dotazione di risorse
economiche. Oggi si parlava di aggiungere altri due milioni di euro
rispetto alle dotazioni originarie in assestamento, proprio per far
fronte a quel Piano straordinario che verrà attivato in tempi
rapidi, in tempi brevi (questo è stato discusso oggi in
Commissione). Appare quindi evidente che tali risorse attraverso
una forma mista, pubblico, piani straordinari e contingente di
operai a tempo indeterminato - perché non dimentichiamo che un
numero significativo di operai operano a tempo indeterminato
nell'ambito delle attività dell'Assessorato del settore - quindi
pubblico e privato, lavori attraverso l'esternalizzazione a ditte
esterne, hanno permesso di eseguire un'attività equilibrata nei
vari settori, questo per quel che riguarda i risultati attesi:
foreste, sistemazioni montane, sentieristica, verde pubblico, dando
risposte positive agli Enti locali, Comuni e Consorzi di
miglioramento fondiario, contribuendo così a mantenere alto
l'indice di sicurezza idrogeologico del territorio. Lo stato di
salute dei popolamenti boschivi - come giustamente ricordato dal
Consigliere Donzel - per la nostra realtà, per la conformazione del
territorio, per la "clività" del territorio stesso, per la
vocazione non tanto di produzione, quanto di protezione che hanno
avuto la maggior parte dei boschi in Valle d'Aosta, permette di
mantenere anche la fruibilità della rete sentieristica,
escursionistica regionale, così come ben esplicitato nelle premesse
della sua interpellanza. Non c'è solo il
"Tor des Géants"
,
recentemente è stata presentata ai Comuni anche un'opportunità
nuova, insieme al collega Aurelio Marguerettaz, della Bassa Via
della Valle d'Aosta, anche sulla base di suggerimenti emersi in
questo Consiglio. Quindi si lavora, comunque, per rendere più
sicuro il territorio, ma anche per renderlo più fruibile dal punto
di vista turistico.
Presidente
- Grazie Assessore. Per la replica la parola
al collega Donzel.
Donzel (PD)
- Grazie Presidente.
Mah, vede Assessore, io non volevo ritornare su un argomento che
io ho dato per concluso, cioè la sua "gestione disastrosa" dal
punto di vista del lato umano-occupazionale, c'è voluto andarsi a
ficcarsi lei, con le sue mani, e adesso in replica dovrò anch'io
replicare su quell'aspetto lì! Io parlavo di una situazione
catastrofica della gestione ambientale e territoriale. Lei non la
vede, lei dice che addirittura ci sono dei nuovi sentieri che
vengono messi a posto, che la situazione è ottimale...diamo delle
letture profondamente diverse! Probabilmente i boschi dove mi trovo
a camminare io, che sono pieni di alberi abbattuti, una situazione
gestionale non corretta, non funzionale, eccetera, non sono i suoi,
probabilmente la zona di Saint-Vincent è una zona che sappiamo
magari essere totalmente curata, con tutti i sentierini belli che
risalgono la china...non lo so, non voglio, diciamo, in qualche
modo farmi carico di un territorio che non mi appartiene. Le
assicuro che dalle nostre parti dell'Envers la situazione è
profondamente diversa e non è quella che lei qui rappresenta, e non
è quella che qui rappresenta.
Le avevo chiesto come s'intende rispondere alle esigenze del
territorio...lei ha fatto finta di non vedere che decine, decine di
milioni di euro sono spariti dal bilancio su questi settori
specifici, ha fatto finta di non vedere, e mi ha parlato del
settore occupazionale, quello che "triga" di più sotto le elezioni,
per dire che tutto sommato avevo portato dei dati sbagliati! Eh no,
eh no! Qui proprio non ci sto, caro Assessore! Perché se lei tira
fuori la situazione degli occupati e dice: "se è vero che erano
810", no, non è "se è vero", è vero, perché è scritto nel documento
da lei firmato nel 2010, 810 occupati...che poi 100 facessero
riferimento a persone che dovevano essere in qualche modo
riutilizzate da persone che da anni erano in cassa integrazione,
non toglie che 810 lavoravano presso quell'Assessorato!
I sindacati hanno più volte smentito che non è a seguito di un
provvedimento del Governo che obbligava la riduzione del tempo,
diciamo, determinato, quello che ha investito il settore della
forestazione, perché si è ribadito più volte: trattasi di operai
stagionali che non erano investiti da quel tipo di provvedimento; è
stata una scelta di questa Amministrazione, deliberata, sciagurata,
sbagliata, di mettere gli stagionali forestali nel calderone, nel
calderone della "salvaprecari". Lei mi dice: la salvaprecari ha
salvato 700 persone...sì, ma lì ci avete messo dentro tutti!
Assistenti ai musei, addetti alle mostre, operatori di
sostegno...cosa c'entrano con gli operai forestali? in quelli che
lei dice essere stati salvati ci sono delle altre figure che
lavoravano nell'Amministrazione!
Ma parliamo dei forestali: è lei stesso che dice che
attualmente, di quelli che si erano formati una
professionalità...lei addirittura cita delle cifre inferiori a
quelle che ho detto io, io ho parlato di 290, è lei che dice 250,
scusi, ancora meno di quelli che ho detto io! Quindi vuol dire che
nei cantieri tutta quella professionalità lì è andata persa... Lei
dice: ma lo sa, Donzel? Pensi che qualcuno è pure riuscito a
trovarsi un lavoro ed a farsi un'altra professione per i fatti
suoi? Ma dove li ha visti questi dati? Per due dei cantieri
forestali che si sono...no...sì, all'Ufficio lavoro, ma le dico io,
per due di quelli che hanno trovato lavoro di là, ci sono
tre-quattro dell'edilizia che sono a casa disoccupati, perché è
stata la guerra dei poveri...vada a vedere i dati del settore
edilizio, allora! Se lei la mette sul piano occupazionale, io le
dico: vada a vedere i dati della disoccupazione edilizia, è stata
la guerra dei poveri, dove gente che lavorava in forestale è andata
a fregare il lavoro a uno che faceva il manovale nel settore
edilizio! Con la crisi generale che c'è adesso, tutti a casa!
Allora, l'interpellanza chiedeva come si fa fronte in questo
momento a tutte le esigenze del territorio. La risposta è che voi
fate fronte benissimo, non c'è problema: sentieri puliti, boschi
che stanno in salute, vivai che...tutto funziona! Noi vediamo
un'altra Valle d'Aosta, e dal punto di vista occupazionale questa
gestione è disastrosa, disastrosa, disastrosa, peggio non si poteva
fare, peggio non si poteva fare! Non mi interessa cosa succede nel
Canavese, nel Canavese non ci sono dirigenti da 300 mila euro
all'anno per distruggere un Casinò, quindi qui bisogna
cambiare!
Président
- Point 28 à l'ordre du jour.
