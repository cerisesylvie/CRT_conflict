Classificazione
LAVORO



Oggetto del Consiglio n. 870 del 18 novembre 2009 - Resoconto
OGGETTO N. 870/XIII - Interpellanza: "Iniziative per
assicurare la nomina, entro l'anno, di un direttore della sede
INAIL regionale".
Interpellanza
Ricordato che, nell'adunanza del 24 giugno scorso,
rispondendo ad un'interpellanza sull'assenza di un Direttore della
sede INAIL regionale, presentata dal nostro gruppo, il Presidente
della Regione aveva condiviso il nostro giudizio, affermando: "È
chiaro peraltro che l'assenza di un direttore permanente e stabile
della sede regionale pone delle difficoltà all'Amministrazione
regionale nelle relazioni anche con l'INAIL, e questo è sicuramente
un dato negativo.";
Ricordato inoltre che, in tale sede, il Presidente della
Regione aveva anche affermato che: "...per quanto ci riguarda,
abbiamo già preso contatto sia con il Presidente dell'Istituto,
Franco Lotito, sia con il Ministero per evidenziare questo fenomeno
e per chiedere, nei limiti delle competenze, la possibilità di
arrivare al più presto ad una definizione non più della reggenza,
ma della copertura dell'Istituto";
Constatato che, nel frattempo, l'INAIL non ha nominato nessun
Direttore della sede di Aosta, mentre si è alternato un altro
vicario, peraltro presente ad Aosta un solo giorno alla settimana
per tre ore;
Ribadito che l'Istituto Nazionale per l'Assicurazione contro
gli infortuni sul lavoro ha un ruolo fondamentale nell'assistenza a
molti cittadini e che l'atteggiamento dell'INAIL è oggettivamente
offensivo nei confronti di tutta la comunità valdostana;
i sottoscritti Consiglieri regionali
Interpellano
il Presidente della Regione per conoscere se intenda:
1) ribadire alla Dirigenza nazionale dell'INAIL e al Governo
la necessità di arrivare entro l'anno alla nomina di un Direttore
della sede regionale per la Valle d'Aosta;
2) coordinare con i nostri parlamentari iniziative alla
Camera e al Senato, affinché anche in tali sedi sia evidenziata
l'urgenza di tale nomina.
F.to: Carmela Fontana - Rigo
Président
- Collègues, je vous annonce qui sur l'objet n°
24.1 a été présenté le rapport du Conseiller Empereur, sur l'objet
n° 26 celui de la Conseillère Hélène Impérial, sur l'objet n° 28
celui de la Conseillère Emily Rini, sur l'objet n° 29 celui du
Conseiller Zucchi, sur l'objet n° 30 celui du Conseiller Bertin et
sur l'objet n° 30.1 celui du Conseiller Empereur. Ont été aussi
déposés les amendements suivants: sur l'objet n° 24.1 un amendement
des Conseillers Giuseppe Cerise, Chatrian, Patrizia Morelli et
Bertin; sur l'objet n° 28 un amendement de l'Assesseur Lanièce et
sur l'objet n° 30.1 un amendement du Conseiller Zucchi et 4
amendements du Partito Democratico.
La parole à la Conseillère Carmela Fontana.
Fontana (PD)
- Grazie, Presidente. Questa iniziativa del
gruppo del Partito Democratico ne riprende un'altra del 24 giugno
scorso, nella quale avevamo evidenziato la carenza di un direttore
assegnato alla sede regionale della Valle d'Aosta dell'INAIL,
carenza che durava da quasi un anno. Ora, malgrado gli interventi
che erano stati fatti in quel periodo dal Presidente della Regione
sia presso il Presidente dell'istituto, sia presso il Ministero
competente, la situazione non è mutata. Si potrebbe dire anzi che è
peggiorata, in quanto il facente funzioni dell'epoca è stato
sostituito con un'altra dirigente della sede regionale del
Piemonte, che però è presente ad Aosta solo una volta la settimana
e per poche ore. Inoltre occorre evidenziare come nella sede
regionale della Valle d'Aosta non esiste nessuna figura di grado
dirigenziale e l'unica figura vicaria è prossima al pensionamento,
pertanto la nostra sede INAIL rischia nel breve periodo di rimanere
di livello regionale formalmente, ma praticamente di essere ridotta
a sede circoscrizionale, come quella di Ivrea o quella di
Pinerolo.
Ci sembra, di fronte a tutto questo, che l'attenzione dell'INAIL
nei confronti della nostra Regione abbia superato i limiti non solo
dell'inefficienza, ma anche quelli della mancanza di rispetto verso
la nostra comunità. Chiediamo pertanto al Presidente della Regione
se intende riprendere l'iniziativa già assunta nell'estate scorsa
in coordinamento con i nostri Parlamentari per avere più forza
contrattuale, al fine di arrivare entro l'anno a ridare un
responsabile assegnato all'INAIL di Aosta, in modo che i cittadini
possano fare riferimento a tale struttura, che i datori di lavoro,
i lavoratori infortunati, l'Amministrazione regionale e gli enti
locali, i sindacati e i patronati, nonché i lavoratori della sede,
possano avere un interlocutore credibile e consapevole. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. La collega ha già
ricordato che in precedenza c'era stato un intervento sullo stesso
tema e già a quel momento avevamo detto dell'interessamento che c'è
da parte della Regione, perché condividiamo il fatto che sarebbe
opportuno che vi fosse una presenza più continuativa. Siamo alle
solite purtroppo: poco tempo fa avevamo parlato del carcere, della
presenza di un direttore, avevamo quasi detto:
"forse questa
volta..."
, invece tre giorni dopo lo stesso è stato trasferito
ad altra parte, oggi sappiamo che c'è un nuovo responsabile, non so
per quanto tempo, ma c'è un nuovo responsabile, quindi tutte le
volte... parlo di quel tema come in questo settore: è evidente che
c'è qualche difficoltà nell'avere tutti quegli scambi e quelle
informazioni che possono avere una certa continuità. Ci sono a
questo proposito diverse iniziative fatte con l'INAIL, che vanno
avanti comunque, però è importante che tale presenza ci sia.
Devo purtroppo ricordare che la Regione fa queste azioni a
latere delle sue competenze, delle sue possibilità di incidere, nel
senso che si permette di sottolineare che sarebbe importante che...
però non può andare oltre. Dobbiamo purtroppo dire che nei singoli
settori, vale per l'INAIL, vale per l'INPS, vale per quello che ho
ricordato, c'è un'alternanza che fa considerare la Valle d'Aosta
come un punto di riferimento quasi provvisorio, ossia di incarichi
che vanno e vengono, il che non ci fa piacere, però tant'è
purtroppo per diversi settori. Vorrei confermare un aspetto però:
che l'attività dell'istituto è sempre stata completamente
assicurata dall'apparato amministrativo dell'istituto e che nessuna
problematica particolare si è verificata a causa della non
copertura del posto del direttore. Voglio dire questo perché nel
contempo noi, sotto questo profilo, abbiamo avuto diversi incontri,
quando c'è l'attuale responsabile che viene... onestamente non ci
sono stati segnalati... e i progetti che avevamo in corso sono
andati avanti, anzi devo dire che negli ultimi mesi i rapporti
instaurati con il direttore reggente dell'istituto, la dott.ssa
Ferrari prima e la dott.ssa Tenore oggi, hanno portato alla
condivisione di due progetti di sicuro rilievo, attualmente in fase
di definizione: uno nel settore della formazione dei responsabili
addetti ai settori di prevenzione e protezione e uno nel settore
beverage
, sempre in materia di salute e sicurezza nei luoghi
di lavoro, che vede coinvolta la Heineken Italia ed è stato
esaminato, nel corso di una riunione svoltasi il 9 novembre, con il
direttore dell'INAIL, l'azienda, la Confindustria Valle d'Aosta e
le organizzazioni sindacali. Ho voluto ricordare questi due
progetti perché sono molto importanti, soprattutto quello del
beverage
per quanto riguarda Heineken: il primo progetto in
assoluto che viene fatto in Italia e rappresenta una nuova modalità
di vedere le problematiche del lavoro collegate con le possibilità
di incidere preventivamente, d'accordo con l'istituto, per fare
un'azione tale che si riduca al minimo l'incidenza di possibili
eventualità di problematiche sul lavoro. Questo sta andando avanti,
per dire che i rapporti sono buoni, per fortuna la struttura regge,
ma ciò non vuol dire che non sia importante avere anche la presenza
continuativa.
Per quanto riguarda la questione della nomina di un direttore
permanente, la situazione della copertura delle sedi territoriali è
drammaticamente un problema che riguarda la Valle d'Aosta e anche
altri settori; questo non ci consola, ma per dire che questo
"walzer" è suonato in diverse località. Da quello che si è potuto
capire, non c'è un qualcosa di mirato nei confronti della Valle
d'Aosta, sicuramente si tiene conto dei numeri, del fatto che siamo
una piccola realtà anche in questo settore, però non c'è... almeno
non ci sembra di aver interpretato questo, ossia che si dica:
"non si manda ad Aosta perché vogliamo penalizzare..."
,
questo ad oggi non possiamo dirlo, come ho riferito, perché ci sono
dei progetti che vanno nella direzione opposta. È chiaro che
continueremo per quanto riguarda l'invito a sollecitare e a
rappresentare questa esigenza, sperando che si vada nella direzione
auspicata da tutti. Non so se avverrà in tempi brevi, perché, da
quello che ho sentito, ci sono ancora una miriade di problematiche
legate alla collocazione dei vari dirigenti, a scavalco, ci sono
situazioni vecchie da riposizionare, per cui molto probabilmente di
questo ne parleremo ancora per parecchio tempo senza soluzioni. Lo
dico onestamente perché, da quello che ho potuto vedere, non mi
hanno dato alcuna possibilità di avere un cambio di rotta in tempi
normali.
Président
- La parole à la Conseillère Carmela
Fontana.
Fontana (PD)
- Volevo ringraziare il Presidente per
l'impegno su questa problematica. La mia non era una critica
all'istituto: che non funziona, anzi lo voglio dire pubblicamente,
perché sono anni che ho a che fare con il personale e devo dare
atto che è un personale serio, è un personale che si dà da fare...
quando ci sono delle problematiche sulle risposte delle domande che
si fanno... non arrivano in tempi brevi, non è colpa del personale:
questo lo volevo dire pubblicamente e volevo ringraziarlo
soprattutto per il lavoro che svolge. Sappiamo benissimo che, se
c'è la figura di un direttore, vi è un'altra attenzione per tutti
quei lavoratori che hanno già il problema di essere infortunati e
per di più devono "correre dietro" agli istituti per avere magari
le risposte in tempi brevi; il problema era questo. Se dico tali
cose, è perché conosco bene la problematica, i tempi delle
risposte, perché anni addietro l'istituto in questione era uno dei
migliori istituti della regione; adesso è abbastanza carente non
per colpa del personale, ma probabilmente per tutte queste cose
interne. Il nostro auspicio è che le cose si mettano a posto
proprio nell'interesse di tutti quei lavoratori che ne hanno
bisogno. Ringrazio comunque il Presidente. Grazie.
