Classificazione
TRASPORTI E VIABILITÀ



Oggetto del Consiglio n. 2961 del 22 novembre 2023 - Resoconto
OGGETTO N. 2961/XVI - Interrogazione: "Possibili conseguenze
sul servizio di trasporto pubblico locale e sul personale impiegato
derivanti dalla cessione del gruppo 'Arriva'".
Bertin (Presidente) -
Punto n. 33. Per la risposta,
l'assessore Bertschy.
Bertschy (AV-VdA Unie) -
Come nell'analoga precedente
iniziativa del consigliere Manfrin: "Se è stato informato dai
rappresentanti di 'Arriva' della cessione della stessa società".
No, non siamo stati informati. Abbiamo però - appreso la notizia
come un po' tutte le Regioni d'Italia - fatto le nostre
valutazioni, abbiamo scritto direttamente all'amministratore
delegato di "Arriva" Italia e chiesto le rassicurazioni in merito
ai nostri servizi, in particolare al contratto che "Arriva" ha sul
nostro territorio.
Come ho avuto modo di dire poc'anzi, "Arriva ha comunicato che
non sono previste ricadute sul servizio di TPL all'interno del
territorio regionale per effetto di questa transazione.
Non essendoci alcuna variazione prevista, non sono necessarie a
oggi specifiche azioni a tutela e poi la previsione è che non vi
sia conseguenza alcuna per i dipendenti.
Comunica ancora che: "Si coglie l'occasione per evidenziare che
la nostra società, come più volte dichiarato, ribadisce la volontà
di far crescere i propri organici attraverso l'assunzione di
personale da dedicare alla guida e alla manutenzione dei mezzi di
trasporto".
Per quello che riguarda "Se ci fossero possibili conseguenze per
la nostra regione per quanto riguarda il servizio di trasporto
pubblico, in particolare per la realizzazione del numero di mezzi
oggi impiegati e se e quali possibili conseguenze sono state
evidenziate dalla società 'Arriva'", per quanto riguarda i
dipendenti della nostra regione, al momento noi siamo impegnati a
far rispettare i contratti, a far ripartire quei servizi che si
erano fermati ed è quello che abbiamo fatto - a sottolineare
l'importanza di un lavoro continuo, ricordo che "Arriva" si è
impegnata a riaprire anche i servizi di collegamento a Torino per
il mercato il venerdì e la domenica.
La società ci comunica anche che c'è stata una recente
assunzione di sei persone in possesso della patente B che saranno
accompagnate a spese di "Arriva" stessa nel percorso per ottenere
la patente D e il CQC ovvero diventare autista a tutti gli
effetti.
Come nell'intervento precedente, ovviamente saremo molto attenti
a verificare che questi impegni siano mantenuti e - soprattutto
nell'interesse dei cittadini che hanno necessità di servizi e dei
dipendenti che hanno bisogno di rassicurazioni - vigileremo che
tutto questo vada nella direzione che ci è stata comunicata.
Presidente -
Replica la consigliera Minelli.
Minelli (PCP) -
Avevo già ascoltato la risposta che aveva
dato al collega Manfrin. Ovviamente l'interrogazione nasceva da una
preoccupazione che era stata esternata in particolare sul nostro
territorio da alcuni sindacati - cito la UIL in primis - e poi dal
fatto che cercando delle informazioni e cercando di approfondire la
questione, abbiamo capito che queste grandi manovre di Deutsche
Bahn durano da tempo.
Praticamente "Arriva" è già stata acquisita da Deutsche Bahn nel
2010 e da tempo si sta progressivamente ritirando dal mercato dei
trasporti pubblici
(incomprensibile)
in Europa.
Il Quartier Generale della società che acquisirà "Arriva" è a
Berlino e, dalle informazioni che ho trovato, sembra proprio che ci
sia la volontà di concentrarsi sulla Germania, di avere il proprio
core business soprattutto in Germania, dove già occupa 340 mila
dipendenti.
La vendita di "Arriva" in Svezia e in Portogallo è già avvenuta
nel 2022; entro la fine di quest'anno verrà acquistata anche
"Arriva" Serbia, "Arriva" Danimarca, "Arriva" Polonia e nel nostro
paese, oltre che da noi, ovviamente sono interessate delle altre
Province che sono in particolare quella di Torino, di Brescia, di
Bergamo, di Lecco e di Cremona.
Parliamo di una flotta di 2.400 autobus e di 3.500 dipendenti,
quindi è ovviamente una realtà imprenditoriale molto importante.
Auspichiamo che queste rassicurazioni che sono venute alla Regione
da parte dell'amministratore delegato corrispondano poi a una
realtà nei mesi e negli anni a seguire.
Positiva la notizia che lei ha dato adesso di sei nuove
assunzioni e credo davvero che sia importante l'attenzione che
l'Amministrazione regionale vorrà dedicare nel seguire in maniera
puntuale gli sviluppi di questa vicenda.
