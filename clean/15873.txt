Classificazione
COMMERCIO


Resoconto integrale del dibattito dell'aula
Oggetto del Consiglio n. 2190 del 23 ottobre 1996 - Resoconto
SEDUTA POMERIDIANA DEL 23 OTTOBRE 1996
OGGETTO N. 2190/X Iniziative economiche da insediare nell'area
autoportuale di Pollein. (Interpellanza)
Interpellanza Richiamata la delibera del Consiglio regionale n.
997 del 9 novembre 1994 avente per oggetto gli interventi per la
riconversione dell'area autoportuale di Pollein;
Richiamato altresì il punto 3) della delibera del Consiglio
regionale n. 1187 del 22 febbraio 1995, con il quale si decideva di
"demandare alla Giunta regionale l'individuazione dei parametri che
la Società Autoporto Valle d'Aosta S.p.A. dovrà adottare per la
selezione delle iniziative economiche da insediare nell'area";
Appreso che il Presidente della società Autoporto avrebbe
dichiarato ai mezzi di informazione di aver definito l'accordo per
l'insediamento della società MEGA presso le nuove strutture oggetto
della riconversione dell'area;
Preso atto altresì che la società COVIM ha a suo tempo inoltrato
un ricorso al TAR contro il diniego dell'Amministrazione regionale
alla richiesta di insediare un ipermercato nel Comune di Saint
Christophe;
i sottoscritti Consiglieri regionali
Interpellano
il Presidente della Giunta per conoscere:
1) se risultano veritiere le affermazioni attribuite al
Presidente della società Autoporto e se la Giunta ha già adottato,
a distanza di 20 mesi, i parametri di cui alla delibera 1187/X;
2) se il Tribunale Amministrativo regionale abbia già emesso
qualche sentenza in merito al ricorso della società COVIM, e,
eventualmente, quale sia il dispositivo;
3) quali sono le intenzioni della Giunta al riguardo e, più in
generale, quali politiche intende realizzare per le attività
commerciali nella Regione soprattutto in considerazione della crisi
del piccolo commercio.
F.to: Collé - Marguerettaz - Marco Viérin - Lanièce
Presidente Ha chiesto la parola il Consigliere Collé.
Collé (PpVA) Con questa interpellanza ho voluto portare
all'attenzione del Consiglio nuovamente un argomento dibattuto
sovente sia in commissione sia in Consiglio alcuni anni or sono,
nel '94 e nel '95; in effetti questa interpellanza tratta della
riconversione dell'Autoporto, più specificatamente di quello che è
il discorso dello spostamento della società MEGA nel Comune di
Pollein, analizzando poi altri aspetti che vanno nella direzione di
quelli che sono i magazzini di una certa entità.
Il 9 novembre 1994 il Consiglio regionale ha approvato una
delibera nella quale c'era un ordine del giorno in cui la Giunta
doveva entro 90 giorni sottoporre al Consiglio regionale lo schema
delle tipologie delle attività insediabili nella zona della
riconversione dell'Autoporto, con la sola eccezione riguardante il
possibile trasferimento di punti vendita della grande distribuzione
già operanti nel Comune di Pollein.
Il 22 febbraio 1995, quindi circa 90 giorni dopo, viene
approvato lo schema delle attività insediabili, che va a completare
la scelta già fatta dalla Giunta per un eventuale trasferimento;
cioè la scelta che viene fatta in questo schema delle tipologie
completa quanto già deciso tre mesi prima dal Consiglio regionale,
cioè aveva dato come discorso di fatto il trasferimento di questo
grande magazzino di circa 300 metri nel Comune di Pollein.
Al punto 3 di detto schema si demanda alla Giunta
l'individuazione dei parametri che la società Autoporto dovrà
adottare per la selezione delle iniziative economiche da insediare
nell'area. Si tratta di parametri che vanno ad interessare tutte le
altre società che si insedieranno nella zona dell'Autoporto, ma
sono parametri altrettanto validi anche per questo trasferimento.
Quindi ci saranno anche per MEGA, come in commissione più volte si
è detto, dei requisiti, cioè la Regione tramite Autoporto andrà a
mettere anche per MEGA i requisiti affinché si insedi nella zona
della riconversione autoportuale di Pollein.
Dopo queste due deliberazioni per un po' di tempo non si è più
sentito parlare di questa cosa; alcuni mesi fa il Presidente della
società Autoporto avrebbe dichiarato in televisione - non ho
sentito direttamente l'intervista ma ritengo che chi me l'ha
riferita, abbia riferito bene - che si è chiuso l'accordo con
MEGA.
Un altro aspetto di questa interpellanza è relativo alla società
COVIM, la quale aveva richiesto di potersi insediare in Comune di
Saint-Christophe, l'Amministrazione regionale aveva dato il suo
diniego e mi risulta - chiedo se è vero o meno - che questa avrebbe
fatto ricorso.
Pertanto con questa interpellanza si chiede intanto se la
dichiarazione fatta dal Presidente della società Autoporto
corrisponde al vero; se i parametri che erano stati enunciati nella
delibera del '95 sono stati adottati dalla Giunta, io non ho
trovato la deliberazione però può anche darsi che ci sia, in caso
affermativo chiedo che venga illustrata, oltre che di averne
copia.
Se le dichiarazioni del Presidente dell'Autoporto sono vere e se
ci sono i parametri, chiedo come è stato fatto l'accordo con MEGA,
chiedo cioè se si tratta di un semplice spostamento di MEGA con i
metri quadrati attuali, così come la commissione aveva inteso, o se
c'è quel piccolo ampliamento di cui si era parlato, o se si tratta
invece di cose diverse e più ampie.
Un'altra cosa che ho saputo dopo aver presentato questa
interpellanza e che può essere un fatto non rilevante, ma che
tuttavia mi pare giusto citare, è che il gruppo Continente francese
avrebbe acquistato la maggioranza del gruppo Garosci, di fatto
quindi sarebbe il gruppo francese che va ad insediarsi nella nuova
zona dell'Autoporto. Anche qui, se ci sono elementi bene,
altrimenti approfondiremo l'argomento più avanti.
Sul discorso COVIM vorremmo sapere se questa ha fatto ricorso e
se la Regione ha adottato dei provvedimenti a fronte dello
stesso.
Per chiudere vorrei chiedere alla Giunta regionale come intende
affrontare il problema da una parte della grande distribuzione e
dall'altra del piccolo commercio; in questi giorni, dopo la
dichiarazione televisiva, i vari commercianti e le varie
associazioni hanno preso posizione contro questa impostazione e
contro questa decisione, credo anche a ragione.
Alcuni mesi fa, parlando in generale della situazione del
commercio, avevo ipotizzato che nel giro di qualche mese una
ventina di esercizi commerciali di Aosta avrebbero chiuso perché ci
sono un milione di problemi, non ultimo le applicazioni che oggi il
Governo intende fare con la finanziaria per il medio reddito. Di
conseguenza mi chiedo quali sono le intenzioni della Giunta
sull'aspetto della grande distribuzione così come cosa intende fare
per la piccola distribuzione.
Qualcuno ha sottolineato che con l'apertura di questo grande
magazzino si andrebbero a creare nuovi posti di lavoro per circa
70-80 unità. Mi chiedo se questo sia giusto, nel momento in cui una
scelta di questo genere potrebbe generare la chiusura di tantissimi
piccoli negozi che oggi vivono con difficoltà e quindi di
altrettante famiglie. Non penso che la politica più giusta sia
quella di trovare 80 posti di lavoro di qua e nello stesso tempo
perderne 2-300 dall'altra parte.
Aspetto delle risposte, poi eventualmente farò la replica.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Risponderò limitatamente al quesito 1,
lasciando poi al collega Mafrica le risposte agli altri due quesiti
per competenza.
Per quanto riguarda la veridicità delle affermazioni attribuite
al Presidente della società Autoporto, acquisite le informazioni
ufficialmente dalla società, posso confermare che è stata
sottoscritta una convenzione fra la società Autoporto e la società
controllante la struttura del MEGA in data 4 settembre. Questa
convenzione che prevede l'insediamento del punto di distribuzione
nell'ambito della struttura riconvertita dell'Autoporto, è in linea
con quanto stabilito dal Consiglio regionale con la delibera del
febbraio a cui faceva riferimento il Consigliere Collé, in quanto
questa delibera prevede, nella griglia di attività insediabili,
esattamente al punto 52, nella colonna del serpentone,
l'insediamento di commercio al dettaglio limitatamente a
trasferimento/potenziamento di punti di vendita della grande
distribuzione già operanti nel Comune di Pollein.
Mi pare che la discussione già a suo tempo affrontata lasciasse
chiaramente comprendere che, essendo il piano commerciale regionale
bloccato rispetto alle nuove grandi superfici, l'unica struttura
poteva essere questa e l'eventuale potenziamento rimaneva negli
ambiti di quanto previsto dalla legge per gli ampliamenti di aree
esistenti.
La convenzione sottoscritta inoltre prevede, in linea con quanto
era stato previsto nel programma della società Autoporto, ovvero
che l'area debba essere messa a reddito successivamente, essendo
questo presupposto indispensabile per la finanziabilità da parte
della CEE della riconversione, prevede una serie di impegni della
società, tra i quali i più significativi sono 4 miliardi di
investimenti in impianti - quindi non le attrezzature del
supermercato, ma gli impianti - che restano alla società Autoporto.
Diciamo che una parte dell'investimento del padrone di casa se lo
accolla come onere di convenzione il MEGA. Altri impegni della
società sono: un canone annuo di 700 milioni al mese a regime,
rivalutati con l'indice ISTAT, quindi quasi 1/3 di quello che è
previsto il break-even della società Autoporto per quando sarà a
regime in termini di entrata; l'impegno a 135 occupati in più
rispetto all'attuale occupazione entro 24 mesi.
Per quanto riguarda la seconda parte della prima domanda,
effettivamente la Giunta non ha ancora adottato la delibera
relativa ai parametri; i parametri non devono far pensare a cose
che stravolgono la delibera del Consiglio perché la delibera
consiliare prevedeva già la guida su cui andare a definire i
parametri. Devono, cioè, essere parametri che comunque fanno
privilegiare iniziative che valorizzino il potenziale valdostano,
minimizzino l'impatto ambientale, valorizzino il traffico
autoportuale, massimizzino il valore aggiunto rispetto al fatturato
e favoriscano l'integrazione reciproca fra attività esistenti. I
parametri sono sostanzialmente dei pesi che dovranno essere dati a
queste diverse voci.
Sentiti gli uffici competenti, al momento risulta prematuro o
perlomeno non impellente assumere questa delibera, in quanto sono
ancora in corso i lavori di risistemazione dell'area, per cui è
indispensabile che questa delibera la Giunta la adotti nel momento
in cui si avvierà la valutazione da parte della società Autoporto
delle attività insediabili, perché proprio la delibera citata da
Collé demanda alla Giunta l'individuazione dei parametri che la
società Autoporto dovrà adottare per la selezione delle
iniziative.
Quindi è tanto più opportuno che questi parametri siano adottati
quando la società Autoporto si dovrà preoccupare della selezione,
per non incorrere oggi in un'identificazione di parametri che
potrebbero fra un anno e mezzo non essere quelli più coerenti per i
fabbisogni della Valle.
Presidente Ha chiesto la parola all'Assessore all'industria,
commercio e artigianato, Mafrica.
Mafrica (GV-PDS-SV) Per quel che riguarda il punto 2 e alcune
indicazioni per il punto 3, la COVIM ha presentato ben 3 iniziative
per avere la possibilità di esercitare un'attività di centro
commerciale in Valle.
La prima, in data 31 dicembre 1993 per una superficie
commerciale di quasi 9000 metri a Saint-Christophe, aveva avuto
parere favorevole del comune interessato, parere contrario della
commissione consultiva e diniego della Giunta regionale nell'aprile
'94; il diniego della Giunta regionale era motivato dal fatto che
le quote di acquisti esterni alla Valle in supermercati,
ipermercati e varie sarebbero state ampiamente superate da questo
insediamento e che l'incremento occupazionale preventivato avrebbe
avuto un impatto negativo sul personale occupato presso le piccole
aziende.
La società ha proposto ricorso al TAR nel giugno '94 e nel '95
il TAR ha accolto il ricorso. La Giunta però ha ricorso in appello
al Consiglio di Stato nel giugno '95 e da allora non è ancora stata
fissata l'udienza. Questa, come dicevo, era la prima domanda del
dicembre '93.
Nel marzo '94 la stessa società COVIM ha presentato per Pollein
una richiesta di un centro commerciale di quasi 17mila metri
quadrati. Qui c'era il parere contrario del Consiglio comunale, il
parere contrario della Commissione consultiva regionale, ai quali è
seguito nel settembre '94 il diniego della Giunta regionale,
motivato dal fatto che l'insediamento non è conforme alle
disposizioni delle indicazioni programmatiche di urbanistica
commerciale, oltre che non coerente con il progetto di
ristrutturazione dell'area Autoporto. Contro questo diniego non è
stato proposto ricorso al TAR.
Il 20 giugno '94 una terza istanza sempre della COVIM è stata
fatta per Saint-Christophe per una superficie ridotta, circa 6000
metri quadrati, rispetto a quella presentata nella prima istanza,
circa 9000 metri quadrati. Qui c'è stato nuovamente parere
favorevole del comune, parere contrario della commissione e diniego
della Giunta regionale, perché con questo insediamento ci sarebbe
un eccesso di offerta non giustificato dalla situazione attuale di
servizio presentata dai centri già esistenti in Valle. É stato
presentato ricorso al TAR, che ancora non ha avuto alcun esito.
Ricordo che per ciò che riguarda i nuovi insediamenti di centri
commerciali, è prevista la procedura con il nulla osta regionale,
invece per i trasferimenti di centri già esistenti la competenza
non è regionale, ma è comunale.
Per quello che riguarda gli intendimenti della Giunta, credo che
i fatti ricordati, questi tre dinieghi successivi e le iniziative
prese anche in sede di giustizia amministrativa dimostrino le
intenzioni della Giunta per ciò che riguarda l'insediamento di
nuovi centri commerciali con piattaforma per gli alimentari.
Ricordo che in materia di commercio noi abbiamo solo potestà
integrativa, non abbiamo potestà primaria, e soprattutto per ciò
che riguarda la materia fiscale non abbiamo possibilità
d'intervento; abbiamo invece possibilità di programmazione ed è
stata esperita una gara per rivedere il piano commerciale
esistente. Questo prevedeva quattro possibili iniziative nei Comuni
di Pont-Saint-Martin, Châtillon, Saint-Vincent, Aosta e Morgex,
sono tutte richieste soddisfatte, quindi si può - visto anche
l'atteggiamento della Giunta - ritenere che nelle indicazioni per
il piano futuro non vi sarà spazio per ulteriori iniziative della
grande distribuzione.
Con il piano si prevederanno anche iniziative per favorire i
negozi specializzati, per favorire consorzi di acquisto e di
accorpamento di attività esistenti, e per avere possibilità di
intervento verso i negozi dei comuni della media montagna, nei
quali l'iniziativa commerciale ha più un carattere di servizio
pubblico che non di vero e proprio servizio commerciale.
Queste sono le indicazioni che per il momento è possibile dare,
che hanno carattere politico, però è già stata esperita questa gara
e dovrà essere portata a termine la revisione del piano commerciale
esistente.
Presidente Ha chiesto la parola il Consigliere Collé.
Collé (PpVA) Parte delle cose che avevo rilevato
nell'interpellanza si sono dimostrate veritiere. In effetti, a
parte la conferma dell'Assessore che il 4 settembre è stata firmata
con MEGA la convenzione, là dove si chiedeva il discorso dei
parametri, cioè nella parte iniziale del mio intervento dicevo che
i parametri non solo necessitano per quei nuovi insediamenti, ma
anche per MEGA, visto il suo trasferimento, perché è comunque una
nuova attività che va ad insediarsi nella zona autoportuale, è vero
che la griglia prevedeva già MEGA. É giustissimo, ne abbiamo
discusso più volte, e i parametri a cui facevo riferimento sono
proprio le cose che lei molto velocemente ricordava e che sono
state scritte in convenzione - di cui poi le chiederò copia -: i 4
miliardi per gli impianti, l'affitto a tot, il discorso del
personale, eccetera. Per quella che può essere la mia
interpretazione, i parametri, nel momento in cui una azienda va ad
insediarsi nella zona autoportuale, dovrebbero essere questi e
dovevano secondo me essere scritti su una delibera prima di siglare
l'accordo con MEGA.
Posso convenire con l'Assessore quando dice che la delibera che
farà la Giunta sui parametri non è impellente in quanto non siamo
ancora nell'iter finale e non sappiamo chi andrà a collocarsi in
quella zona, ma nello stesso tempo dico che perlomeno per il
discorso MEGA sarebbe stato utile portare a conoscenza del
Consiglio regionale, prima di siglare questa convenzione, le
modalità con cui la Regione ha dato l'okay alla società Autoporto
per siglare l'accordo con MEGA.
Per quanto riguarda COVIM apprendiamo delle brutte notizie. La
notizia positiva è che la Giunta regionale ha un indirizzo politico
ben preciso che è quello di dire "no" alla grande distribuzione; di
questo va dato atto, credo che vada nell'ottica di quanto anche noi
riteniamo giusto. Quello che mi fa paura è il discorso che ci ha
fatto l'Assessore Mafrica in merito all'iter che c'è stato per la
prima iniziativa, cioè l'ubicazione di un supermercato di 9000
metri quadrati là dove il Comune di Saint-Christophe dice sì, la
Regione dice no, la COVIM fa ricorso, viene accolto; la Regione fa
anch'essa ricorso e al momento si sta aspettando che la giustizia
amministrativa dica qualcosa in merito.
Siamo tutti qui ad auspicare che la giustizia amministrativa
ribadisca quanto già detto dalla Regione, però avendo accettato - e
qui torno a MEGA - il discorso del trasferimento di MEGA con
l'ampliamento previsto per legge che è notevole - il 50 percento -
andiamo da 4000 a 6000 metri quadrati, e qualora questa società
dovesse aver ragione, purtroppo ci ritroveremmo con un magazzino,
che attualmente è di circa 4000 metri quadrati, ampliato del 50
percento, più a pochi metri di distanza un altro nuovo grande
magazzino.
Sono considerazioni che faccio ad alta voce e che mi
preoccupano; quando l'Assessore dice che si deve rivedere il piano
commerciale è un auspicio che anch'io faccio e mi auguro vivamente
che in questo senso vengano sentite per tempo tutte le varie
associazioni e tutto il tessuto del commercio della Valle d'Aosta,
perché per quanto riguarda la riconversione dell'Autoporto e in
maniera specifica la grande distribuzione, le associazioni
attinenti a questo problema sono state sentite dopo e solo dopo si
è potuto sollevare in maniera più notevole un problema che già
molti di noi in commissione avevano sollevato.
Un'altra cosa importante che è stata detta dall'Assessore -
spero di aver capito bene - è quella che la Giunta vorrebbe portare
avanti delle iniziative che vadano a salvaguardare il piccolo
commercio della media e alta montagna. É questo un problema sentito
soprattutto nei piccoli comuni, là dove con gli obblighi di legge,
con le tasse, con tutta una situazione che si è venuta a creare,
obiettivamente c'è difficoltà a tenere in piedi queste piccole
attività.
Quindi ben venga un'iniziativa in questo senso, che mi auguro
possa essere studiata insieme alle varie realtà e ai comuni,
affinché si possa portare avanti un qualcosa di valido per la
popolazione residente, nello stesso tempo lavorando perché i
piccoli commercianti possano continuare ad esercitare la loro
attività guadagnando anche qualcosa.
