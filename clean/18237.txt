Classificazione
ACQUE
Acque minerali e termali


Resoconto integrale del dibattito dell'aula
Oggetto del Consiglio n. 1330 del 24 maggio 2000 - Resoconto
OGGETTO N. 1330/XI Interventi finanziari nel settore termale
previsti dalla legge regionale 38/1998. (Interrogazione)
Interrogazione Premesso che la legge regionale 38/1998,
successivamente modificata, prevede interventi finanziari a favore
del settore termale e, nella fattispecie, alla riqualificazione
delle strutture esistenti a Saint-Vincent e
Pré-Saint-Didier;
i sottoscritti Consiglieri regionali
Interrogano
la Giunta regionale per conoscere:
1) quali sono le iniziative avviate dai Comuni interessati
relativamente alla riqualificazione dei rispettivi stabilimenti
termali e se, nelle medesime, prevale l’aspetto
curativo e di riabilitazione della salute o piuttosto quello
propriamente alberghiero e di supporto;
2) quali sono le procedure ad evidenza pubblica bandite e se si
è giunti all’individuazione di soggetti
concessionari idonei;
3) quali tempi sono ragionevolmente prevedibili per
l’avvio delle opere di riqualificazione e/o
ampliamento.
F.to: Tibaldi - Frassy - Lattanzi
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Va subito precisato che le procedure relative
alle Terme di Saint-Vincent sono procedure di tipo comunale, mentre
le procedure relative alle Terme di Pré-Saint-Didier sono di tipo
regionale perché le strutture sono di proprietà rispettivamente del
Comune e della Regione.
Per quanto riguarda le iniziative in atto, per Saint-Vincent
l'amministrazione comunale all'interno di un ampio progetto di
riqualificazione globale del proprio territorio e di sviluppo
turistico commerciale ha promosso un'iniziativa per
l'individuazione di un soggetto a cui affidare in concessione la
realizzazione e la gestione delle opere relative alla
riqualificazione del proprio complesso termale, realizzazione che
verrà effettuata con il reperimento di risorse sia private che
pubbliche.
Con tale intervento l'Amministrazione intende operare per la
ristrutturazione con i necessari e/o possibili ampliamenti delle
strutture termali del comune e delle annesse strutture di
supporto.
Per quanto attiene Pré-Saint-Didier, l'iniziativa concerne la
riqualificazione delle risorse termali ed è stata promossa, come
dicevo prima, dall'Amministrazione regionale in quanto proprietaria
della struttura. Rispondo poi parlando sul punto 2 sullo stato di
avanzamento delle procedure, comunque questa procedura è stata
espletata in pieno accordo con il comune e con la diretta
partecipazione dell'amministrazione comunale, la quale ha messo a
disposizione i propri mobili accanto a quelli regionali,
includendovi l'ex Caserma Cordero Lanza non originariamente
destinata allo specifico utilizzo termale.
È intenzione sia dell'Amministrazione regionale, sia del Comune
di Pré-Saint-Didier di procedere ad una valutazione della proposta
che non releghi l'aspetto termale ad un ruolo marginale, ma che
faccia svolgere allo stesso il vero ruolo di richiamo, anche se non
necessariamente legato agli aspetti curativi e terapeutici.
Sul secondo quesito, procedure ad evidenza pubblica avviate per
la valorizzazione delle risorse termali dei due comuni, scindiamo
Pré-Saint-Didier, dove la procedura attivata per la valorizzazione
delle terme prevede che l'iniziativa venga realizzata mediante
l'affidamento di un "project financing" per le fasi di
progettazione, di esecuzione dei lavori e per la successiva
gestione come disciplinato dal capo sesto della legge n. 12/96
successivamente modificata. Con deliberazione della Giunta
regionale n. 1.586 in data 17 maggio 1999 è stato approvato il
primo avviso per l'individuazione del soggetto promotore ai sensi
dell'articolo 37 della predetta legge. Sono state presentate
all'Assessorato del turismo, sport e commercio due proposte di cui
solo quella presentata dalla Baltea Prima, che è il nome della
ditta, è stata ritenuta ammissibile.
La commissione per la valutazione delle proposte non ha comunque
ritenuto di poterla prendere in considerazione in quanto ha
ritenuto che l'aspetto termale fosse scarsamente rilevante rispetto
all'intervento edilizio complessivo, pertanto con deliberazione
della Giunta regionale n. 4.905 in data 30 dicembre 1999 è stato
approvato un secondo avviso per l'individuazione del soggetto
promotore. Sono pervenute all'Assessorato nei termini previsti
dall'avviso due proposte. È stata inoltre approvata con
deliberazione di Giunta n. 1.467 in data 15 maggio 2000 la
composizione della commissione giudicatrice delle suddette proposte
che in sostanza ricalca la commissione precedente. Tale commissione
dovrebbe riunirsi presumibilmente entro la fine del mese di maggio
ed esaminare speriamo in via definitiva queste ulteriori
proposte.
Per quanto attiene Saint-Vincent, il Comune di Saint-Vincent ha
avviato nell'aprile 1999 una procedura ristretta da aggiudicarsi
con il criterio dell'offerta economicamente più vantaggiosa ai
sensi dell'articolo 3 della legge n. 38 così come definita
dall'articolo 29, lettera b), del decreto legislativo n. 406/91.
L'amministrazione ha dato la preferenza all'offerta che garantisce
il maggior vantaggio patrimoniale per la stessa amministrazione e
il miglior contributo allo sviluppo economico e sociale della
comunità locale e del minor impatto sull'ambiente. Nei termini
stabiliti quattro ditte hanno manifestato interesse, ma solo due
sono state invitate in quanto le altre non presentavano i necessari
requisiti di partecipazione.
Con deliberazione della Giunta comunale n. 359 del 23 dicembre
1999 uno dei due concorrenti è stato escluso perché l'offerta non
presentava la documentazione essenziale. Con deliberazione della
Giunta comunale n. 51 del 22 marzo 2000 si è deciso di individuare
al termine della fase pubblicistica la società Ata Hôtel S.p.A.
quale soggetto prescelto per la concessione relativa alla
riqualificazione delle Terme di Saint-Vincent e di aprire con la
suddetta società la fase della trattativa. La delibera ha comunque
rilievo solo in ordine alla scelta del soggetto con il quale
svolgere la trattativa, ma non impegna l'amministrazione comunale
alla definitiva aggiudicazione.
Sui tempi prevedibili per l'avvio delle opere l'unico termine
presumibile abbastanza definito è quello entro la fine dell'anno,
si arriverà sia per la procedura nel Comune di Saint-Vincent, sia
per quella dell'Amministrazione regionale per le Terme di
Pré-Saint-Didier all'aggiudicazione definitiva delle opere.
Sull'altra tempistica diventa difficile in questa fase dare
delle notizie più dettagliate proprio per le modalità di attuazione
degli appalti perché la tempistica è legata alla proposta operativa
sia dal punto di vista delle infrastrutture, degli interventi
edilizi che dell'organizzazione termale.
Presidente
La parola al Consigliere Tibaldi.
Tibaldi (FI)
Ringrazio l'Assessore per le informazioni che
stamani ci ha fornito in merito alla politica termale e alle
procedure che stanno prendendo corpo nei Comuni di Pré-Saint-Didier
e di Saint-Vincent.
Le considerazioni che ci sentiamo di fare sono le seguenti:
sappiamo che l'attività termale si colloca a metà strada fra quella
turistica e quella sanitaria, di conseguenza la stessa legge n. 38
cerca di coniugare questi due aspetti per far sì che il rilancio
del termalismo in Valle d'Aosta passi in entrambe queste
direzioni.
Per quanto concerne il comparto termale valdostano, sappiamo che
perlomeno le terme finora funzionanti, quelle di Saint-Vincent,
sono configurabili in una sorta di termalismo assistito, vale a
dire che il Comune di Saint-Vincent deve annualmente provvedere
alle compensazioni di bilancio che come sappiamo sono regolarmente
deficitarie. Certamente passare da una fase di termalismo assistito
a una fase di termalismo imprenditoriale vero e proprio non è
assolutamente facile e lo testimoniano le difficoltà di
individuazione di soggetti che siano idonei ad essere in futuro
concessionari della gestione sia di Pré-Saint-Didier che è di
proprietà regionale sia di Saint-Vincent che resta di proprietà
comunale.
Il nostro auspicio è che tali procedure individuino soggetti
capaci di dare slancio a questo settore come peraltro è stato
evidenziato nel programma di maggioranza, dove la stessa
maggioranza ha riservato un'attenzione, almeno a parole, nei
confronti di questo settore.
I tempi sono di difficile individuazione, dice l'Assessore, e
questo è vero, però notiamo anche che purtroppo le procedure vanno
avanti a rilento.
Il sistema del "project financing", che è stato introdotto in
seguito alla modifica della "Merloni ter" e a una modifica della
legge regionale nel 1999, non sembra aver individuato soluzioni
soprattutto per Pré-Saint-Didier che siano ad oggi idonee.
Sulle nuove proposte che sono scaturite per la gestione di
Pré-Saint-Didier, l'Assessore non ha inoltre fatto cenno di quali
siano. Sappiamo solo che esiste una commissione che dovrà
esaminarle entro fine mese, auspichiamo che non siano così scadenti
come quelle che si sono verificate con il primo avviso
pubblicato.
