Classificazione
ASSISTENZA SOCIALE



Oggetto del Consiglio n. 2358 del 20 aprile 2023 - Resoconto
OGGETTO N. 2358/XVI - Interrogazione: "Stato di attuazione
della risoluzione approvata il 12 maggio 2021 sulla petizione
'Progetto salute 2030'".
Bertin (Presidente) -
Punto n. 36. Risponde l'assessore
Marzi, ne ha facoltà.
Marzi (SA) -
Nella primavera 2022 SIV ha affidato la
variante del progetto di ampliamento ospedaliero. La variante al
momento è in fase di verifica a livello definitivo, indispensabile
per l'approvazione in sede di conferenza dei servizi. È stato
consegnato il
masterplan
dell'intervento di ampliamento e
ristrutturazione ed è in corso il completamento della variante del
progetto preliminare relativa alla ristrutturazione delle
successive fasi.
Nel confronto interno al tavolo di lavoro avviato a giugno 2022,
l'orientamento della destinazione dell'ex maternità sarà
determinato in coerenza con le programmazioni urbanistiche del
Comune di Aosta, in quanto proprietario del bene. Riguardo alla
definizione e individuazione dei servizi ospedalieri, come previsto
dal Piano per la salute ed il benessere sociale, la definizione
progettuale vede la riunificazione in un'unica sede dell'assistenza
per acuti. L'intero complesso viene quindi differenziato in due
edifici a diversa intensità di cura. Il nuovo corpo è dedicato ai
reparti di degenza H24, al nuovo pronto soccorso, al comparto
operatorio e alle terapie intensive. L'esistente è destinato alla
minore intensità con funzione di diagnosi e cure diurne H12, a
prevalentemente gestione infermieristica e destinando la
lungodegenza e la riabilitazione alla sede del Beauregard.
Entro la primavera saranno rese disponibili alla popolazione
informazioni e immagini relative all'attività di cantiere in corso,
anche mediante l'utilizzo di apparecchiature informatiche,
nell'area di ampliamento ospedaliero. Indicativamente, nell'angolo
tra le Vie Guedoz e Ginevra, sarà installato uno spazio divulgativo
coperto e climatizzato. In tale spazio, aperto al pubblico in
orario diurno, saranno fornite informazioni e immagini relative
all'attività di cantiere in corso, anche mediante l'utilizzo di
apposite apparecchiature informatiche.
Lo stato attuale della progettazione e dei lavori del cantiere
del nuovo ospedale: è in fase di redazione la variante alla
progettazione definitiva per la realizzazione della nuova struttura
ad est di Viale Ginevra, e in tal senso ci stiamo adoperando con le
leggi di assestamento per dare copertura finanziaria. È stata
recentemente consegnata la progettazione esecutiva di variante
dell'ampliamento delle centrali tecnologiche ed è stata avviata la
procedura di gara per la loro realizzazione. Ricordiamo, ma questo
il collega Aggravi già lo sa, che l'intervento in tal senso,
rispetto appunto alle centrali, è cofinanziato dai fondi del PNRR e
PNC, verso un ospedale sicuro e sostenibile.
È in corso di redazione il progetto definitivo degli scavi
archeologici anticipati propedeutici e inerenti alle strutture di
fondazione del corpo di ampliamento. Per quanto riguarda i lavori,
allo stato attuale è in corso un'indagine archeologica a sud-ovest
dell'area di ampliamento ospedaliero, inerente all'entità dei
reperti di epoca medievale ancora presenti sul lato a confine con
Viale Ginevra.
Veniamo alla domanda 2, mi scuso se sarò ridondante, ma ho
cercato di essere il più puntuale possibile. I costi relativi ai
servizi ammontano a circa 7,5 milioni di euro così
sintetizzati:
- 878.049 euro per la progettazione preliminare di tutte le
cinque fasi di ampliamento e ristrutturazione dell'ospedale
regionale;
- 87.431 euro per la progettazione esecutiva della fase 1, cioè
del cunicolo di sotto-attraversamento di Via Roma;
- 112.908 euro per la progettazione dello scavo
archeologicamente assistito dell'intera area di ampliamento;
- 3.814.989 euro per le progettazioni definitive ed esecutive
dell'ampliamento ad est;
- 69.102 euro per l'analisi costi benefici dell'ampliamento con
ristrutturazione dell'ospedale regionale;
- 41.280 euro per il nuovo studio distributivo funzionale, a
seguito del rinvenimento dei reparti archeologici e della decisione
della loro conservazione in sito;
- 657.945 euro per l'anticipazione contrattuale della variante
definitiva dell'ampliamento, a seguito del rinvenimento e
conservazione dei reperti archeologici dell'età del ferro;
- 203.840 euro per anticipazione contrattuale della variante
esecutiva dell'ampliamento, a seguito del rinvenimento e
conservazione in sito dei reperti archeologici dell'età del
ferro;
- 23.618 euro per l'attività di
project management
volta
all'ottimizzazione dei tempi e dei costi nell'intervento
ospedaliero;
- 351.315 euro per la verifica della progettazione;
- 1.277.261 euro in altri procedimenti e somme a disposizione
per servizi.
Per quanto invece riguarda i costi del lavoro, questi assommano
a circa 6,1 milioni di euro così sintetizzati:
- 1.305.322 euro per la realizzazione del cunicolo di
sotto-attraversamento di Via Roma;
- 1.989.654 euro per i lavori di scavo archeologicamente
assistiti dell'intera area di ampliamento ospedaliero;
- 1.219.678 euro per i lavori di collegamento sanitario
interrato di Viale Ginevra e scavi archeologici;
- 88.448 euro per le indagini archeologiche sul confine a
sud-est dell'area di ampliamento;
- 792.605 euro per i lavori di palificazione di sostegno di Via
Roma e gli scavi archeologicamente assistiti;
- 14.736 euro per i saggi archeologici nella zona della centrale
dell'Ospedale Parini;
- 689.270 euro in altri procedimenti e somme a disposizione in
lavori e forniture.
Presidente -
Per la replica, il consigliere Aggravi.
Aggravi (LEGA VDA) -
Ringrazio l'Assessore e le
chiederei, se è possibile, avere copia dei passaggi che ha
presentato.
Mi consenta una prima battuta, adesso io o me l'ero perso o
comunque è la prima volta che lo sento, riguardo allo spazio
divulgativo destinato alla popolazione, che effettivamente risponde
all'ultimo punto, se vogliamo, dell'impegnativa del 12 maggio
2021...
(voce di un Consigliere, fuori microfono)
E allora abbia pazienza, io mi sono concentrato da sempre più
sui numeri che sugli spazi divulgativi o sugli scavi archeologici,
io purtroppo ho altre passioni.
Detto questo, la battuta qual era? Era che a proposito di questo
ospedale si parla di tutto e di più, però mi sembra che alla fine
non sia un ospedale, perché tutte le volte abbiamo più spese e più
dettagli riguardo ad altri pezzi della struttura, la chiamo così
per capirci, rispetto poi a quella più importante che dovrebbe
essere appunto quella della realizzazione dell'ospedale vero e
proprio.
Adesso come adesso, io sinceramente aggiungerei un passaggio;
magari non era chiara la terza domanda. L'idea della terza domanda,
quella del dettaglio riguardo all'evoluzione dei costi di
realizzazione della struttura dal principio sino a oggi, forse
magari con un altro intervento ispettivo cercheremo di essere più
chiari e più puntuali, l'idea qual era? Senza partire dall'età del
ferro in avanti - perché sostanzialmente questo ospedale nasce
nell'età del ferro ormai - ma capire, dal momento in cui si è
deciso di allargarsi, quindi mettendo quello come anno zero, quanto
era l'obiettivo di allora e quanto è invece oggi diventata la spesa
e il dettaglio dei costi. Questo anche per capire due cose: prima
di tutto quanto effettivamente si è investito sulla parte storica e
quanto invece si doveva investire e si deve investire sulla parte
"nuova";
e capire anche le evoluzioni di quelle che sono
state le necessità, ma semplicemente per, come è capitato anche per
altre opere, capire quali sono gli ordini di grandezza.
Sulla parte dell'ex maternità, lei giustamente diceva che
dobbiamo parlarne con chi è proprietario e quindi con il Comune di
Aosta. Sul discorso e sul terzo punto della mozione citata, che
riguardava il tavolo di lavoro con la Regione, ci sono altri
colleghi che si sono dedicati a questo. Vi faccio tanti auguri
vedendo la reattività dell'amministrazione di Aosta, lei ne sa
qualcosa, sia storicamente che in prospettiva, quindi qua
cercheremo di capire di che cosa si parla.
Sul Beauregard rimarco che era il quarto punto dell'impegnativa
del 12 maggio 2021. Non riesco a capire quale sarà il futuro
prospettato, forse perché ancora oggi non se ne sa.
Sulle tempistiche - ripeto e torno alla prima battuta - mi
sembra continuamente di vedere arrancare. Io mi ricordo, al di là
di quelle che erano le posizioni e dichiarazioni, ma sembrava che
con quella risoluzione del 12 maggio tutto si potesse risolvere,
invece mi sembra che siamo ancora alle solite. Questo lo dico con
grande preoccupazione, perché come si è avuto modo di approfondire
sul tema, ad esempio, della centrale termica con l'iniziativa del
collega Manfrin, mi sembra che il rischio sia quello di avere oggi
la struttura storica che è sempre più storica e che necessita di
investimenti e di manutenzioni che, in realtà, altro non servono,
al di là della vita utile che hanno quelle strutture, che a gestire
quel passaggio che poi ci dovrà essere con la nuova struttura.
Questo però ha due livelli differenti di tempistiche, perché le
cose dovevano già avvenire ed essere trasferite prima, invece noi
stiamo investendo e sostenendo delle spese in realtà due volte,
perché non risolviamo la situazione.
Comunque, detto questo, per la terza domanda che era quella
principale, io penso che presenteremo un'altra iniziativa più
puntuale, in modo tale da capire effettivamente quanto si pensava e
cosa si pensava di fare all'anno zero, chiamiamolo così visto che
abbiamo parlato di età del ferro, ci può stare il passaggio, e
quanto a oggi questa struttura costa o costerà, perché è giusto
avere chiara la posizione finanziaria che ha l'Assessorato da lei
rivestito in questo momento e soprattutto l'azienda, perché
comunque è l'investimento principale al di là degli investimenti
annuali che deve sostenere quest'importantissima struttura.
