Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 310 del 10 febbraio 2021 - Resoconto
OGGETTO N. 310/XVI - Interpellanza: "Utilizzo a fini
turistici e museali dell'immobile rurale denominato "Grandze"
presso il Castello di Aymavilles".
Marguerettaz (Presidente) -
Punto n. 17 all'ordine
del giorno. La parola alla collega Foudraz.
Foudraz (LEGA VDA) -
Con questa interpellanza si vuole
portare l'attenzione dell'Amministrazione regionale in merito
all'utilizzo e alla destinazione d'uso dell'immobile denominato "La
Grandze", che è sito all'interno del Parco del Castello di
Aymavilles.
Considerato che risultano ormai terminati da diversi anni i
lavori di restauro conservativo degli immobili in questione di
proprietà della Regione e quindi sito all'interno del Castello
stesso e visto che comunque questo immobile ben si presterebbe a un
utilizzo a vocazione turistica anche in funzione della prossima
apertura del Castello alle visite museali prevista nell'autunno
2021 come l'assessore Guichardaz aveva affermato durante lo scorso
Consiglio regionale; rilevato che, a seguito di una mia richiesta
di accesso agli atti, è emerso che l'Amministrazione regionale, a
decorrere dall'anno 2010, anno in cui l'immobile è risultato
agibile a seguito della fine dei lavori di restauro conservativo,
ha speso innumerevoli somme pubbliche come spese vive per lasciare
dei locali completamente vuoti e praticamente inutilizzati per
oltre un decennio, se non per un utilizzo sporadico per alcune
manifestazioni che hanno interessato solo una piccola parte della
struttura, per le motivazioni su esposte si chiede, quindi si
interpella l'Assessore competente per conoscere in prima istanza
quale sia l'intenzione in merito al suo utilizzo da parte
dell'Amministrazione regionale e la tempistica con la quale si
intende rendere utilizzabile l'immobile per gli scopi a cui sarà
destinato, ovviamente sempre nel rispetto delle norme e delle
misure di sicurezza prescritte a seguito della pandemia da
Covid-19.
Presidente -
Per la risposta, la parola all'assessore
Jean-Pierre Guichardaz.
Guichardaz J. (PCP) -
Si condivide assolutamente quanto
indicato rispetto alla vocazione turistica dell'immobile denominato
"Grandze" presso il Castello di Aymavilles, anche in funzione di
una prossima apertura del sito al pubblico. Infatti, ogni decisione
in merito all'utilizzo del fabbricato rurale dovrà innanzitutto
prendere in considerazione il progetto complessivo di
rifunzionalizzazione del Castello con la nuova destinazione a sede
museale, come dicevamo la volta scorsa, il cui obiettivo primario
risiede nella fruizione dello stesso e delle sue pertinenze. Tra
queste la "Grandze" rappresenta uno spazio architettonico
significativo per lo sfruttamento del sito costituendo una zona di
"servizio" necessaria a completare l'offerta nel suo complesso.
Sul territorio valdostano questa possibilità rappresenta, tra
l'altro, un caso più unico che raro, non ci sono al momento
castelli che possono vantare punti con servizi aggiuntivi interni
al sito ed è quindi indispensabile potersi avvalere di questa
pertinenza, che, riportata a nuova vita, ne aumenterebbe
sicuramente le potenzialità e l'attrattiva turistica.
Così come da progetto condiviso e strutturato, con la
partecipazione del Comune di Aymavilles e dell'Assessorato
dell'agricoltura, in base al quale sono stati effettuati i lavori
di recupero della struttura terminati nel 2006, gli spazi
dell'edificio risultano così predisposti: al piano seminterrato
sono stati realizzati locali destinati a enoteca, al piano terra
ambienti adeguati a ospitare un bar, al primo piano un ristorante
con locale allestito a cucina, nel sottotetto è stata ricavata una
sala conferenze utilizzata in questi anni per incontri, premiazioni
e corsi di formazione.
Segnalo che nel 2017 il Dipartimento agricoltura, di concerto
con Vival, l'Associazione dei viticoltori della Valle d'Aosta, ha
attivato un progetto Alcotra: "Vi.A. Route des Vignobles Alpins"
che tra le diverse azioni mirate a incentivare il turismo del vino
ha previsto la collocazione in questo edificio, al piano
seminterrato, di locali per l'esposizione della produzione vinicola
valdostana e per la degustazione. Gli spazi sono stati recentemente
arredati nel mese di giugno dell'anno scorso a questo scopo. A
servizio di queste sale, comunque dell'intero Castello, è stato
anche realizzato un parcheggio a est dell'edificio sempre
utilizzando i fondi del progetto.
L'ipotesi di utilizzo e gestione dell'edificio si è più volte
discussa negli anni tra le strutture regionali coinvolte: la
Soprintendenza, il Dipartimento dell'agricoltura, la gestione del
patrimonio immobiliare, oggi siamo ancora nella fase di
elaborazione di una precisa definizione di fruizione della
struttura così come della sua forma di gestione che, e qui lo
voglio ribadire, dovrà comunque essere al servizio del Castello e
del territorio. In quest'ottica è nostra volontà trovare delle
soluzioni che non vadano in alcun modo in competizione e
concorrenza con le attività commerciali già presenti nel paese di
Aymavilles. A questo scopo, nello spirito della massima
condivisione, abbiamo previsto un confronto diretto con gli
amministratori locali che organizzeremo e calendarizzeremo a
breve.
A distanza di 15 anni dal termine dei lavori, nell'imminenza
dell'apertura del Castello ai visitatori, il progetto è attualmente
oggetto di un aggiornamento e di un adeguamento rispetto alle
attuali richieste al pubblico, in particolare, visto il contesto
connotato dalla presenza di attività legate alla coltivazione della
vite, sarà considerata tra le altre l'ipotesi la proposta di
inserire all'interno dell'edificio un'enoteca regionale con
possibilità di degustazione di vino e con rinvio dell'acquisto
degli stessi ad altre sedi o direttamente presso le aziende o
presso gli esercizi commerciali. La creazione di un'enoteca
regionale che, ribadisco è una proposta, potrebbe, ad esempio,
costituire un importante punto di riferimento per la conoscenza e
promozione delle aziende del territorio e generare promozione dei
nostri prodotti enogastronomici, ma, al di là di questa mia
suggestione limitata comunque a una piccola parte della "Grandze",
in linea con quanto intrapreso dalle Amministrazioni precedenti,
segnalo che l'edificio era comunque stato recuperato per
raccogliere i cosiddetti "servizi aggiuntivi" fruibili sia dai
visitatori del museo del Castello che da quelli del parco e del
pubblico esterno. Tali servizi essenziali risultano ormai
imprescindibili dalla visita a un museo, consentendo al sito di
acquistare una vera e propria vocazione turistica a 360 gradi e di
comprendere anche la degustazione e promozione di prodotti
valdostani.
L'edificio risulta quindi adeguato per promuovere l'offerta
enogastronomica del territorio che caratterizza la zona e i
dintorni di Aymavilles. Dalla
Cave des onzes communes,
collocata a pochi metri dal castello, a tutte le altre cantine del
territorio, eccellenti nella produzione vinicola fino alle aziende
agricole zootecniche che gravitano nel comprensorio più estesamente
nella regione. L'edificio nel suo insieme è stato quindi progettato
per fungere da supporto alla visita del Castello, alle visite
guidate e ai laboratori didattici, come perno per eventi specifici
legati alla cultura del territorio proponendo progetti con finalità
culturali formative, in particolare per veicolare la conoscenza dei
prodotti eno-agroalimentari a chilometro zero promuovendo così il
patrimonio turistico e gastronomico locale dell'intera Regione.
Nell'ipotesi di una gestione dinamica da esternalizzare con
procedure di evidenza pubblica, come previsto dalle specifiche
norme, il fabbricato potrebbe diventare quindi un centro di
valorizzazione delle eccellenze locali, ossia uno spazio destinato
a promuovere gli artigiani, le aziende agricole, i prodotti tipici
alimentari e vinicoli. A integrazione di questa offerta il piano
sottotetto nel quale è stata allestita una sala polivalente
potrebbe ospitare attività di vario genere, in un'ottica di
gestione imprenditoriale complessiva del fabbricato, dal momento
che vi si possono svolgere manifestazioni, esposizioni temporanee,
convegni, seminari e altri eventi. Lo scopo di questi servizi
aggiuntivi, come riportato all'articolo 117 del Codice dei beni
culturali, in cui si prevede che nei luoghi della cultura possano
essere istituiti servizi di assistenza culturale e di ospitalità
per il pubblico, è di garantire ai visitatori un'esperienza
migliore nella fruizione dei beni e un ampliamento dell'offerta
culturale. Essi giocano un ruolo strategico e fondamentale nella
valorizzazione e promozione del nostro patrimonio, contribuiscono
quindi a creare dei luoghi da vivere anche al di là della
frequentazione di mostre ed esposizioni gettando un ponte fra la
sede museale e il territorio circostante. La fruizione di questo
edificio potrebbe andare oltre quella di piacevole luogo in cui
terminare la visita diventando esso stesso una destinazione, un
luogo
green
in cui vivere il paesaggio, ossia il verde del
vasto parco del Castello. È quindi chiara l'importanza di inserire
attività e servizi destinati al pubblico all'interno della
"Grandze", per accogliere in maniera adeguata il turista di oggi e
su questo si sta lavorando.
Per quanto riguarda la domanda n. 2, dal momento che gli uffici
stanno lavorando proprio in questi mesi all'esame dei possibili
scenari per la gestione dell'edificio, sulla base delle varie
indicazioni e ipotesi, non è ancora possibile definire con
precisione la tempistica con la quale si intende utilizzare
l'immobile "Grandze". Le posso però dire che probabilmente
l'apertura non sarà contestuale a quella del Castello, che, come ho
già detto in quest'aula la volta scorsa, è tra le priorità per i
prossimi mesi e che non necessita allo stato attuale, l'apertura
del Castello, di un collegamento funzionale con la "Grandze". La
biglietteria e
l'accueil
sono già in fase di allestimento
nell'edificio limitrofo, quello dove attualmente è ospitato il
CERVIM. È comunque volontà dell'Amministrazione promuovere
l'apertura e l'utilizzo in sicurezza di questo edificio in tempi
rapidi e non molto oltre l'apertura del Castello, in modo da creare
quanto prima la necessaria sinergia di cui ho detto.
Presidente -
Per la replica, ha chiesto la parola la
collega Foudraz.
Foudraz (LEGA VDA) -
Io sono un pochino basita circa la
sua risposta, mi fa veramente timore quello che ha detto, cioè oggi
siamo ancora in una fase di elaborazione della gestione della
struttura, ma parliamo di 15 anni, quanti anni di pensiero e di
lavorazione servono? I dati che avevo io, il riepilogo fornitomi
dagli uffici, partono con dati dal 2010, quindi ho dato per
scontato che l'agibilità dell'edificio fosse del 2010, quindi 11
anni fa.
Io credo sia veramente doveroso pensare a un utilizzo
economicamente più vantaggioso per l'Amministrazione di questo
immobile, non è pensabile lasciare vuoti e sfitti degli immobili
che sono nati comunque con dei soldi pubblici, tanti soldi pubblici
spesi, per poi essere lasciati inutilizzati per così lungo tempo e
poi non sappiamo ancora quando si avrà intenzione di utilizzarli,
al più presto, ma sappiamo bene che, quando si dice: "al più
presto", la tempistica si allunga sempre di più.
In effetti, dicevo, a seguito di questa mia richiesta di accesso
agli atti, è emerso che l'Amministrazione regionale, a decorrere
dall'anno 2010, ha speso numerose somme pubbliche, io parlo solo di
spese vive, per lasciare dei locali completamente vuoti e sfitti.
Le spese ammontano in questo decennio a oltre 200 mila euro e sono
tante, tante, tante somme. Ritengo che il denaro di tutti noi
Valdostani debba essere speso in maniera oculata e queste cifre
assai importanti incidano sul bilancio regionale, somme che
potrebbero comunque essere destinate ad altre risorse e se tale
immobile venisse effettivamente messo a disposizione, per esempio,
come citava lei o per l'enoteca regionale, o per un locale bar,
sala ristorazione, così come si era pensato agli inizi della
nascita della progettazione, quindi con tutte le attività annesse,
eventualmente anche attività di
souvenir
, piuttosto che
altro, e queste attività fossero date in gestione, sarebbero
sicuramente una risorsa sia per l'Amministrazione regionale ma non
solo, darebbero anche un'opportunità di lavoro per diverse persone
e il tutto creerebbe economia, invece per purtroppo 15 anni viene
lasciato tutto lì fermo senza iniziative di parte, perché? Perché
prima bisogna aspettare che apra il Castello. Bisogna rendersi
conto che sono finiti i tempi in cui si edificavano cattedrali nel
deserto, ora le cattedrali che abbiamo occorre saperle valorizzare
al meglio e renderle economicamente produttive. Occorre quindi
ragionare con una mente imprenditoriale e non aspettare 15 anni per
mettere in pratica strategie che rechino vantaggi non solo alla
Pubblica Amministrazione ma anche a tutto l'indotto che ruoterebbe
intorno alla struttura stessa.
Non dimentichiamo che il Comune di Aymavilles è un Comune che
attira numerosi turisti in tutte le stagioni dell'anno, non solo
per il fatto che è presente la struttura come il Castello, ma anche
perché nella frazione più a monte, in una frazione più alta, a
Pondel, è presente un famoso ponte acquedotto romano che risale al
primo secolo Avanti Cristo e precisamente all'anno 3 ed è una tra
le meglio conservate opere di epoca risalente all'Impero Romano
presente in Europa. Impariamo quindi a valorizzare quello che
abbiamo e a farlo fruttare. Ci sono luoghi, ci sono paesi che non
hanno nulla o hanno ben poco e si vendono benissimo agli occhi del
turista. Noi abbiamo tutte le materie prime e lasciamo invece che
quello che ipoteticamente non solo potrebbe fare del
business
, in realtà diventi peso per le casse regionali.
