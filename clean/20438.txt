Classificazione
ACQUE
Acque minerali e termali
TURISMO E INDUSTRIA ALBERGHIERA
Ricettività turistica



Oggetto del Consiglio n. 448 del 10 marzo 2004 - Resoconto
OGGETTO N. 448/XII - Ritardi nei lavori di ristrutturazione
delle Terme di Pré-Saint-Didier e di costruzione dell'annessa
struttura alberghiera. (Interrogazione)
Interrogazione
Premesso:
- che la Legge regionale 38/1998, successivamente modificata,
prevede interventi finanziari a favore del settore termale e, nella
fattispecie, della riqualificazione delle strutture esistenti a
Saint-Vincent e a Pré-Saint-Didier;
- che con deliberazione del 6 dicembre scorso
l'Amministrazione regionale ha dato mandato a Finaosta di procedere
all'erogazione di un mutuo ventennale di oltre 7,2 milioni € alla
Società Terme di Pré-Saint-Didier S.r.l.;
- che, rispondendo a un'interrogazione di Forza Italia
presentata nell'ottobre 2001, l'allora assessore delegato
annunciava l'entrata in funzione delle terme sin dall'estate
2004;
tutto ciò premesso, i sottoscritti Consiglieri
regionali
Interrogano
l'Assessore regionale delegato per conoscere:
1) quali sono le ragioni dei ritardi relativi ai lavori di
ristrutturazione della struttura termale e di costruzione
dell'annessa struttura alberghiera;
2) quali motivazioni hanno comportato la modificazione
dell'originaria concessione di mutuo;
3) quali sono, al di là di ipotesi fantasiose ancorché
suggestive, i tempi previsti per addivenire alla piena operatività
del complesso turistico-termale.
F.to: Tibaldi - Lattanzi
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Per rispondere alle diverse questioni poste
dall'interrogazione, vale la pena di ripercorrere brevemente l'iter
procedurale relativo alla valorizzazione delle Terme di
Pré-Saint-Didier, un complesso storico che, come tutti sanno,
risale a quella presenza del termalismo ottocentesco che
caratterizzava il turismo della Valle d'Aosta dell'epoca. Ci tengo
a dire fin dall'inizio che è l'unico "project financing" esistente
che ha visto la luce sulla base della legislazione regionale.
Il soggetto promotore individuato dalla Giunta regionale nel
2001, la società "Quadro Curzio S.p.A" e "Bagni di Bormio S.p.A." -
con un'esperienza in campo termale, che è dimostrata proprio dal
termalismo in questa località sciistica, Bormio, in parte simile a
Pré-Saint-Didier -, nell'agosto 2001, ha presentato il progetto
preliminare dell'intervento di valorizzazione delle Terme di
Pré-Saint-Didier. A seguito dell'approvazione del progetto da parte
della Giunta regionale e della successiva procedura ad evidenza
pubblica per l'individuazione definitiva del concessionario per la
realizzazione e gestione dell'intervento, la Giunta ha approvato
nel dicembre 2002 il progetto definitivo. Nel contempo, erano state
avviate le procedure per le modifiche da apportare agli strumenti
urbanistici. Sempre nel corso del 2002, è stata predisposta una
variante al PUD, valutata dal Comitato di valutazione di impatto
ambientale, poi approvata dal Comune di Pré-Saint-Didier. Nel
maggio 2003 è stato consegnato il progetto esecutivo dell'opera e,
nel settembre 2003, è stato firmato l'atto di concessione
definitivo, che ha individuato quali concessionari per la
realizzazione dell'intervento di valorizzazione delle Terme di
Pré-Saint-Didier le già citate "Quadro Curzio" e "Bagni di Bormio",
che si sono costituite nella società "Terme di Pré-Saint-Didier
S.p.A.". In data 27 ottobre 2003, il progetto esecutivo ha ottenuto
la concessione edilizia da parte del comune e lo scorso 9 febbraio
2003 è avvenuta la consegna dei lavori, con avvio della
predisposizione del cantiere. Questo per dare un minimo di
aggiornamento sulla situazione, un inquadramento anche storico pur
breve; ad oggi, quindi diciamo che il cantiere è avviato. Possiamo
dire che, rispetto alla previsione, vi è stato uno sfasamento dei
tempi previsti per il completamento delle procedure amministrative
di circa un anno.
Nel mese di dicembre 2002 è stato perfezionato l'acquisto da
parte del concessionario del fabbricato denominato "ex Casinò",
mentre al momento attuale non si è ancora perfezionato l'acquisto
dell'immobile "ex Albergo", oggetto di patti di opzione, a causa
del rifiuto di vendere da parte del proprietario. Questa situazione
obbliga fra l'altro i concessionari ad ipotizzare delle soluzioni
alternative che, qualora la situazione dovesse restare immutata,
porterebbero a qualche modifica non sostanziale del progetto.
Per ciò che concerne infine la concessione di mutui a tasso
agevolato, prevista dalla legge regionale n. 38/1998, nel marzo
2002 la Giunta regionale ha approvato le disposizioni procedurali e
anche la convenzione che disciplinano i rapporti fra
Amministrazione regionale e "Finaosta S.p.A.". La società "Terme di
Pré-Saint-Didier", nel novembre 2003, ha presentato
all'Amministrazione regionale il progetto esecutivo delle opere,
con la relativa domanda di mutuo, ai sensi della legge regionale n.
38/1998, per un totale di investimenti di 11.311.955,54 euro; tale
progetto è stato approvato dall'Amministrazione regionale con un
provvedimento dirigenziale, che non è ancora stato numerato, lo
sarà in questi giorni. La Giunta regionale, con deliberazione n.
4642 del 6 dicembre 2003, ha approvato la concessione di un mutuo
dell'importo complessivo di 7.230.396,60 euro in capo alla società
"Terme di Pré-Saint-Didier" e il conferimento del mandato per
l'erogazione dello stesso alla "Finaosta S.p.A.". Forse prima ho
sbagliato, ho detto 2003, ma l'apertura del cantiere è febbraio
2004. Gli uffici dell'Assessorato del turismo, peraltro, hanno
successivamente rilevato un'imperfezione a questa deliberazione in
rapporto all'articolo 4 della legge regionale n. 38, che stabilisce
che la spesa finanziabile, inerente agli investimenti relativi alle
strutture alberghiere connesse alle strutture termali, non deve
essere preponderante rispetto agli investimenti relativi alla
struttura termale; quindi il 30 dicembre, con deliberazione n.
5038, si è provveduto a ridefinire la ripartizione del mutuo fra
terme e struttura ricettiva, naturalmente fermi restando progetto,
investimento ed importo complessivo del mutuo.
Per quanto riguarda infine i tempi per la piena operatività del
complesso termale, lungi dal voler formulare ipotesi fantasiose o
suggestive - questi sono i due aggettivi usati nella premessa
dell'interrogazione -, l'atto di concessione è molto chiaro e
prevede che l'intervento sia completato in non più di 720 giorni
dalla stipulazione del contratto, che è avvenuto il 3 ottobre 2003,
e quindi la piena operatività del complesso è prevista per la fine
dell'estate 2005. Il concessionario ha tutto l'interesse di fare in
fretta, visto che l'investimento è assai cospicuo. Va peraltro
evidenziato come la società "Terme di Pré-Saint-Didier" abbia
formulato un programma di lavori che prevede l'entrata in funzione
della struttura termale propriamente detta entro la stagione
invernale 2004-2005. Speriamo dunque, se le cose staranno così,
nelle vacanze di Natale 2004 di poter fare un giro in accappatoio e
ciabatte nella parte "fitness" delle Terme di Pré-Saint-Didier.
Presidente - La parola al Consigliere Tibaldi.
Tibaldi (CdL) - Speriamo, Assessore Caveri, che questa ultima
previsione non sia fantasiosa, ancorché suggestiva, come già è
avvenuto in passato sull'annuncio di qualche suo predecessore.
Sappiamo benissimo che il termalismo è un tassello importante
dell'offerta turistica valdostana; gli stabilimenti in corso di
rilancio sono due: uno è sotto l'egida comunale di Saint-Vincent -
e lì i tempi sono ancora tutti da declinare in quanto sappiamo che
non vi è perfetta concordia all'interno dell'amministrazione e fra
l'amministrazione e la comunità in merito al futuro di questa
stazione termale -, che in passato ha avuto un periodo
particolarmente fastoso; per quanto riguarda Pré-Saint-Didier,
l'ente concedente è la Regione. Di qui la nostra attenzione in
particolare con questa interrogazione, che ha voluto fare una
puntualizzazione sui tempi e sulle modalità di prosecuzione dei
lavori, perché lei, Assessore, ci ha riferito che lo sfasamento
temporale è all'incirca di un anno, a noi risulta che sia qualcosa
di più, circa 2 anni, perché il progetto preliminare presentato
dalla "Quadro Curzio" risale al 3 agosto 2001, mentre il contratto
di concessione è stato stipulato solo il 3 ottobre 2003, con
concessione alla "Terme di Pré-Saint-Didier S.p.A." lei diceva, a
noi risulta S.r.l. sulla convenzione, ma questo è un dettaglio
tecnico.
Il termalismo sta attraversando in Italia una fase
particolarmente felice, perché vi sono circa oltre un milione e
mezzo di persone che nel 2002 hanno seguite cure termali, le ultime
stime parlano di un potenziale di crescita del settore del 200%
solo nel contesto nazionale. Le aziende termali, quindi, alimentano
un business estremamente vasto, garantendo posti di lavoro, circa
70.000, e con volumi d'affari di 317 milioni di euro solo per
quanto riguarda le aziende termali, senza considerare l'indotto,
dove siamo oltre a 2 miliardi di euro, se si includono anche le
aziende collegate alle strutture più propriamente termali.
Lei ha fatto rilevare che a questo punto i tempi sono di
fondamentale importanza. Dopo una legge approvata nel 1998, 6 anni
fa, se tutto va bene, vedremo il completamento dello stabilimento
di Pré-Saint-Didier entro la fine del 2005, cioè entro quei
fatidici 720 giorni dalla stipula del contratto. Auspichiamo che,
almeno per quanto riguarda la stazione termale di Pré-Saint-Didier,
i tempi e le efficienze dei concessionari siano provate, al fine di
avere una stazione che sia uno di quei volani turistici che in
Valle d'Aosta mancano, per permettere un rilancio del settore a
tutti gli effetti. Prendiamo atto delle sue risposte e ne faremo
tesoro per eventuali verifiche future.
