Classificazione
INFORMAZIONE
Sistema informativo



Oggetto del Consiglio n. 925 del 3 novembre 2004 - Resoconto
OGGETTO N. 925/XII - Convenzione quadro per la gestione del
Sistema informativo regionale. (Interpellanza)
Interpellanza
Premesso
- che la realizzazione e la gestione del sistema informativo
regionale sono curati da INVA in forza di una convenzione-quadro
stipulata con la Regione;
- che la convenzione-quadro, nel definire le aree di
intervento, include la fornitura all'Amministrazione regionale di
prestazioni professionali e lavorative a supporto dello svolgimento
di specifici progetti o iniziative;
- che diverse strutture dell'Amministrazione regionale si
avvalgono di personale fornito da INVA;
ciò premesso, i sottoscritti Consiglieri regionali
Interpellano
l'Assessore delegato per sapere:
1. su quali presupposti è stata valutata la compatibilità
dell'accordo di cui in Premessa con le norme vigenti in materia di
intermediazione del lavoro;
2. se non ritiene che la convenzione-quadro eluda le normali
procedure concorsuali per l'accesso ai ruoli pubblici;
3. se intende modificare l'impostazione dell'accordo secondo
principi e criteri rispettosi della normativa vigente.
F.to: Tibaldi - Frassy
Presidente - La parola al Consigliere Tibaldi.
Tibaldi (CdL) - L'interpellanza prende spunto da una convenzione
che è stata rinnovata il 12 gennaio di quest'anno fra "INVA" - ente
che si occupa dell'informatizzazione dell'Amministrazione regionale
e che offre servizi anche alla stessa - e la Regione; convenzione
quadro sulla quale ci eravamo già soffermati durante la scorsa
seduta del Consiglio per acquisire alcuni dati. In particolare,
avevamo puntato l'indice su alcune forniture all'Amministrazione
regionale, che vengono fatte da "INVA", concernenti prestazioni
professionali e lavorative a supporto dello svolgimento di
specifici progetti o iniziative.
La volta scorsa, l'Assessore ci diede conto di alcune
subconvenzioni che sono state adottate dai singoli dirigenti delle
diverse strutture; mi risultano 6 convenzioni, denominate con
lettere dell'alfabeto, alle quali sono allegabili una serie di
soggetti esterni che forniscono prestazioni professionali o
lavorative all'Amministrazione.
Tornando alla convenzione quadro, questa prevede, come si può
comprendere, la fornitura di prestazioni professionali e
lavorative, secondo le quali la Regione procede all'affidamento
delle attività per aree di intervento attraverso specifici
provvedimenti, e svolge un successivo controllo quantitativo e
qualitativo dei servizi. Diciamo che questa interpellanza è stata
doverosa, perché la risposta dell'Assessore e anche la replica
dell'interrogante non hanno avuto il tempo e lo spazio per poter
approfondire l'argomento, ed è questa la ragione per cui oggi
l'abbiamo proposta.
Vede, Assessore, la sensazione che abbiamo è che attraverso
questa convenzione si proceda a reclutare nell'ambito
dell'Amministrazione dei soggetti esterni, che vanno, sì, in
ausilio a specifiche strutture o funzioni della stessa pubblica
amministrazione, ma il cui reclutamento avviene al di fuori di
alcune regole fondamentali, quali per esempio un'assunzione
mediante concorso, quale il fatto che il personale ha delle
prestazioni che sono definite molto genericamente. Si tratta
comunque di attività lavorativa che va un po' ad eludere, in primo
luogo, le regole di accesso ai ruoli pubblici mediante concorso e,
in secondo luogo, un rapporto chiamiamolo "gerarchico" - è forse un
termine eccessivo - fra il datore di lavoro e il dipendente nello
svolgimento del lavoro per i quali sono richiesti.
L'Assessore diceva che sono solo 19 le figure professionali
inserite ai sensi della convenzione nell'ambito
dell'Amministrazione, in particolare nel Sistema informativo e nel
Dipartimento delle politiche del lavoro; però ci si chiede come mai
la Regione attinge, attraverso "INVA", a queste figure
professionali esterne! Forse non ci sono all'interno dell'organico
regionale sufficienti capacità professionali per far fronte a
questi incarichi? Noi stentiamo a crederlo e le spiego il perché.
In allegato alla convenzione ci sono i profili professionali
richiesti a questi soggetti esterni che vengono chiamati in ausilio
all'organico regionale. Ci sono effettivamente dei profili
professionali che sono così definibili, ovvero persone che hanno
competenze specifiche, per esempio per la progettazione di
"software" complessi, come il capoprogetto, o sistemisti di reti e
telecomunicazioni - e, di conseguenza, sono figure anche qui
specifiche -, ma ci sono anche figure piuttosto ordinarie, come un
operatore meccanografico o un operatore "data-entry" - così è
definito dall'allegato alla convenzione -, che altro non fanno se
non acquisire e inserire dei dati su supporto informatico,
attenendosi a istruzioni ricevute.
Vorremmo capire di cosa si tratta, come mai l'Amministrazione
regionale è costretta a ricorrere a questi supporti esterni e,
soprattutto, se questa convenzione quadro non tende ad eludere le
normative in materia di somministrazione ed intermediazione del
lavoro, quindi "INVA" diventa un agente intermediario di
prestazioni lavorative, a scapito di tutte quelle che sono le
regole fondamentali per l'accesso nella pubblica amministrazione,
quindi i ruoli pubblici, eludendo normative consolidate e,
addirittura, costituzionalizzate, soprattutto trascurando risorse
professionali comunque esistenti nella pubblica
amministrazione.
Di qui abbiamo formulato una serie di domande, per capire se
questa convenzione è compatibile con le leggi in materia: in
particolare, ci riferiamo alla legge n. 30 e al suo decreto
attuativo, il decreto n. 276; poi, se non ritiene che questa
convenzione eluda queste normali procedure concorsuali di cui ho
parlato e se non sia opportuno modificare l'impostazione, stante
detti presupposti, di questo accordo secondo principi e criteri
rispettosi della normativa vigente.
Penso che l'Assessore, visto che si tratta del secondo atto che
proponiamo in Consiglio, abbia ben compreso quale sia la materia.
Non mi dilungo ulteriormente; mi riservo una replica sulla base
delle sue risposte.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Come ricordava giustamente il Consigliere
Tibaldi, questa è una seconda interpellanza, quindi su una serie di
informazioni, sulla necessità e sul profilo della convenzione
quadro, direi che è superfluo ritornare per ribadire le cose già
dette. Al contrario, credo possa essere interessante approfondire
all'interno dell'aula la sostanza dell'interpellanza, che si
riassume in 3 domande; la prima:
"su quali presupposti è stata
valutata la compatibilità dell'accordo di cui in premessa, con le
norme vigenti in materia di intermediazione..."
di mano
d'opera.
La convenzione quadro fra Regione e "INVA" per il 2004 prevede
un'area di intervento relativa alla fornitura di definite
competenze professionali a supporto dello svolgimento di specifici
progetti o iniziative della Regione, e le figure professionali che
ha citato il Consigliere Tibaldi nell'illustrazione sono parte
integrante. Per tali forniture sono previste, in convenzione, due
modalità di lavoro: una, è relativa alle attività di prestazioni
professionali finalizzate alla realizzazione di specifici e
definiti prodotti o documenti, con la modalità "chiavi in mano",
quindi abbiamo dei progetti specifici. Credo che l'interpellanza si
rivolga piuttosto all'altra tipologia, cioè le attività di
prestazioni professionali finalizzate al supporto di specifiche
iniziative promosse dalla Regione, con il corrispettivo da
determinarsi sulla base del numero totale di giorni di prestazione,
con l'importo previsto per la singola figura professionale.
Trattasi quindi, in questa parte - come si evince anche
dall'allegato "A" della convenzione -, di figure professionali
specialistiche del comparto informatico e delle telecomunicazioni,
siano essi di alto profilo che di medio profilo.
Con specifico riferimento alla compatibilità dell'accordo in
questione con la normativa in materia di intermediazione di mano
d'opera, risulta doveroso precisare come la norma originaria di cui
alla legge n. 1369/1960 sia abrogata dall'articolo 85 del decreto
legislativo n. 276, legge che ha istituito le cosiddette "agenzie
interinali"; quindi, nello specifico, il vigente richiamato decreto
legislativo non trova applicazione per le pubbliche amministrazioni
e per il loro personale.
Per quanto attiene la seconda questione,
"se non ritiene che
la convenzione-quadro eluda le normali procedure concorsuali per
l'accesso ai ruoli pubblici"
, già l'altro giorno ho detto che
abbiamo una società certificata con i requisiti "ISO 9000", che ha
tutta una serie di procedure che garantiscono una certa trasparenza
e una certa oggettività nella selezione del personale, personale
che è comunque diplomato, con tutta una serie di caratteristiche.
Le forniture in questione riguardano consulenze specialistiche su
particolari tematiche per un tempo definito di personale dipendente
di una società, che ne cura tutta la gestione ed evoluzione del
rapporto di lavoro, quindi: ferie, permessi, applicazione del
contratto di lavoro, formazione - ripeto, questo viene tutto
gestito dalla società -, assumendosi direttamente ogni obbligo ed
onere in materia di lavoro, salute, sicurezza, nonché di natura
retributiva, contributiva e previdenziale, in conformità alla
normativa vigente nelle rispettive materie. La fattispecie in esame
non costituisce elusione di alcuna norma, né conferisce e/o
attribuisce diritti di sorta ad alcun soggetto coinvolto.
Ciò detto, credo, sulla terza domanda dell'interpellanza, quella
che richiama l'attenzione su quale può essere il prosieguo, vale a
dire
"se intende modificare l'impostazione dell'accordo secondo
principi e criteri rispettosi della normativa vigente"
, la
convenzione, che giungerà a scadenza naturale il 31 dicembre 2004,
dovrà essere, entro tale termine, rielaborata anche sulla base
delle finalità previste nel piano triennale 2004-2006 che abbiamo
approvato in aula e, ove si rendesse necessario, verranno
approntate le adeguate modifiche normative nelle more intervenute.
Il contenuto di dettaglio della convenzione non è ancora definito;
tuttavia, su questo specifico tema l'Amministrazione intende
promuovere un'impostazione diversa, soprattutto nelle modalità
operative... credo sia questo il senso dell'interpellanza.
A questo proposito, le attività specialistiche, che devono
essere acquisite con modalità definite a tempo materiale, devono
far riferimento ad attività specifiche per tempi ridotti e non
riconducibili alle normali attività di gestione. Queste ultime,
ovunque possibili, dovranno essere organizzate ed eventualmente
acquisite come servizi strutturati, comprensive di definiti livelli
di servizio; in tal caso, la fornitura dovrà integrare elementi
diversi: logistici, mezzi di produzione, di rendiconto e di
responsabilità diretta, propri delle forniture di servizi. Per una
migliore lettura e per una migliore organizzazione all'interno
della convenzione, l'indirizzo che è stato dato alle strutture è
quindi quello di una ridefinizione in tal senso.
Presidente - La parola al Consigliere Tibaldi.
Tibaldi (CdL) - Assessore, sono esterrefatto della risposta che
ci ha fornito e le spiego subito il perché. In esordio lei mi dice
che la legge n. 1369/1960 ha abolito il divieto per
l'intermediazione di mano d'opera; non vorremmo che questo fosse il
pretesto che un ente pubblico come la Regione adduce per poter
reclutare mano d'opera...
(interruzione dell'Assessore Marguerettaz, fuori
microfono)
... ma è un'informazione che conosciamo, però detto da un
amministratore pubblico è come dire: "sentite, cari Consiglieri
interpellanti, visto che questa legge ha abolito tale divieto,
possiamo reclutare mano d'opera attraverso la via dell'appalto di
servizi". Penso sia un'informazione di contorno che lei ha voluto
gentilmente fornirci...
(nuova interruzione dell'Assessore Marguerettaz, fuori
microfono)
... lo ha detto in esordio, e la cosa ci ha quanto mai stupito!
Non vorremmo che la deroga diventasse una norma per una pubblica
amministrazione!
Entriamo nel vivo delle sue risposte. Innanzitutto non mi sembra
vi sia tutta questa autonomia da parte di "INVA" - ente che
fornisce prestazioni professionali alla Regione -, perché lei ci
parlava dell'oggettività della selezione di personale che viene
svolto da parte di "INVA"; allora, se l'oggettività è quella
contenuta nella convenzione ove la Regione (cito):
"si riserva
di accettare o meno le persone proposte"
, siamo scandalizzati!
Ci spieghi lei dov'è l'oggettività! "INVA" propone delle risorse
professionali; la Regione, dall'altra parte, si riserva di
accettare se queste persone sono idonee per l'incarico che viene
loro proposto...
(nuova interruzione dell'Assessore Marguerettaz, fuori
microfono)
... professionalmente, ma scusi, se lei prima fa riferimento
all'abolizione di quel divieto e quindi cita l'appalto di servizi,
l'appalto di servizi non le consentirebbe - come ente - di andare a
sindacare fino a quel punto la fiduciarietà delle persone proposte
da "INVA"! Lei si rende conto che attraverso questa convenzione voi
fate fare una selezione "grossolana" di personale "INVA", e poi vi
riservate di accertare - come Regione - se quelle persone a vostro
avviso sono idonee per l'incarico che dovranno svolgere! Lei mi sta
dicendo che non avete mai rifiutato nessuno; però, ai sensi di
questa convenzione - di lì la terza domanda -, chiediamo se non è
opportuno cambiare l'impostazione, perché questa impostazione ci
sembra leggermente "elusiva" di una certa normativa a garanzia
dell'accesso ai ruoli pubblici...
(nuova interruzione dell'Assessore Marguerettaz, fuori
microfono)
... sì, è stata "fumosa" come risposta!
La genericità della definizione delle prestazioni, anche questa
è contenuta in convenzione, Assessore: le prestazioni sono
generiche, vengono poi definite successivamente, in forza di quei
provvedimenti o di quelle subconvenzioni di cui si parlava, però
sono convinto che neppure lei sa bene in quali uffici e in quali
servizi sono collocate queste risorse professionali, perché la
volta scorsa mi ha fatto un elenco didascalico di lettere
dell'alfabeto: la convenzione "B", la "K", la "J", alle quali
allegava dei numeri: 7 persone, 1 persona, 2 persone... mi sembra
che anche lei non abbia il controllo delle risorse esterne! Se
effettivamente si ricade nella configurazione dell'appalto di
servizi, a parte il fatto che la convenzione dovrebbe essere
ridenominata, perché si parla di realizzazione e gestione del
Sistema informativo...
(nuova interruzione dell'Assessore Marguerettaz, fuori
microfono)
... sì, però la rivedete dopo che arrivano le sollecitazioni!
Avete "fior di esperti e giuristi" che vi assistono nella vostra
attività quotidiana; mi sembra strano che debba arrivare un
consigliere dell'opposizione a dirvi, con un'interpellanza, che qui
siete "border line" a livello giuridico, se non già "over line"! In
tale situazione si legge che il rappresentante della struttura,
cioè colui che emana il provvedimento, è il referente primario per
quanto concerne l'esatta definizione dei requisiti dei livelli di
servizio, cioè il dirigente interno della pubblica amministrazione
decide ciò che deve fare puntualmente il soggetto esterno reclutato
tramite "INVA", e anche questa è una contraddizione notevole! Poi
"INVA" metterà a disposizione prevalentemente proprio personale
dipendente, ma noi sappiamo che "INVA" ha fatto anche selezioni
esterne per aumentare le risorse richieste dalla pubblica
amministrazione, quindi prevalentemente utilizzerà personale
dipendente interno, ma spesso e volentieri attinge dall'esterno
risorse nuove!
Come si fa a dire in convenzione che "INVA" assume, in proprio,
ogni responsabilità, ma levando conseguentemente la Regione, anche
in sede giurisdizionale, per infortuni o danni eventualmente subiti
da parte di persone o cose in dipendenza di omissioni o negligenze
nell'esecuzione degli affidi conseguenti alla presente convenzione?
Come fa ad essere "INVA" responsabile a livello di infortuni o
danni che il personale da lei prestato alla pubblica
amministrazione può conseguire, utilizzando una macchina di
proprietà della Regione? Anche qui ci sembra che ci sia un
allontanamento delle responsabilità giuridiche, normalmente le
responsabilità giuridiche per infortuni vanno in capo all'ente
datore di lavoro e quindi proprietario dei mezzi aziendali, sui
quali il lavoratore esercita la propria attività.
Questo per farle notare, Assessore, che ci sono tutta una serie
di incongruenze giuridiche che devono essere riviste; con tutto il
rispetto per le persone che lavorano e che prestano le loro
funzioni professionali all'interno dell'Amministrazione regionale
in maniera dignitosa e meritevole... però "INVA", prima, si
occupava del settore informativo, diventando il braccio informatico
della Regione; adesso, con questa convenzione, si permette anche di
eludere le normative sul lavoro! È necessario riportare in un alveo
di correttezza giuridica e di obiettività la funzione di "INVA",
che non può essere straripante e strabordante, perché già con la
prima convenzione - quella del braccio informatico della Regione -
ha distrutto il mercato privato dei professionisti che osano
cimentarsi in Regione nel settore dell'informatica... adesso volete
sostituirvi, sempre tramite "INVA", all'intermediazione di lavoro.
Cosa dovrà fare prossimamente "INVA" o qualche altro ente che vi
inventate?
Chiediamo che venga ricondotta a correttezza giuridica e ad
equità questa convenzione, ma visto che lei l'ha rinnovata a
gennaio 2004 e la convenzione ha valenza triennale se non
sbaglio...
(nuova interruzione dell'Assessore Marguerettaz, fuori
microfono)
... annuale e siamo in fase di scadenza; è opportuno che ci
mettiate la testa sopra, per evitare che vi siano delle elusioni
normative che lasciano qualche perplessità di troppo!
Non ci ha soddisfatto particolarmente la sua risposta, perché ha
cercato di giustificare la sobrietà giuridica di questa convenzione
dicendo che la normativa che prevedeva l'intermediazione del lavoro
è stata abrogata, ma penso lei abbia la consapevolezza che, così
come impostata, questa convenzione non può assolutamente avere
ragione di esistere! Mi ricordano, giustamente, che la Corte
costituzionale ha sancito recentemente dei principi chiari, anche
in occasione dei dipendenti che lavorano presso l'Agenzia del
lavoro; penso che lei ne sia testimone e abbia subito la portata
dei contenuti di questa recente sentenza.
Faccia tesoro di tutti i consigli che le arrivano, non solo da
questa umile parte del Consiglio, ma soprattutto dal supremo organo
giurisdizionale italiano, rappresentato, appunto, dalla
Consulta!
