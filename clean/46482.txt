Classificazione
TRASPORTI E VIABILITÀ



Oggetto del Consiglio n. 2903 del 26 ottobre 2023 - Resoconto
OGGETTO N. 2903/XVI - Interpellanza: "Eventuali piani di
utilizzo del personale ferroviario relativo al periodo di chiusura
della tratta Aosta-Ivrea".
Bertin (Presidente) -
Punto n. 37. Consigliera Minelli ne
ha facoltà.
Minelli (PCP) -
Sul tema della chiusura della ferrovia
per i prossimi tre anni, in tanti siamo tornati più volte,
evidenziando sia la rilevanza dell'intervento, sia i disagi che ne
deriveranno.
Fra le problematiche che dovranno essere affrontate per
realizzare quest'importante intervento, vi è quella dei lavoratori
che, a vario titolo - e mi riferisco a macchinisti, manovratori,
capitreno, controllori, capistazione, bigliettai, impiegati e
operai vari - prestano la loro opera per il funzionamento
dell'infrastruttura e poi del servizio ferroviario.
Sappiamo che sono in corso delle interlocuzioni tra i
lavoratori, le organizzazioni, sindacali, Trenitalia e RFI circa
l'organizzazione e l'utilizzo del personale nel periodo di chiusura
della tratta e, dalle informazioni che abbiamo raccolto, sembra che
in particolare per macchinisti, manovratori e capitreno, si
ipotizzi una ricollocazione che, ipoteticamente, potrebbe prevedere
non solo delle trasferte fuori regione ma anche una diversa sede di
servizio, quindi dei trasferimenti in località distanti dalla Valle
d'Aosta.
Quando parlo di "sede di servizio", non mi riferisco ovviamente
soltanto al luogo dove svolgere praticamente e fisicamente la
propria mansione ma alla sede di appartenenza, dalla quale
calcolare poi anche gli spostamenti per il tempo dell'orario di
servizio e da cui calcolare anche la tempistica per raggiungere il
luogo fisico dell'espletamento delle mansioni.
È comprensibile che questi lavoratori che ho citato chiedano di
mantenere come sede Aosta, sia per mantenere un servizio efficace e
capillare per gli utenti - da parte soprattutto di bigliettai,
impiegati e capistazione - sia per permettere a macchinisti e a
capitreno di effettuare le loro trasferte a partire dal capoluogo
regionale, evitando così lo spostamento in sedi lontane dalla Valle
d'Aosta.
Come appare ovvio, i disagi a cui andranno incontro i lavoratori
della ferrovia saranno condivisi con le loro famiglie ed eventuali
trasferimenti prospettati inciderebbero negativamente sulla loro
quotidianità, fino al possibile trasferimento fuori Valle di interi
nuclei familiari, il che significa ragazzi che lasciano la scuola,
componenti del nucleo familiare che abbandonano il loro lavoro,
diminuzione anche di residenti.
È probabile che la definizione dell'utilizzo del personale
avverrà a breve, pare anche addirittura entro la fine di questo
mese; poi è vero che, adesso, i tempi si sono un po' dilatati e
forse le cose non sono più esattamente così, ma la sostanza non
cambia.
L'assessore Bertschy, rispondendo durante l'ultimo Consiglio
alla quarta domanda di un'interpellanza che avevo presentato, aveva
affermato che - pur non entrando, giustamente, nel merito dei
rapporti tra personale ferroviario, sindacati e aziende - da parte
dell'Amministrazione regionale è stata comunque manifestata la
richiesta di presidiare il servizio in un'ottica di mantenimento di
varie competenze in loco e credo che questo sia sicuramente un
passaggio importante che è già stato fatto e che andrà, a nostro
avviso, implementato.
Con l'interpellanza noi chiediamo di conoscere alcuni dati, di
cui non abbiamo contezza, che sono quelli relativi al personale
ferroviario afferente sia a Trenitalia che a RFI, suddiviso per
tipologia di mansione.
Poi chiediamo se siano stati comunicati alla Regione dei piani
di utilizzo del personale relativamente al periodo di chiusura
della tratta Ivrea-Aosta; infine se è intenzione del Governo,
nell'ambito della definizione dell'utilizzo del personale,
assicurarsi - per quanto è possibile, naturalmente - che le
richieste della Regione circa il mantenimento del personale
finalizzato a presidiare la struttura e i servizi ferroviari siano
tenute in adeguata considerazione da parte delle società a cui
abbiamo fatto riferimento.
Presidente -
Risponde l'assessore Bertschy.
Bertschy (AV-VdA Unie) -
Come immaginavo e immaginiamo
tutti, in questo periodo le interpellanze che riguardano la
chiusura del servizio ferroviario sono numerose e lo sono anche le
interpellanze sui trasporti: questo è segno che l'attenzione della
politica è alta e nello stesso tempo che il problema è importante,
è sulle spalle dell'Assessore del Governo tutto, e credo, con la
sensibilità di tutti, che stiamo cercando di fare i passaggi che
vanno fatti per cercare di dare le migliori risposte.
Chiudere un servizio per così tanti anni - tre anni - con
l'impatto che questo crea sui cittadini in termini di utilizzo, ma
anche sulle aziende, probabilmente non era così facile da pensare
nel momento in cui quest'attività è stata avviata, però oggi ne
vediamo tutti gli effetti - compresa l'interpellanza di questa
mattina - cioè i rapporti, la logistica; qui si sta coinvolgendo in
maniera importante e per i prossimi tre anni questo sarà un tema
che accompagnerà l'attività un po' di tutti noi.
Dico questo perché l'impatto c'è anche sulle aziende,
sull'organizzazione del lavoro, sulle mansioni, sui profili delle
persone perché, per tre anni, i treni non giungeranno più ad Aosta
e non partiranno più da Aosta, partiranno e arriveranno degli
autobus.
L'impostazione politica che abbiamo dato a questa trattativa in
questi mesi, che evidentemente è condivisa, è che vorremmo pensare
a questi tre anni come tre anni di lavoro il più efficace possibile
per vederci restituita un'infrastruttura migliore di quella che
abbiamo in questo momento e con tutti i servizi a essa collegati:
parcheggi, stazioni e tutto quello che immaginiamo. Noi però
abbiamo chiesto, da subito, a tutte due le aziende anche di veder
restituita una competenza e un'organizzazione di questi servizi con
le stesse capacità che ci sono oggi. Mi riferisco alle competenze
delle persone attualmente in organico, che sono venute a vivere in
Valle d'Aosta, trasferendo qui i loro interessi, facendo delle
scelte di vita per le quali mi auguro possano continuare,
nonostante questo periodo, a immaginare d'investire nelle
professionalità che si sono create così da ritrovarle in futuro;
dico questo perché oggi una delle criticità del mondo del lavoro è
l'attrattività e la capacità di far arrivare in Valle d'Aosta
competenze per sviluppare le nostre aziende e, in questo momento,
stiamo parlando di aziende ferroviarie.
Questo è l'indirizzo e anche l'atteggiamento con il quale ci
siamo posti ai tavoli, ma certamente non possiamo immaginare di
sostituirci alle trattative sindacali in corso. Noi possiamo
mettere a disposizione gli attuali contratti, le risorse a
disposizione, l'indirizzo politico e poi dobbiamo fare in modo che
tutto questo risponda il più possibile alle esigenze e agli
obiettivi che abbiamo fissato.
Per venire ai tre quesiti, i dati relativi al personale
ferroviario afferente a Trenitalia e RFI suddiviso per tipologie e
mansione: abbiamo chiesto questi dati alle due società e, per
quanto riguarda Trenitalia, ci ha indicato per vie brevi una
consistenza di ventotto risorse tra macchinisti, capitreno e
addetti alla manovra.
Sulla base delle informazioni acquisite in via informale,
nell'ambito delle diverse interlocuzioni svolte negli ultimi mesi
con i gestori ferroviari e con le organizzazioni sindacali, alla
Regione risulta un organico di tredici macchinisti, dodici
capitreno, sei addetti alla manovra, cinque capistazione, quattro
impiegati, tredici bigliettai e ventiquattro operai. Mi scuso: il
dato di prima era riferito a RFI.
Sulla seconda domanda: "Se sono stati comunicati alla Regione
piani di riutilizzo al personale relativamente al periodo di
chiusura della tratta ferroviaria Aosta-Ivrea": al momento, come
già durante l'estate, pare abbastanza consolidata l'idea che il
personale di RFI addetto all'infrastruttura possa essere
maggiormente impiegato nelle attività di manutenzione ciclica e in
quelle di scorta e assistenza per l'attività di cantiere.
Rispetto al personale di Trenitalia, l'impresa ferroviaria ci ha
comunicato che sono tutt'ora in corso i confronti tra l'Azienda e
le Organizzazioni sindacali; a oggi non abbiamo una presentazione
definitiva dei piani di utilizzo al personale, ma credo si stia
lavorando nella direzione prospettata.
Ultimo quesito: "Se è intenzione del Governo, nell'ambito della
definizione di tale utilizzo, assicurarsi che le richieste della
Regione circa il mantenimento del personale finalizzato a
presidiare la struttura e i servizi ferroviari siano tenute in
adeguata considerazione": come ho detto, abbiamo a cuore in
particolare le sorti dei lavoratori e del servizio; la trattativa
richiede ancora un po' di tempo per essere realizzata, visto che la
chiusura del servizio è stata spostata al 2 gennaio e il 3 gennaio
inizieranno le attività con gli autobus sostitutivi.
Rispetto a questo noi stiamo cercando di fare in modo che, come
ci dicevamo, le persone attualmente con le mansioni che possono
essere impiegate in tutti i servizi che noi richiediamo di tenere
aperti non vengano spostate e quindi l'idea di tenere aperte le
stazioni serve anche a permettere di utilizzare il personale. É
chiaro che c'è un tema, direi in particolare, quello dei
macchinisti che, in qualche maniera, deve essere affrontato
attraverso una contrattazione aziendale che ha una ricaduta locale,
ma credo che, per quello che riguarda una mansione così
particolare, abbia una ricaduta per un'azienda nazionale anche su
altri territori e quindi i contratti che possono essere sviluppati,
probabilmente, hanno una visione che va oltre quella del
territorio.
Tutto quello che potremo fare, come ho già avuto modo di dire,
lo faremo proprio perché l'interesse è di far passare questo tempo
il più velocemente possibile, cercando di dare la miglior risposta
possibile e di creare le condizioni perché lavoratori e famiglie
possano vedere questo momento come un momento di passaggio, senza
enormi difficoltà da superare con l'allontanamento dai posti di
lavoro.
Se si tratterà di lavorare a confine tra la Valle d'Aosta e
Piemonte quello sarà sicuramente un problema per gli addetti ad
alcune mansioni, ma sarà comunque un problema gestibile: noi,
ovviamente, ci aspettiamo che non ci siano difficoltà di natura
maggiore.
Presidente -
Per la replica, la consigliera Minelli.
Minelli (PCP) -
Mi viene spontanea una considerazione:
quando è iniziato tutto questo percorso, forse la percezione di
quella che sarebbe stata una complessità, come quella che si deve
affrontare, almeno nella mia testa c'era, così come anche la
preoccupazione, a fronte però del fatto, altrettanto forte, della
convinzione della necessità di un intervento di questo tipo.
Ringrazio l'Assessore per i dati che sono stati resi noti e che
io non conoscevo, che ci danno una fotografia di quella che è anche
la
popolazione ferroviaria.
È chiaro che la richiesta che io ho fatto nell'interpellanza
teneva conto di quanto l'Assessore ci ha rappresentato e cioè che
non possiamo come Regione sostituirci alle parti in causa, questo è
ovvio; credo però, mi sembra di averlo capito da quanto l'Assessore
ci ha detto, che l'attenzione da parte sua e del Governo per le
sorti, non solo della ferrovia ma proprio di chi ci lavora, sia ben
presente e che quest'attenzione c'è adesso e ci sarà anche nel
prosieguo. Bene - ma non avevo dubbi - che si abbiano a cuore le
sorti dei lavoratori e del servizio: il problema più grande è
quello - e l'ha sottolineato - dei macchinisti.
C'è però una questione che io ho evidenziato nell'illustrazione
e che riprendo brevemente, che è quella del mantenimento della sede
di appartenenza in Aosta; questo è importante: certamente non
dipende dall'Assessore, ma nelle interlocuzioni che ci saranno
credo si dovrà porre un'attenzione particolare su questo problema.
È ovvio che i macchinisti dovranno essere impiegati altrove se non
ci sarà l'attività ferroviaria, però l'avere come sede di
appartenenza Aosta ha tutta una ricaduta molto importante
sull'organizzazione dei turni di lavoro perché, se questa viene
mantenuta come sede, il tempo lavoro viene calcolato a partire da
Aosta e non da un'altra sede; questa è la preoccupazione più grande
di chi sta lavorando ed è ovviamente preoccupato.
Lei ha anche detto che, per quello che riguarda i piani di
riutilizzo, non è che ci sia una comunicazione ufficiale; questo è
comprensibile, ma si è consolidata l'idea che il personale di RFI
possa essere impiegato nelle attività di cantiere e questo ci
sembra positivo.
Sulla situazione di Trenitalia non c'è un piano definitivo, c'è
ancora un po' di tempo, la cosa potrà essere ulteriormente
specificata nelle prossime settimane; io credo però, davvero, che
per quello che riguarda tutto il personale ci sia la necessità di
essere impiegato nelle stazioni. Abbiamo detto più volte, in questi
giorni e in queste settimane, che ci sarà tutto il problema legato
agli autobus sostitutivi che, oltretutto, saranno di varie
tipologie e forse all'inizio non saranno nemmeno così facilmente
riconoscibili. Ecco allora che l'ausilio di chi lavorerà nelle
stazioni - impiegati, capistazione ed altri - è quanto mai
opportuno. Tra l'altro mi sembra che questi lavoratori siano anche
abbastanza, perché si è parlato di dodici bigliettai; poi magari mi
riascolto bene i dati perché non sono riuscita a seguire proprio
tutto. Credo quindi che una parte possa essere impiegata anche
nelle operazioni di convogliamento dei passeggeri verso gli autobus
sostitutivi.
Assessore, quello che le chiediamo - ma non penso che questa sia
una sollecitazione di cui lei ha bisogno - è di continuare a
seguire con grande attenzione anche quest'aspetto della
problematica che dovremo portare avanti per tre anni, anche se
speriamo magari di meno.
