Classificazione
TRASPORTI E VIABILITÀ
Trasporti



Oggetto del Consiglio n. 1021 del 11 febbraio 2015 - Resoconto
OGGETTO N. 1021/XIV - Interpellanza: "Iniziative per una
rideterminazione dei costi per il trasporto pubblico a seguito
della contrazione del prezzo dei carburanti".
Presidente -
Per l'illustrazione, la parola al
Consigliere Bertschy.
Bertschy (UVP) -
Grazie Presidente.
È presentata - non è questo lo spirito dell'interpellanza - la
richiesta di una rideterminazione, o piuttosto l'approfondimento di
un'attività ricognitiva su un valore che ci interessa appunto
approfondire, soprattutto per le sue variabili che a volte sono in
senso negativo a volte in senso positivo. Però, visto il lavoro che
si sta facendo per la preparazione del Consiglio straordinario sui
trasporti, direi anche efficace e in senso collaborativo, con tutti
i gruppi ci interessa avere altri dati sui quali non abbiamo ancora
avuto modo di discutere e soprattutto mettere luce su alcuni
contratti dei quali non abbiamo trovato traccia. Rispetto a questo,
la richiesta è quella di approfondire le dinamiche che portano alla
costruzione dell'appalto e, soprattutto, il controllo e la gestione
dell'appalto in corso di sviluppo, perché tra l'altro è un appalto
per una parte molto lungo e un altro appalto, invece, quello che
arriverà sul trasporto ferroviario, è tutto da discutere, perché,
come ci siamo anche detti ieri in commissione, ereditiamo una
situazione che occuperà nel nostro bilancio 23 milioni di euro con,
ancora oggi, neanche la possibilità di controllarlo. Lo spirito di
questa interpellanza non è quindi quello di mettere dei paletti, ma
è di approfondire la conoscenza di un problema, soprattutto di
capire quanto questo incide, quanto potrà incidere e come potrà
essere gestito nelle sue variabili. Grazie.
Presidente -
Per la risposta, la parola all'Assessore
Marguerettaz.
Marguerettaz (UV) -
Grazie Presidente.
Prima di rispondere, riprendendo l'intervento del Consigliere
Bertschy, devo ringraziare la IV Commissione per il lavoro che sta
facendo, anche perché mi pare che l'intenzione sia veramente quella
di approfondire e di acquisire tutta una serie di conoscenze al
fine poi di trovare delle soluzioni e incidere sul livello dei
servizi.
Rispetto alla prima domanda:
"qual è la componente dei costi
standard afferibili ai costi di trazione dell'energia sul costo
complessivo"
, per quanto riguarda il trasporto pubblico locale,
che è stato effettuato con la delibera del 2010 e affidata con il
provvedimento dirigenziale del 2012, la TUB (la Tariffa Unica di
Base) è stata determinata sulla base di molteplici criteri che sono
indicati nell'allegato 12 del disciplinare di gara, nel "Quadro
economico". Le tariffe applicate ai tre sub-bacini con decorrenza
dal 1° luglio 2012 derivanti dalla gara d'appalto sono comunque
risultate inferiori a quelle che erano in vigore prima
dell'appalto, quindi siamo partiti da un livello più basso rispetto
al passato, e questa mi pare sia una cosa interessante. In base
all'articolo 25 del contratto di servizi, il concessionario è
tenuto a trasmettere alla Regione il rapporto annuale sui servizi
in base a dei contenuti predefiniti, sempre indicati nell'articolo
9 del capitolato. Lo schema previsto non contempla specificatamente
la voce "costi di trazione" o/e "energia", ma indica una voce che
comprende questa componente e che si chiama "consumi di materie";
ovviamente la parte importante è quella del gasolio o del metano.
Relativamente al 2013 - quindi non c'è solo gasolio, ma ci sono
anche le altre materie prime - nel bacino dell'Alta Valle la voce
"consumo di materie" era del 23,34 percento, nel Centro Valle del
14,51, nella Bassa Valle del 22,56. La percentuale nel Centro Valle
è così ridotta perché ci sono i pullman a metano, quindi nel Centro
Valle direi che una buona parte del parco mezzi è costituita da bus
che non hanno gasolio.
Rispetto alla seconda domanda, il contratto, all'articolo 29,
prevede una revisione annuale e, nello specifico, si fa riferimento
all'indice ISTAT di variazione dei prezzi al consumo per le materie
di impiegati e operai, e quindi utilizzando come parametro l'indice
su base annua misurato con riferimento dal mese di settembre. Poi,
ovviamente, abbiamo una forma di salvaguardia, l'ultimo comma, il
3, in cui si dice che:
"In conformità alla previsione
dell'articolo 8, la tariffa potrebbe altresì essere soggetta ad
aggiornamenti in presenza di variazioni tariffarie, di
modificazioni significative del costo medio di produzione,
variazioni dei volumi di traffico oltre i limiti percentuali di cui
all'articolo 12"
.
Anticipo - perché questa è collegata alla quarta domanda - che,
ovviamente sulla base dei nuovi prezzi, l'Amministrazione
regionale, con un provvedimento dirigenziale del 9 gennaio 2015, ha
provveduto ad aggiornare la tariffa unica su gomma, su base annua,
con riferimento al mese di settembre, prendendo atto della
variazione in diminuzione dell'indice ISTAT dello 0,1 percento. È
abbastanza chiaro che nell'appalto, se avessimo utilizzato anziché
il FOI, cioè l'indice ISTAT, un indice di settore che tiene maggior
conto dell'andamento del gasolio, la tariffa sarebbe diminuita di
più, ma dal 2012 al 2014 sarebbe aumentata anche molto di più,
perché, i prezzi del gasolio, per esempio, in questo momento stanno
già risalendo; quindi l'indice ISTAT ha un andamento più costante
rispetto a quello specifico.
Sulla terza domanda:
"quali azioni l'Amministrazione...al
fine di monitorare ed eventualmente sospendere non motivate
richieste di aumento"
, ricordo che la Giunta regionale, quando
ha adottato il provvedimento a luglio, ha fatto, tramite
l'Assessorato, un lungo lavoro, e il tutto è stato definito e
concordato sia con le associazioni dei consumatori, sia con le
organizzazioni sindacali, sia con le società di gestione; quindi,
da questo punto di vista, abbiamo ancora oggi le tariffe
probabilmente molto più basse rispetto alle città che hanno delle
dimensioni e delle caratteristiche come le nostre, se immaginiamo
che per esempio il biglietto urbano a Ivrea è già di 1,5 euro per
la corsa semplice. Poi, volendo, si può fare un approfondimento
specifico per tutte le varie informazioni, ma la nostra
organizzazione è disciplinata in questi termini.
Si dà atto che dalle ore 16,44 assume la presidenza il
Presidente Marco Viérin.
Viérin M. (Presidente) -
Grazie Assessore. Per la
replica, la parola al collega Bertschy.
Bertschy (UVP) -
Grazie. Come detto precedentemente,
l'interpellanza avrà un seguito nei lavori di preparazione del
Consiglio.
L'intenzione nostra era quella soprattutto di sollecitare una
gestione attiva dell'appalto e, attraverso gli articoli che sono
stati citati, mi pare che tutto questo abbia già una sua efficacia,
perché stiamo parlando di numeri importanti: solo sul trasporto su
gomma si parla di quasi 7 milioni di chilometri percorsi, quindi la
variazione in più e in meno...chiaramente quando è in più va a
danneggiare le imprese, quando è in meno ha un suo riflesso. Io una
proiezione l'ho fatta, però non voglio buttare dei dati, saranno
dati come strumento di lavoro all'interno della commissione e
potranno essere valutati, perché poi i consumi possono essere
differenti a seconda dei tracciati e dei percorsi. Però, ripeto,
quando parliamo di quasi 7 milioni di chilometri percorsi nel 2013
ci possono essere differenze, e anche differenze importanti.
L'intenzione era soprattutto quella di andare a fare una
valutazione sul prossimo contratto che credo prenderemo in mano,
che è quello della ferrovia, dove, anche lì, parliamo di cifre
importanti e di chilometri percorsi. E quindi, poco o tanto che
sia, oggi cominciamo a ragionare su ogni 10 mila euro del nostro
bilancio, e quindi, poco o tanto che sia, bisogna cercare di andare
ad organizzare un contratto che ci permetta di essere efficaci
nella gestione di tutta una serie di possibilità su una cifra così
importante, perché appunto, tra l'altro ancora ieri, in
commissione, era stato fatto notare che l'intenzione è quella di
chiedere più soldi da parte di Trenitalia. Sotto questo aspetto noi
metteremo questi dati a disposizione dei lavori della commissione,
e cercheremo di essere attenti a far sì che ci sia appunto questa
attenzione, questa gestione attiva di ogni fattore.
Quello che ci interessava era far rilevare il fatto che è vero
che i nostri prezzi sono dei buoni prezzi sul trasporto pubblico, e
sappiamo che dove interveniamo sul treno c'è la possibilità di
prezzi ancora migliori perché c'è l'intervento pubblico, mentre sul
trasporto su gomma questo non è, però dobbiamo anche pensare che
sempre di più il trasporto pubblico viene usato soprattutto da chi
proviene da territori lontani come appunto quelli della Bassa e
dell'Alta Valle, quindi ogni incidenza maggiore crea comunque dei
costi, sulle famiglie, su chi lavora, su chi ha bisogno di
utilizzare i mezzi pubblici. Se è poi possibile avere la risposta
che ci ha fornito e i dati che ha citato, continueremo il lavoro in
commissione. Grazie.
Presidente -
Grazie collega. Punto 21 all'ordine del
giorno.
