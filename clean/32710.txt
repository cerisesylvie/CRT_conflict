Classificazione
ATTIVITÀ CULTURALI
BENI CULTURALI



Oggetto del Consiglio n. 1325 del 28 luglio 2010 - Resoconto
OGGETTO N. 1325/XIII - Interpellanza: "Utilizzo della nuova
struttura per spettacoli realizzata all'interno dell'area del
Teatro Romano di Aosta".
Interpellanza
Vista la deliberazione della Giunta regionale n. 736 del 19
marzo 2010 con la quale si approvava la progettazione, la
realizzazione e l'allestimento di una struttura per spettacoli
all'interno dell'area del Teatro Romano di Aosta;
Constatato che complessivamente per la realizzazione, la
progettazione e l'allestimento nel 2010 sono stati impegnati ben €
578.845,04;
Ricordato lo studio di fattibilità e piano operativo per la
riqualificazione urbanistica nord orientale della città di Aosta
redatto dall'arch. Andrea Bruno di Torino che proponeva la
creazione di una struttura scenica sostanzialmente diversa e di
minor impatto e dimensione;
i sottoscritti Consiglieri regionali
Interpellano
l'Assessore competente per sapere:
1) come si inserisce la nuova struttura nel più vasto
progetto di riqualificazione del Teatro Romano e dell'area nord
orientale della città richiamata in premessa;
2) quali sono le intenzioni in merito all'utilizzo della
nuova struttura.
F.to: Bertin - Chatrian - Giuseppe Cerise - Louvin - Patrizia
Morelli
Président
- La parole au Conseiller Bertin.
Bertin (ALPE)
- Questa interpellanza prende spunto dalla
recente "costruzione", fra virgolette, di un'area di spettacoli
all'interno dell'area del Teatro Romano - che credo si chiami ex
birreria - dove è stata recentemente montata una struttura per
spettacoli, quest'anno, in primavera; una struttura decisamente
imponente che non passa inosservata, questo è sicuro, un teatro di
circa 1.000 posti grande quasi come il vecchio Teatro Romano...
oggettivamente di un impatto notevole.
Diversamente dal Teatro Romano questo è un teatro mobile, nel
senso che stagionalmente verrà, parzialmente almeno, smontato e
rimontato nella stagione successiva (almeno così mi è parso di
capire).
L'impatto non è soltanto da un punto di vista strutturale, ma
anche da un punto di vista finanziario, nel senso che, ricostruendo
in parte questa vicenda...
La vicenda inizia con l'affidamento di un incarico all'arch.
Falzoni per lo studio di fattibilità rispetto a questa sistemazione
dell'area, uno studio di fattibilità che costa circa 23.000 euro;
successivamente, allo stesso architetto viene affidato il supporto
alla progettazione della struttura per altri 18.000 euro, progetto
che però è realizzato all'interno degli uffici dell'Amministrazione
con il supporto dell'architetto citato in precedenza.
Successivamente si provvede all'acquisto delle strutture
metalliche per la struttura del teatro per circa 305.000 euro; un
altro provvedimento per l'acquisto, il noleggio, la forniture e lo
smontaggio di parco tribune e attrezzature accessorie richiede un
impegno di circa 195.000 euro. Sarebbe interessante capire se poi
questo impegno di quasi 200.000 euro è un impegno che si ripeterà
annualmente con lo smontaggio e montaggio. C'è inoltre un incarico
di circa 35.000 euro per il funzionamento della parte
dell'illuminazione, per un totale che passa di poco i 570.000 euro,
circa 1.000.000.000 di vecchie lire. Bisogna ammettere che è un
percorso piuttosto impattante dalla struttura all'impegno
finanziario.
In quest'area era previsto, da uno studio affidato tempo fa
all'arch. Bruno di Torino, un professionista di fama
internazionale, per un progetto di riqualificazione complessiva
urbanistica dell'intera area nord orientale della città; in questo
caso si prevedeva una soluzione leggermente diversa, sempre un
utilizzo per spettacoli, il che mi trova assolutamente d'accordo,
ma era una struttura molto più leggera, il cui utilizzo - immagino
- si prestava per spettacoli che sia dal punto di vista qualitativo
che quantitativo tenevano in considerazione il rilievo archeologico
dell'area. Pertanto ci chiedevamo come si inserisse questa nuova
struttura all'interno di questo più vasto progetto di
riqualificazione dell'intera area nord ovest della città.
Questa nuova struttura ha, fra l'altro, degli effetti
collaterali non del tutto positivi. Innanzitutto limita la
fruibilità dell'area ad una parte potenzialmente significativa di
visitatori; oggi, a causa di questa nuova struttura metallica, non
è più possibile il doppio accesso dalla Porta Pretoria e da via
Xavier de Maistre, come era previsto in precedenza. Questa entrata,
da via Xavier de Maistre, permetteva un facile accesso alle persone
con disabilità motoria, alle persone anziane, ai disabili, ai
bambini nel passeggino che, accedendo da quest'area, potevano
tranquillamente entrare nel teatro e raggiungere il centro del
teatro con la passerella che li portava di fronte alla Tour
Fromage, dalla quale non potevano scendere perché la passerella si
interrompeva lì, ma perlomeno era un accesso facilitato
dall'esterno. Questo comporta anche per le guide turistiche un
allungamento dei tempi di visita del Teatro Romano, perché bisogna
riuscire da lì e rifare il percorso all'esterno. Questo allunga i
tempi e modifica in parte la visita, tant'è che in certe occasioni,
come è stato il caso della visita fatta domenica (o sabato) dal
Presidente della Federazione russa, naturalmente si è aperto il
cancello e si è permessa l'uscita tradizionale, come era un tempo,
del teatro... cioè da via Xavier de Maistre. Questo è un peccato,
perché si limita la fruizione - poi noi, qui, ratifichiamo
dichiarazioni internazionali sui diritti delle persone disabili! -
e poi, per queste piccole cose che non vengono prese in
considerazione, si va a limitare l'accesso... perché dalla Porta
Pretoria, oltre ad avere una ghiaia che impedisce di fatto
l'accesso, si arriva alla Tour Fromage e lì vi è un gradino che
comunque non permette l'entrata.
A parte questo, anche per quanto riguarda l'accesso agli
spettacoli, è una situazione piuttosto anomala, perché bisogna
entrare in due posti diversi, (da una parte i disabili, dall'altra
gli altri) eccetera, eccetera. Al di là di questo ci chiedevamo poi
quale sarà l'utilizzo della struttura negli anni a venire e quale
sarà la programmazione a medio termine dell'utilizzo dell'area.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président.
I dati che sono citati sono in parte corretti e in parte
riprendono una cifra di riqualificazione dell'area che va a
prevedere la riqualificazione non solo in funzione della struttura,
ma una riqualificazione che va a rendere più funzionale quest'area
del Teatro Romano. Poi, chiaramente, i punti di vista sono sempre
soggettivi, ma cercherò di rispondere a questa interpellanza con le
presenze e con l'indice di gradimento delle persone, perché penso
che siamo qui per rappresentare la comunità e se il gradimento
della comunità è positivo, significa che stiamo andando nella
direzione giusta, seppure con punti di vista soggettivi.
Per quanto riguarda la struttura rapportata all'utilizzo
nell'area di riqualificazione di Aosta est, non so da quali fonti
il Consigliere Bertin abbia tratto le informazioni di questa
struttura scenica che sarebbe diversa rispetto a quella che è stata
pensata, perché questo studio di fattibilità è ancora uno studio di
fattibilità, e in questo momento è in fase di elaborazione da INVA,
quindi le uniche persone che possono aver visto questa parte di
simulazione sono coloro che operano all'interno di INVA. Mi ricordo
che avevamo un impegno di portare questo studio di fattibilità in V
Commissione e, non appena sarà possibile vederlo, manterrò questa
promessa e mi confronterò con la V Commissione. Per quanto riguarda
nella fattispecie lo studio di fattibilità, questo studio evidenzia
la possibilità di portare gli spettacoli all'interno dell'area del
Teatro Romano, ma non ha affrontato la questione dal punto di vista
progettuale, se non proponendo l'idea della realizzazione di una
struttura scenica che permettesse la realizzazione di spettacoli
all'interno dell'area del teatro, quindi non più grande o meno
grande; pertanto, per quanto riguarda le informazioni, direi che
non ci siamo.
Per quanto concerne la struttura metallica che abbiamo
realizzato, questa si inserisce perfettamente all'interno del
progetto globale, anzi, direi che anticipa l'idea di portare gli
spettacoli al Teatro Romano senza dover aspettare che questa
riqualificazione di Aosta est - che ha dei tempi lunghi non solo da
un punto di vista finanziario, ma anche di tempistiche - si
realizzi. Lo spirito di questa struttura rispetto al passato è
quello di non assistere al Teatro Romano a spettacoli all'interno
di un capannone - perché assistere agli spettacoli all'interno di
un capannone al Teatro Romano o a Saint-Vincent piuttosto che in
altri posti non rileva nessuna differenza -, ma è quella di
assistere ad uno spettacolo e abbinare lo spettacolo di alto
livello al monumento che vogliamo proporre, quindi l'abbinamento
dei luoghi agli eventi. E penso che tutte le persone che si sono
recate per spettacoli soprattutto serali all'interno dell'area, si
sono rese conto che è un abbinamento molto, molto suggestivo, con
un gioco di luci e con la possibilità di ingresso (poi tornerò
sulla questione dei disabili perché non è neanche corretto quello
che lei dice). È stato pensato di far accedere le persone dalla
Porta Pretoria per dare funzionalità all'ingresso e passare davanti
al monumento che poi, anche in fase di deflusso, viene
illuminato.
Per quanto riguarda i disabili, il Consigliere Bertin si ricorda
che quando venne ad uno spettacolo di
Théâtre et lumières
chiese se c'erano gli accessi per i disabili, gli venne risposto
che c'erano e che sarebbe stato accompagnato nell'altra parte, nel
senso che per quanto riguarda la parte Porta Pretoria esistono le
rampe per disabili; il problema è la ghiaia e lei lo sa. Per quanto
concerne la possibilità di carrozzelle o di disabili, abbiamo la
disponibilità di far passare le persone dall'altra parte, come è
stato fatto - lei lo ha citato - in altre occasioni; quindi non è
vero che i disabili non possono accedere all'area.
A parte questo, la possibilità di assistere in un'area di
spettacoli così musealizzata, ci pare sia una grande opportunità.
Le citerò semplicemente il fatto che stiamo viaggiando sull'onda
del tutto esaurito o quasi, nel senso che per certi spettacoli
abbiamo avuto più persone della capienza di 995 posti e abbiamo
comunque fatto assistere allo spettacolo nell'area del prato.
Abbiamo il
Coro dell'Armata Rossa
con 1.061 presenze;
l'
Assemblée de chant choral
con un concerto da 800 (più la
domenica, di 3.000 persone); il
Premio Mogol
con 1.250
presenze;
Pianoforte al Teatro
con 630;
Aosta
Classica
sta facendo una media di più di 100 presenze in più a
ogni spettacolo e questo significa che, rispetto alla struttura che
c'era in precedenza, c'è un indice di gradimento delle persone che
è interessante. Per certi concerti come Crosby sono stati venduti
650 biglietti fuori Valle da Ragusa fino nell'est Europa a 50 euro
il biglietto; ritengo che questa sia una promozione della Valle
d'Aosta, in quanto chi viene dalla Romania piuttosto che da Ragusa
non si ferma solo per il concerto, ma si ferma in Valle d'Aosta
almeno per due giorni. Questo per dire che abbiamo, ad oggi,
abbinando gli spettacoli allo spettacolo di
Théâtre et
lumières
che in tre serate ha visto la presenza di 2.200
persone, circa 15.000 persone, e siamo a metà della programmazione
estiva. Questo credo sia un termometro dell'indice di gradimento,
indipendentemente dai giudizi soggettivi del sottoscritto o del
Consigliere Bertin.
Per quanto riguarda l'offerta, è un'offerta variegata di alto
livello che presenta spettacoli di rilevanza nazionale ed
internazionale, ma anche momenti di valorizzazione delle realtà
musicali locali, sia concertistiche che corali. Vorrei ricordare,
fra l'altro, che per quanto riguarda il
Premio Mogol
abbiamo
già un'opzione per l'anno prossimo di prima serata sulla RAI e il
Premio Mogol
è stato, da un punto di vista televisivo,
accettato come possibilità di diffusione sui grandi schermi
semplicemente o comunque per il fatto che si teneva al Teatro
Romano, che non si teneva in un luogo dove non si poteva fruire del
monumento anche da un punto di vista visivo. Ovviamente per
ottenere dei risultati durevoli rispetto a questo obiettivo è
necessario avere dei contenuti di livello, dei luoghi
indiscutibilmente carichi di storia e di bellezza e la scelta del
teatro, per quel che rappresenta e che ha rappresentato per la
Valle d'Aosta, in quanto monumento di maggior prestigio a
testimonianza del valore della città in epoca romana, va in questa
direzione.
La politica culturale che sottende quindi a questo progetto
risponde a diverse esigenze: restituire ai cittadini un contesto
archeologico rivalutato, ma offrire anche la possibilità di
conoscenza e di svago per i turisti che frequentano la nostra
regione, creando un'immagine e un messaggio fuori dal territorio
regionale, legato ai beni culturali quale risorsa di sviluppo del
territorio nell'ambito del turismo culturale. È la stessa filosofia
che da un punto di vista dell'Assessore Marguerettaz è stata messa
in campo per la rassegna
Musicastelle
, in quanto il fruitore
torna a casa non solo con uno spettacolo di altissimo livello che
potrebbe vedere a Torino o a Milano, ma con il bene culturale che
porta con sé. Questa è una filosofia che può piacere o meno, ma che
noi umilmente cerchiamo di proporre per portare dei risultati.
Si può sempre fare meglio, si può sicuramente andare in una
direzione migliore, ma crediamo che la risposta di questa
programmazione turistico-culturale dell'estate stia dando dei
risultati diversi rispetto al passato. Questo è un dato oggettivo,
soprattutto per quanto riguarda la presenza di turisti a questi
spettacoli, perché crediamo che sia giusto mettere in campo sforzi
turistico-culturali per i residenti, ma è altrettanto importante -
soprattutto nella stagione estiva, ecco perché questa struttura
viene montata a maggio e smontata ad ottobre - puntare sul turismo,
che è una delle maggiori risorse della nostra regione.
Per quanto riguarda il futuro utilizzo faremo un bilancio alla
fine della stagione, ma se l'onda delle presenze e del
gradimento... e poi abbiamo veramente dei riscontri, ma non a detta
del sottoscritto, abbiamo delle relazioni anche degli
organizzatori, per esempio della rassegna di
Aosta Classica
,
che non è solo organizzata dall'Amministrazione regionale, bensì
anche dall'Amministrazione comunale, che dicono che l'indice di
gradimento della struttura - perché loro hanno un contatto con gli
utenti - è un indice di gradimento alto.
Ripeto: alla fine della stagione faremo il bilancio... il fatto
di smontare e rimontare una struttura va nella direzione
chiaramente di avere un costo ogni anno, ma il costo esisteva
comunque, perché ogni anno si montava e si smontava il capannone
presente nell'area. Questa è una filosofia; è stata una volontà di
abbinare luoghi ad eventi e, alla fine dell'estate, trarremo le
nostre conclusioni, ma l'idea è quella di riproporre per il futuro
questa soluzione e soprattutto di coordinarla con una
riqualificazione di Aosta est, anticipando una scelta già
prevista.
Président
- La parole au Conseiller Bertin.
Bertin (ALPE)
- Partiamo dall'inizio... evidentemente la
scelta di fare degli spettacoli in quell'area è del tutto
condivisibile, il problema è come fare, e soprattutto come si
inserisce in un progetto più vasto di recupero dell'intera
area.
Nel progetto di fattibilità che ho visto io, che vi è stato
consegnato dall'arch. Bruno due anni fa (o una cosa del genere), in
quest'area si prevede un teatro diverso, non è una struttura di
questo genere, ma l'idea di fondo è... addirittura è girato al
contrario, ma al di là di questo è una struttura diversa, che
immagina un parco mobile, eccetera. Al di là di questo, da quanto
ho capito questa struttura che abbiamo realizzato adesso non è
ancora definitiva, perché INVA sta progettando un altro utilizzo
dell'area; questa spero sia quella definitiva, perché spendendo
1.000.000.000 per realizzarla si spera che sia quella definitiva,
anche se a mio avviso non si inserisce nel programma previsto.
Gli strumenti di programmazione non si capisce a cosa servono,
se ogni Assessore che arriva - neanche cambia maggioranza - poi
cambia l'indirizzo! Legittimo, ma a mio avviso ci vorrebbe un'idea
generale dell'utilizzo dell'area, ma queste - come dice lei - sono
anche valutazioni soggettive e su questo si può essere
d'accordo.
Veniamo ai dati oggettivi: l'accesso per i disabili in
quell'area non è possibile e, se vuole, la invito a venire, perché
si arriva davanti alla Tour Fromage... ammesso che ci si arrivi
dopo tipo Camel Trophy con la sabbia e la ghiaia... quando si
arriva lì l'accesso alla pedana è impossibile, perché ci sono
andato e non è possibile, in quanto c'è un gradino di una ventina
di centimetri che non permette l'accesso.
È vero che costerebbe 300.000 euro permettere l'accesso, però
bisogna pensarlo, altrimenti non ci si riesce! Si dice che
generalmente come percorso in certi casi viene aperto dall'altra
parte: sì, però bisogna cercare il custode eccetera e diventa tutta
una situazione non comoda e, oggettivamente, quando si interviene
bisognerebbe pensare a progettare per tutti; fra l'altro prima era
tranquillamente e anche facilmente accessibile.
Si spendono delle somme notevoli che a mio avviso si potrebbero
utilizzare in modo più attento anche da questo punto di vista! Al
di là di questo, è una struttura da 1.000.000.000 e speriamo che
venga utilizzata decentemente; a mio avviso rimane un impatto
notevole rispetto al teatro che viene addirittura sminuito da
questa struttura. Comunque - come dice lei - sono considerazioni
soggettive, queste; le spese e la non conformità ad un'idea
generale che esprimeva l'arch. Bruno sono dati oggettivi, come
oggettiva è la non accessibilità dell'area oltre che
l'inconveniente anche per le guide turistiche e la visita del
teatro, che è cambiata e non è migliorata da questo punto di
vista.
Il fatto che la struttura sia meglio del capannone... ci
mancherebbe! Con tutto quello che è costato, se fosse anche meno
gradita del capannone, sarebbe ridicolo! Di per sé la scelta può
anche essere condivisibile da questo punto di vista, ma rimane il
fatto che quando si spende 1.000.000.000 bisogna avere una
programmazione più a lungo termine. Grazie.
