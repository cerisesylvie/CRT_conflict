Classificazione
ENERGIA


Resoconto integrale del dibattito dell'aula
Oggetto del Consiglio n. 2466 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2466/X Iniziative per attuare concretamente una
politica energetica in Valle d'Aosta. (Approvazione di
risoluzione)
Risoluzione Appreso dall'Assessore all'Industria e Commercio,
sig. Mafrica, e dal delegato dell'ENEL S.p.A. in Valle d'Aosta, le
principali caratteristiche del nuovo modello organizzativo di base
di tale società, attualmente non più Ente economico pubblico;
Atteso che gli interessi generali della Regione non possono
soffermarsi unicamente sulle ipotesi di modificazione dell'assetto
organizzativo dell'ENEL S.p.A., ma debbono necessariamente
comprendere l'intero processo evolutivo del settore energetico
valdostano;
Considerato che l'ENEL, la cui presenza in Valle d'Aosta è
caratterizzata da una struttura produttiva di 25 impianti, che nel
1994 hanno prodotto circa 2.981 Gwh, di cui 2.457 Gwh sono stati
esportati verso altre Regioni, e da una struttura organizzativa
comprendente circa 700 unità lavorative, ha assunto un
atteggiamento decisamente rivolto alla conservazione delle proprie
posizioni monopolistiche nel mercato dell'energia, come si evince
dai suoi atteggiamenti ostruzionistici in ordine alle iniziative
prospettate sia dai produttori indipendenti sia dai Consorzi di
autoproduttori;
Preso atto che il monopolio della produzione energetica, sancito
dalla legge 1643 del 1962, istitutiva dell'ENEL, è venuto meno a
seguito di recenti disposizioni normative statali e direttive
comunitarie;
Tenuto conto dei radicali mutamenti intervenuti nella
legislazione statale, con particolare riferimento alla legge 359
del 1992, che dispone la trasformazione dell'ENEL da Ente pubblico
economico in società per azioni, e la legge 481 del 1995,
istitutiva dell'Autorità di regolazione dei servizi di pubblica
utilità, con le quali viene di fatto avviato l'iter della
privatizzazione dell'ENEL S.p.A.;
Ritenuto che oggi, in materia di utilizzazione delle acque
pubbliche per fini energetici, non possano più essere invocati quei
divergenti interessi nazionali che avevano costituito la
motivazione della sentenza della Corte Costituzionale, n. 13 del
1964, con la quale veniva respinto il ricorso della Regione avverso
alla legge istitutiva del monopolio ENEL,
Il Consiglio regionale
impegna la Giunta regionale a:
a) predisporre una legge di disciplina di utilizzazione delle
acque pubbliche per uso idroelettrico nell'esercizio della potestà
legislativa attuativo-integrativa di cui la regione dispone ai
sensi delle competenze statutarie;
b) avviare un'immediata trattativa con il Governo che permetta
alla Regione anche attraverso norme attuative dello Statuto, una
politica energetica più autonoma e sostenere negli incontri avviati
con l'ENEL la valorizzazione delle competenze e delle funzioni
delle strutture esistenti in Valle d'Aosta;
c) richiamare la validità delle finalità della convenzione
stipulata con l'ENEL, n. 999 del 1990, e attualizzarne
l'applicazione al fine di sviluppare concretamente la politica
energetica nell'interesse generale della Valle d'Aosta.
F.to Perrin G.C. - Piccolo - Dujany - Parisi - Ferraris -
Florio
Président La discussion générale est ouverte. La parole au
Vice-Président Viérin Marco.
Viérin M. (PpVA) Solo per ricordare che questa risoluzione è
stata presentata a seguito di interpellanze discusse in questo
Consiglio presentate dalla minoranza...
(interruzione del Consigliere Piccolo, fuori microfono)
... non è questione di paternità, caro Consigliere Piccolo, il
punto è che qui a volte anche tra la maggioranza non vi parlate
perché nel primo comma della risoluzione si dice: "Appreso
dall'Assessore all'Industria e Commercio, Sig. Mafrica, e dal
delegato dell'ENEL...". Noi quindi abbiamo appreso del problema
dalla Commissione che abbiamo fatto 4-5 giorni prima e dal
dibattito in aula, dopo due mesi che il Presidente della Giunta e
l'Assessore avevano fatto la riunione a Roma. Questo vuol dire che
i Capigruppo della maggioranza non sono stati informati di questo
problema in merito all'ENEL per ben quasi due mesi perché quando i
Capigruppo firmano un documento di questo genere, propongono una
risoluzione di questo genere e vi inseriscono all'inizio "Appreso"
vuol dire che non sono stati informati dall'Esecutivo di questo
problema che, secondo noi, è importantissimo.
Questo non era un discorso di paternità, ma solo per dimostrare
lo scollegamento che c'è fra l'Esecutivo e il Consiglio.
Sul discorso pratico, i Popolari per la Valle d'Aosta hanno
presentato degli emendamenti a questa risoluzione, inerente
l'utilizzo delle acque pubbliche in Valle d'Aosta e la
riorganizzazione dell'ENEL in atto, che adesso illustro. Si chiede
di inserire nelle premesse: "considerato che i servizi erogati ed i
rapporti con le realtà locali devono essere delegati a strutture
adeguate e autonome sul territorio valdostano", nel deliberato di
sdoppiare il punto b) creando un punto in più, e lasciare al punto
b) "avviare un'immediata trattativa con il Governo che permetta
alla Regione, anche attraverso norme attuative dello Statuto, una
politica energetica più autonoma;" ma precisare meglio con un punto
c) il fatto di "sostenere negli incontri con l'ENEL il mantenimento
e la valorizzazione delle funzioni e delle strutture esistenti in
Valle d'Aosta, per la difesa dei livelli occupazionali e delle
professionalità aziendali esistenti sul territorio." perché
soprattutto quest'ultimo passaggio non è specificato in maniera
chiara.
L'altro emendamento chiede di integrare il punto d) con una
piccola parte che però è sostanziale. La risoluzione presentata dai
Capigruppo della maggioranza al punto d) richiama solo la
convenzione approvata nel '90 con la delibera n. 999; si propone di
richiamare le due convenzioni in atto con l'ENEL, anche quella
approvata nel 1984 e siglata nel 1985. Dico questo perché la
convenzione approvata dal Consiglio nel 1984 e siglata nel 1985 ha
dei contenuti molto più importanti e anche diversi rispetto a
quella del '90; più precisamente le differenze stanno nel discorso
di affrontare anche il tema della distribuzione e del trasporto, il
tema che sarà al centro di tutta la vicenda della ristrutturazione
ENEL perché sarà il futuro quello che deciderà il fattore
"monopolio sì, monopolio no" da parte dell'ENEL sul territorio
valdostano.
Sono due convenzioni che questo Consiglio ha già approvato, chi
prima di noi, probabilmente qualcuno di noi faceva già parte di
quell'assise, quindi non penso che il Consiglio abbia intenzione di
non ribadire le volontà già espresse. Sono convenzioni importanti
tutte e due, però non si può dimenticare quella siglata nel 1985
perché ha un significato notevolmente diverso.
Aspetto una risposta da parte della maggioranza e mi riprometto
di reintevenire.
Président La parole au Conseiller Borre.
Borre (UV) Vorrei rispondere a quest'avvio di discussione in
maniera polemica perché il fatto di aver sottoscritto
quell'"Appreso" non vuol dire che l'Assessore non abbia informato i
membri della maggioranza, ma in maniera ufficiale è stata riunita
la III Commissione, dove l'Assessore ci ha illustrato l'incontro.
Un mese e mezzo dopo sapevamo già quello che era successo, eravamo
già al corrente, quindi non era questo senz'altro lo spirito con
cui questa risoluzione voleva far discutere il problema
dell'energia ai consiglieri.
Siamo anche a conoscenza che l'Assessore ha continuato ulteriori
incontri con il Ministero, con la Commissione preposta per
migliorare gli accordi, per affrontare il problema, siamo a
conoscenza di una proposta di legge che arriverà in tempi
brevissimi e questo dovrebbe porre finalmente un tassello fisso per
quanto riguarda il problema energia in Valle d'Aosta quindi,
nessuno scollegamento fra consiglieri di maggioranza e Giunta.
A titolo personale affronto questo problema e ringrazio i
presentatori della risoluzione perché mi permettono almeno in
questo consesso di dire la mia in merito al problema dell'energia.
Dirò delle cose che forse sono ovvie, delle cose già ripetute
diverse volte perché il problema dell'energia è stato dibattuto per
lungo tempo ed è stato al centro di tutti i programmi elettorali,
essendo per così dire "il petrolio bianco" valdostano.
Lo scenario nel quale si colloca il comparto energetico
valdostano è attualmente poco definito e questo a causa dei
seguenti principali motivi: la trasformazione dell'ENEL da ente
economico dello Stato a società di capitali, la prossima
privatizzazione di tale società, la mancanza di una struttura
regionale in grado di affrontare compiutamente le tematiche
energetiche. Tale particolare contesto deve necessariamente essere
considerato per la predisposizione di una legge di disciplina e di
utilizzazione delle acque prima e la redazione poi del piano
energetico regionale, finalizzato allo sviluppo economico e sociale
della Regione. Ed è proprio in considerazione del difficile momento
vissuto dal comparto energetico che un piano, senza una legge che
fissi le linee di politica energetica a cui si mira, rischia di
essere un libro dei sogni con poche possibilità di venire
proficuamente applicato. Infatti lo stesso sarebbe costretto
unicamente ad evidenziare le risorse energetiche esistenti interne
ed esterne alla Regione e i fabbisogni locali, attuali e
futuri.
La politica dei prezzi dell'energia elettrica, attualmente
intrapresa dallo Stato, se pienamente adottata, vanificherà tutti
gli sforzi che la Regione intende predisporre nel settore
idroelettrico; settore fondamentale, lo ribadiamo, per la Valle
d'Aosta in virtù della potenzialità di sviluppo che
rappresenta.
Il piano energetico regionale deve necessariamente essere
guidato da caratteristiche essenzialmente politiche perché
unicamente a tale livello si colloca la possibilità di risolvere
positivamente le difficili tematiche del comparto. Per meglio
comprendere tali esigenze è sufficiente soffermarsi brevemente
sullo stato attuale delle risorse energetiche regionali.
Le fonti energetiche convenzionali utilizzate in Valle
provengono dall'esterno - prodotti petroliferi, gas naturali -
mentre le fonti rinnovabili sono presenti all'interno del
territorio regionale costituendo, lo ripetiamo, un patrimonio che,
se intelligentemente utilizzato, porterà benefici economici
all'intera popolazione valdostana. Tutti siamo coscienti che un
razionale programma energetico deve prevedere anzitutto un impiego
congiunto delle risorse esterne ed interne alla Valle con l'impegno
inderogabile di ridurre gradualmente la quota di mercato coperta da
prodotti petroliferi e dai suoi derivati a tutto vantaggio del
prodotto locale rinnovabile.
Il governo delle risorse locali idroelettriche non ricade
completamente sotto l'unica competenza assoluta della Regione per
cui il problema va affrontato operando su due distinti livelli: le
fonti energetiche già utilizzate o immediatamente utilizzabili da
parte della Regione, le fonti energetiche sottratte alla Regione
con la nazionalizzazione del 1962.
Al primo livello compaiono le acque pubbliche per uso irriguo e
potabile, le acque utilizzate per la produzione di energia
elettrica da piccole derivazioni, le altre fonti rinnovabili quali
l'eolica, la solare, le biomasse, i rifiuti urbani, il legname
eccetera.
Per utilizzare al meglio tali risorse sono necessari semplici
atti amministrativi capaci di facilitare l'utilizzazione di tutte
le potenzialità energetiche residue, ma contemporaneamente è anche
indispensabile combattere con un'adeguata azione politica le forti
velleità monopolistiche dell'ENEL, altrimenti si corre il rischio
di produrre energia senza poterla collocare sul mercato.
Al secondo livello l'azione politica della Regione deve essere
ancora più forte perché in questo caso la Valle d'Aosta chiede
molto di più, punta alla riconquista delle sue potestà statutarie
di cui era stata privata a seguito della nazionalizzazione
dell'energia elettrica.
Quanto sopra evidenziato, in estrema sintesi, è sufficiente per
capire che la stesura del piano energetico regionale deve assumere
in questo contesto le caratteristiche di una questione politica
assolutamente decisiva: da una parte dovrebbe trattare
dell'utilizzo e dello sviluppo di una delle ultime risorse presenti
sul territorio valdostano, dall'altra trattare in linea generale
della difesa e dell'ampliamento delle competenze statutarie della
Valle d'Aosta. Un piano, anche se buono, ma che si limiti ad
elencare risorse e bisogni di energia, finirebbe fatalmente per
ingabbiare il problema ponendo ulteriori intralci all'attività
degli operatori pubblici e privati, senza peraltro portare alcun
vantaggio tangibile alla Regione.
Diventa urgente varare la legge che renda certa e definitiva la
cessazione dell'efficacia delle norme di legge ordinarie dello
Stato in materia di concessioni idroelettriche incompatibili con lo
Statuto della Valle d'Aosta, mentre nell'immediato
l'Amministrazione regionale non può sottrarsi alla necessità
urgente ed inderogabile di dotarsi di una struttura omogenea capace
di affrontare la redazione di un piano credibile e attuabile,
nonché di provvedere al governo dell'energia.
Esiste nei più il convincimento che lo sviluppo di una risorsa
come l'energia non è un mero diritto, ma un preciso dovere dei
Valdostani; dovremo finalmente poter parlare della nascita di una
politica energetica valdostana. Affrontare in modo adeguato tale
problematica significa riscattare con dignità e risolutezza lo
spirito di autonomia che anima il nostro Statuto, per la piena
realizzazione e compiutezza del quale occorrono atti finalmente
decisi e coraggiosi.
Concludo, ricordando che la convenzione ENEL-Regione del 6 marzo
1990 prevedeva un'intesa diretta alla promozione
dell'autoproduzione di energia idroelettrica in Valle d'Aosta.
L'accordo non è quasi mai stato attuato, anzi si registra un
atteggiamento ostruzionistico verso iniziative consortili. È
pertanto normale, ma necessario pretendere l'attuazione e
l'applicazione della convenzione.
Presidente Annuncio la presentazione di altre due risoluzioni da
parte dei Capigruppo, che faremo distribuire. Ha chiesto la parola
il Consigliere Tibaldi.
Tibaldi (Ind) Secondo me questo documento è un po' una sintesi,
un riassunto del flebile interesse o meglio del disinteresse che la
Regione ha sempre riservato al problema energetico. O ancora,
riflette l'approccio errato con il quale la Regione ha approfondito
o meglio non ha approfondito il problema relativo all'energia.
Ritengo che questo documento contenga senz'altro elementi validi
e condivisibili, però formulati in maniera errata o addirittura
fondato su elementi dei quali non c'è ancora alcuna relativa
certezza.
Questo documento ha dei fondamentali capisaldi di carattere
politico perché tende da un lato a rivendicare a favore della
Regione autonoma Valle d'Aosta la sottolineatura di determinati
principi in materia di tutela delle acque, delle risorse idriche e
soprattutto di utilizzazione delle stesse a fini idroelettrici. E
d'altro canto invece tende a chiarificare quelli che sono i
rapporti fra l'ente Regione e l'ENEL. C'è quindi già una sommatoria
di problemi che vengono ad intersecarsi e che, a mio avviso,
dovrebbero essere scissi in due documenti differenti perché non si
può sovrapporre una questione con l'altra; benché rientranti in un
medesimo comparto e in una medesima materia, sono due questioni che
per la loro natura devono essere trattate in maniera distinta e
purtroppo questo documento non lo fa assolutamente, anzi contiene
delle sovrapposizioni che sono assolutamente ingiustificate e
addirittura fondate su elementi contraddittori.
Il primo. Già dal capoverso delle premesse si capisce che c'è
una forte contraddizione di fondo, c'è un forte elemento di
incertezza: "Appreso dall'Assessore all'Industria e Commercio, Sig.
Mafrica, e dal delegato dell'ENEL S.p.A. in Valle d'Aosta, le
principali caratteristiche del nuovo modello organizzativo di base
di tale società, attualmente non più Ente economico pubblico".
Allora il nuovo modello organizzativo dell'ENEL non lo conosce
nemmeno il Ministro, mi chiedo come faccia a conoscerlo l'Assessore
all'industria tant'è che in risposta alle nostre interpellanze,
nella scorsa seduta del Consiglio regionale, l'Assessore si è
limitato a riassumerci quanto ci è stato detto dall'Ing. Pierini in
sede di incontro in IV Commissione consiliare. Quindi chi conosce
il nuovo modello organizzativo di base di tale società: l'Assessore
all'industria? Non mi risulta. Non mi sembra che la volta scorsa
l'Assessore ci abbia illustrato le caratteristiche di questo nuovo
assetto dell'ENEL.
Sono state semplicemente definite delle circoscrizioni
geografiche con dei punti di riferimento e basta, cioè dei
contenitori che devono essere completamente riempiti di contenuto,
e questo a livello organizzativo. Devono essere ancora stabilite le
modalità di privatizzazione, l'entità e la qualità della
liberalizzazione, in quale divisione o in quali divisioni andrà ad
operare; devono essere ancora stabiliti in maniera più dettagliata
quelli che saranno i compiti dell'Authority. Mi chiedo quindi come
si faccia a dire in questa risoluzione che abbiamo appreso
dall'Assessore gli elementi del nuovo modello organizzativo: è una
burla questa. Cioè non è assolutamente fondata questa proposizione
che fa da cappello alla risoluzione.
E questo è il primo punto, almeno non penso, non mi risulta, e
penso non risulti nemmeno al Vicepresidente del Consiglio Viérin
Marco, che la volta scorsa abbiamo ottenuto informazioni in
materia. Anzi la volta scorsa, grazie a queste due interpellanze, è
stata data comunicazione ufficiale di una variazione sostanziale a
livello di competenze territoriali che riguarda la Valle d'Aosta e
di possibili ripercussioni che tale variazione potrà avere a
livello operativo, a livello quindi di indotto, di piccole imprese
che collaborano con l'ENEL e naturalmente a livello anche
occupazionale. Il primo assunto quindi, è completamente
infondato.
Si dice poi, sempre nella premesse della risoluzione, che si
prende atto che il monopolio della produzione energetica, sancito
dalla legge del 1962 istitutiva dell'ENEL, è venuto meno a seguito
di recenti disposizioni normative statali e direttive comunitarie;
anche questo non è assolutamente vero perché nel settembre dello
scorso anno è stata istituita una Commissione consultiva, la
cosiddetta Commissione Carpi, per l'individuazione dei metodi,
delle procedure, delle priorità e delle scelte di merito più idonee
al fine di promuovere la liberalizzazione del mercato italiano
dell'energia. Questo è l'obiettivo verso il quale i lavori della
Commissione stanno tendendo, ma non è ancora un obiettivo
raggiunto.
La progressiva concorrenza fra produttori, le migliori garanzie
a favore degli utenti e della tutela ambientale: anche
quest'assunto è completamente infondato e quindi è opportuno che si
faccia chiarezza perché non è vero ancora che il monopolio è venuto
meno tant'è che, se si fa riferimento a recenti disposizioni
normative statali o direttive comunitarie, quanto meno bisognerebbe
elencarle.
Sinceramente non riesco a capire a quali discipline giuridiche
si faccia qui riferimento e infatti non c'è scritto un bel niente.
Tant'è che il Ministro dell'industria, Bersani, con un decreto del
24 gennaio 1997, pubblicato sulla Gazzetta ufficiale il 22 febbraio
scorso, ha sospeso le convenzioni con i produttori di energia e non
fa più allacciamenti. Lo stesso Responsabile dell'organizzazione
del comparto energetico ha deciso di sospendere tutto prima di
procedere, non sapendo cosa fare mentre si sta definendo la riforma
del settore energetico.
D'altronde ci siamo resi conto anche noi consiglieri della IV
Commissione, quando abbiamo ricevuto la preziosa visita dell'Ing.
Pierini, che lui stesso non sapeva quali competenze, quali procure
avesse a disposizione nel poter portare avanti il suo mandato qui
in Valle d'Aosta, cioè non si sa ancora bene quali siano i
contenuti di questa riorganizzazione dell'ENEL e non si sapranno
certo a breve termine. Da qui anche quella sospensione che viene
dall'organo ministeriale perché è necessario avere chiarezza, in
attesa che la Commissione Carpi definisca i suoi compiti e che
vengano stabilite quelle linee della privatizzazione e della
liberalizzazione probabilmente solo di quello che è il comparto
della produzione di energia elettrica quindi, la stessa ENEL non sa
chi è e che cosa deve fare oggi. Questa è un po' la sintesi di
quanto abbiamo appreso anche noi direttamente dall'incontro la
volta scorsa il IV Commissione.
Per quanto riguarda poi l'impegnativa, il Consiglio regionale
impegna la Giunta regionale, e questo è un altro sintomo di
debolezza politica, cioè a distanza di tanti anni non può il
Consiglio regionale arrivare, nel 1997, a dover impegnare la Giunta
regionale a fare qualcosa. Forse quest'impegnativa doveva derivare
da un programma di legislatura, da un programma che questa
maggioranza si era attribuita nel momento in cui si è insediata,
per affrontare con maggiore sistematicità quello che era un
importante pilastro della nostra autonomia e non arrivare ad un
anno dalle elezioni a dire di impegnare la Giunta a fare queste
cose quando sappiamo che non esiste un piano energetico regionale,
che la sua predisposizione è partita tardivamente; predisposizione
che paradossalmente viene fatta da un soggetto che dovrà essere un
soggetto attuatore del piano energetico regionale.
Nell'impegnativa si dice che la Giunta deve predisporre una
legge di disciplina di utilizzazione delle acque pubbliche per uso
idroelettrico nell'esercizio della potestà legislativa
attuativo-integrativa; anche qui viene sottolineata in maniera
implicita un'altra carenza di questo Consiglio e naturalmente
soprattutto della Giunta. Da parte degli Assessori competenti venne
portato alla nostra attenzione qualche anno fa un regolamento
provvisorio per la subconcessione di derivazione d'acqua ad uso
idroelettrico, che di fatto ha permesso ad altri produttori di
poter produrre energia però, questi stessi produttori adesso si
trovano bloccati proprio da questa sospensione ministeriale nel
poterla distribuire e quindi concretamente nel farla utilizzare
magari da terzi, anche a fini proficui, specialmente nelle zone di
alta montagna.
Sempre per quanto concerne l'impegnativa, si dice al punto b)
"avviare un'immediata trattativa con il Governo che permetta alla
Regione anche attraverso norme attuative dello Statuto, una
politica energetica più autonoma e sostenere negli incontri avviati
con l'ENEL la valorizzazione delle competenze e delle funzioni
delle strutture esistenti in Valle d'Aosta;". Questo punto è
l'esempio più tangibile di questa sovrapposizione di cui parlavo
all'inizio, dove si confondono le due questioni, dove si confondono
l'aspetto politico, quindi la rivendicazione nei confronti del
Governo dell'autonomia energetica, ma non solo nei confronti del
Governo, soprattutto nei confronti dell'Authority, cioè è con
l'autorità di regolazione dei servizi di pubblica utilità che dovrà
essere avviata ed esercitata quella pressione per ottenere una
maggiore autonomia energetica non solo nei confronti del Governo
perché sappiamo che in materia l'Authority ha delle competenze
notevoli.
Infine nel punto c) si richiama la validità delle finalità della
convenzione con l'ENEL n. 999/IX del 1990; ma che utilità ha
richiamare la validità di quelle finalità? Piuttosto pretendiamo
che vengano rispettate le norme di quella convenzione; allora
diciamo che facciamo rispettare le norme contenute in quella
convenzione perché sulla validità mi sembra che non ci sia mai
stata nessuna eccezione da parte di alcuno qua dentro e ribadirlo
in un modo fine a sé stesso mi sembra che abbia un significato
alquanto flebile.
Mi sembra che ci sia una serie di motivazioni che inducono a
ritenere che qui la soluzione pasticciata e confusa è indice di una
conoscenza abbastanza scarsa della materia, soprattutto di uno
scarso interesse nei confronti della medesima. Ritengo piuttosto
che, avendo il Consiglio questo compito importante, debbano essere
anzitutto distinte le due questioni ed affrontate con un approccio
documentale fondato su elementi di certezza e realistici, non così
come è formulato questo documento.
Si dà atto che, dalle ore 12,03 alle ore 12,08, presiede il
Vicepresidente Aloisi.
Presidente Ha chiesto la parola il Consigliere Chiarello.
Chiarello (RC) Se si voleva fare una cosa propagandistica,
ognuno è libero di fare la risoluzione propagandistica che si
vuole. Qui si parla di iniziative per la politica energetica, un
argomento che tutti avevamo nei programmi elettorali; l'Assessore
da anni ci dice che sta per uscire un piano energetico regionale,
adesso qui si parla di ENEL e come ha detto Tibaldi, l'ENEL, non
sappiamo ancora cosa sarà. Io la penso in una maniera, Tibaldi la
pensa in un'altra, a livello nazionale il mio partito la pensa in
una maniera, il partito di Tibaldi la pensa in un'altra, chissà
cosa uscirà fuori. Spero che non venga privatizzata o che venga
privatizzata ma pur sempre con il controllo statale del 51
percento, cosa che nessuno ha ancora detto che non succederà.
L'Authority non c'è ancora.
Si dice che l'Assessore Mafrica ha avvertito; ci sono stati
incontri, è vero, in III Commissione, inoltre Pierini, Direttore
dell'ENEL ha delineato quella che dovrebbe essere una possibile
nuova struttura, però vorrei avere un chiarimento dall'Assessore.
So che dopo questi incontri, ne sono seguiti altri con l'ENEL, con
i produttori valdostani, con i consorzi valdostani; vorrei sapere a
quale scopo. Senz'altro allo scopo di potenziare ed agevolare i
produttori valdostani e i consorzi. Non sappiamo quali sono le
soluzioni di questi incontri, qual è stato il prodotto di questi
incontri.
Si parla di piano energetico; ho fatto una battaglia contro la
privatizzazione della Digrava, si diceva nella convenzione che per
5 anni non ci doveva essere altra fonte energetica al di fuori del
metano. Qualcuno parlava di teleriscaldamento: lo ha rimesso nel
cassetto, oggi ha letto i suoi due fogli dove è passato dal
teleriscaldamento al legname, ad altre cose perché con l'Italgas si
è scritto che per 5 anni il metano deve avere almeno nel fondovalle
il monopolio, non ci deve essere nessuno che disturba il
guidatore.
Ora, io capisco un documento presentato da noi come opposizione
che non abbiamo il volante in mano di questa macchina per cui
possiamo anche presentare qualcosa che spinga ma se come
maggioranza c'è bisogno di presentare sul piano energetico
regionale una risoluzione di questo tipo, con l'ENEL che si sta
ristrutturando in questo momento e non sappiamo cosa succederà,
perché non è vero - come ha detto Tibaldi - che ci sono al momento
attuale normative comunitarie o nazionali che prevedono che venga
liberalizzata, che non abbia più il monopolio; anzi stando a quello
che c'è fino adesso anche se dovesse essere privatizzata le
verrebbe rinnovato per 30-50 anni il diritto di utilizzare le
acque, di distribuire la corrente elettrica perché potremmo
produrre e dovremmo passare tramite l'ENEL per il trasporto e lì
avremmo di nuovo delle grosse grane.
Mi sembra quindi che questa risoluzione sia un inizio di
campagna elettorale in modo che qualcuno possa dire di aver preso
un'iniziativa per affermare che le acque devono di nuovo essere
nostre, che cerchiamo di difendere questa Regione. Una Regione che,
secondo me, si difende facendo un piano energetico serio, almeno
prima della fine della legislatura, un piano che serva ai
Valdostani, dal quale emerga qual è l'energia che abbiamo e come la
vogliamo utilizzare.
Vogliamo utilizzare la corrente elettrica per il riscaldamento
invece che il metano? Dobbiamo dirlo, abbiamo una produzione di
energia elettrica molto alta, ne vendiamo 3/4 in Italia al di fuori
della Valle d'Aosta, secondo i nuovi prezzi, secondo quello che ci
è stato detto l'energia idroelettrica non è più competitiva sul
mercato, quindi anche lì dovremo stare attenti a cosa diciamo. Se
l'utilizziamo per i nostri bisogni è una cosa, se invece
l'utilizziamo e l'ENEL ce la paga 20 lire, come la paga in Francia,
non so cosa sbandiereremo ai Valdostani. Solo all'interno di un
piano energetico regionale potremo chiedere e dire come
utilizzeremo le nostre acque, altrimenti è tutta aria fritta.
Presidente Ha chiesto la parola il Consigliere Parisi.
Parisi (RV) Sarò brevissimo perché il mio intervento fa
riferimento allo stupore che viene sollevato per la presentazione
di questa risoluzione.
Credo che sia giusto tenere alte l'attenzione e la tensione su
un problema che andrà in futuro a coinvolgere tutto il popolo
valdostano. Il motivo per cui è stata presentata questa risoluzione
era anche quello di spingere la Giunta, l'Assessore a fare in modo
che la stalla non venga chiusa dopo che i buoi sono fuggiti. Non
sappiamo esattamente quello che sta avvenendo in campo nazionale e
quello che ne sarà dell'ENEL, come sarà la strutturazione; una cosa
però la sappiamo ed è che l'ENEL non sarà strutturata così com'è
attualmente. Verrà privatizzata, verrà fatta una S.p.A. e quindi il
Consiglio deve avere l'attenzione su quello che avverrà in
futuro.
L'intervento però, secondo noi, deve essere fatto prima che le
cose siano concluse. Pertanto ci siamo sentiti in dovere di
consultare l'Assessore e i responsabili dei vari organismi, che
sono interessati a questo problema, per conoscere quelle che
potrebbero essere le iniziative da portare avanti, ma nel contempo
per essere aggiornati su quello che sta avvenendo non solo in campo
nazionale, ma anche in campo locale con gli incontri che avvengono
costantemente tramite l'Assessore Mafrica e gli altri
organismi.
Mi sembra anche che da quell'audizione che abbiamo avuto in
occasione della riunione della III e IV Commissione siano emersi
degli elementi che non conoscevamo, elementi che sono stati citati
anche dai colleghi che mi hanno preceduto. Pertanto voteremo questa
risoluzione; non so se l'Assessore ha visto gli emendamenti
presentati dal Vicepresidente Viérin e cosa poi dirà nel merito, ma
mi sembra che alcune cose potrebbero anche essere inserite nella
risoluzione perché forse precisano meglio il deliberato.
Termino invitando a non meravigliarsi, se si spinge la Giunta ad
essere attenta e costantemente impegnata in questo problema. Per
quanto riguarda il piano energetico, mi sembra che l'Assessore in
Commissione abbia detto chiaramente che lo studio commissionato
aveva stabilito dei tempi, quei tempi sono stati mantenuti da
coloro che devono presentare il materiale su cui operare per cui
credo che una volta avuto quello, decideremo cosa fare ma in
maniera credibile e senza fare campagna elettorale perché non credo
che su quest'argomento si possa fare campagna elettorale in quanto
vi sono interessati tutti.
Presidente Se nessuno chiede la parola, dichiaro chiusa la
discussione generale...
(interruzione del Vicepresidente Marco Viérin, fuori
microfono)
... se prima di chiudere la discussione generale nessuno chiede
la parola, non posso obbligare qualcuno a prenderla.
Vicepresidente, lei dovrebbe saperlo. Insomma, Vicepresidente, se
l'Assessore non intende rispondere... la prossima volta faremo una
riunione dell'Ufficio di Presidenza per illustrare il problema.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Per il piano energetico regionale la società
incaricata, che è poi il braccio operativo della Regione in materia
economica, ha presentato i due documenti previsti entro i tempi che
erano stati concordati, vale a dire lo studio relativo
all'utilizzazione delle acque e il bilancio energetico regionale.
Sulla base di queste prime indicazioni la Giunta dovrà dare
indicazioni ulteriori per il proseguimento e i tempi per ciò che
riguarda la redazione del piano energetico per il momento sono
rispettati.
Per quello che riguarda l'audizione, credo che si potrebbe
modificare - tenuto conto delle osservazioni - la prima parte della
risoluzione in questo modo: "Appreso dall'Assessore all'Industria e
Commercio, e dal delegato dell'ENEL S.p.A. in Valle d'Aosta, le
principali caratteristiche del modello organizzativo in fase di
attuazione di tale società, attualmente non più Ente economico
pubblico;". Vale a dire, si tratta di distinguere quello che è il
modello organizzativo, che viene realizzato come società dall'ENEL
e che è attualmente in fase di attuazione, da quella che sarà la
futura struttura complessiva; qui si parla dell'assetto
organizzativo che oggi è in fase di attuazione. Mi pare quindi che
si tenga conto di alcune osservazioni.
Per quel che riguarda gli emendamenti proposti, possono essere
parzialmente accolti; chiedo una breve sospensione con i firmatari
della risoluzione e con i proponenti degli emendamenti e credo che
gli impegni contenuti nella risoluzione stiano già trovando
attuazione, nel senso che la Giunta ha all'esame una proposta di
legge per ciò che riguarda le competenze in materia di
utilizzazione dell'energia idroelettrica in Valle d'Aosta. Sono in
corso gli incontri con l'ENEL proprio ai fini di chiarire i
rapporti fra ENEL e consorzi nonché quali sono le attuali e
possibili competenze delle strutture in Valle d'Aosta; si sta dando
corso, già prima che la risoluzione venga votata, a quelle che sono
le volontà del Consiglio.
Presidente Viene chiesta una sospensione, chiedo ai firmatari
della risoluzione e al Vicepresidente Viérin, insieme all'Assessore
Mafrica, di vedersi per concordare il deliberato.
Si dà atto che i lavori sono sospesi dalle ore 12,24 alle ore
12,33.
Presidente Riprendono i lavori dopo la sospensione. Ha chiesto
la parola l'Assessore all'industria, commercio e artigianato,
Mafrica.
Mafrica (GV-PDS-SV) È stata trovata un'intesa con i firmatari
della risoluzione e il primo firmatario degli emendamenti.
Il primo capoverso della risoluzione viene modificato in questo
modo: "Appreso dall'Assessore all'Industria e Commercio, e dal
delegato dell'ENEL S.p.A. in Valle d'Aosta, le principali
caratteristiche del modello organizzativo in fase di attuazione da
parte di tale società, attualmente non più Ente economico
pubblico;". Non viene invece accolta la modifica alle premesse,
presentata nell'emendamento.
Il punto b) della risoluzione termina con "una politica
energetica più autonoma;" e la parte successiva è sostituita da un
punto c), su cui si è concordato, che ha questa formulazione:
"sostenere negli incontri con l'ENEL la valorizzazione delle
funzioni e delle competenze delle strutture esistenti in Valle
d'Aosta, anche per la difesa dei livelli occupazionali e delle
professionalità aziendali esistenti sul territorio;".
Il punto d) proposto viene accolto integralmente in sostituzione
del precedente punto c), vale a dire: "richiamare la validità delle
finalità delle due convenzioni stipulate con l'ENEL ed approvate
con deliberazione del Consiglio regionale n. 767/VIII del 1984 e n.
999/IX del 1990, e attualizzarne l'applicazione al fine di
sviluppare concretamente la politica energetica nell'interesse
generale della Valle d'Aosta.".
Presidente Con le modifiche che sono state testualmente lette
dall'Assessore Mafrica, con l'integrazione proposta dal
Vicepresidente Viérin, si ha un nuovo testo.
Ha chiesto la parola per dichiarazione di voto il Vicepresidente
Viérin Marco.
Viérin M. (PpVA) Si è trovata quest'intesa in quanto
sostanzialmente viene accolto quanto proposto dai sottoscritti
nella parte deliberativa.
Invece per quanto riguarda l'aspetto generale, volevo dire che
non condivido troppo quanto hanno affermato i colleghi Chiarello e
Tibaldi sul fatto che non ci si debba muovere perché l'ENEL non ha
ancora deciso. Io dico che è proprio in questo momento che ci
dobbiamo muovere, anche ribadendo le nostre competenze.
Eventualmente si può fare una critica alla maggioranza, ed io l'ho
fatta, perché è stata ferma troppo tempo in merito a questa
vicenda, però è l'ora di aprire addirittura un contenzioso; è stato
aperto un contenzioso per ben altre cose, ricordo la tassa sui TIR
che transitano sotto il Tunnel del Monte Bianco ed altre cose
ancora.
La cosa più importante sono alcuni passaggi della convenzione
del 1985 che ho chiesto di inserire nel documento proprio perché
questa convenzione ci dà la possibilità di andare a toccare anche
il discorso della distribuzione e del trasporto. Perché, Tibaldi,
sicuramente l'ENEL una strategia l'ha già definita soprattutto su
quello che vuole mantenere: l'ENEL vuole mantenere il monopolio del
trasporto e della distribuzione e su questo tema sono sicuro che
anche il collega Chiarello sia d'accordo perché l'obiettivo
dell'ENEL, andando ad una privatizzazione, è di mantenere le cose
che possono rendere, che possono mantenere un monopolio futuro.
Visto che l'energia elettrica già oggi costa notevolmente meno
prodotta con metodi che non sono quelli elettrici, quindi non con
le acque, un domani chi determinerà come e a chi vendere sarà chi
detiene le linee di trasporto e di distribuzione, non più chi
produce. Chi produce sarà colui che dovrà farsi i propri conti,
farsi le proprie battaglie interne per produrre ad un minor costo
possibile.
È per questo che voteremo questa risoluzione, proprio perché
sono stati accolti i nostri due emendamenti nella parte
deliberativa, aggiungendo però che i Popolari della Valle d'Aosta
non rimarranno inerti nel prossimo futuro se continuerà a
persistere questa situazione di incontri tra Amministrazione
regionale e ENEL che non affrontano in maniera radicale il tema e
se ci saranno ancora dei ritardi futuri sul discorso del piano
energetico, a cui faceva riferimento Chiarello.
Presidente Ha chiesto la parola il Consigliere Tibaldi per
dichiarazione di voto.
Tibaldi (Ind) Posso comprendere la soddisfazione del
Vicepresidente Viérin per l'accoglimento delle sue proposte di
emendamento da parte dell'Assessore e quindi per essere riuscito a
dare quel tocco, quella fraternità che mancava all'inizio al
documento, quella paternità rivendicata dal Vicepresidente.
Bisogna però stare attenti, caro Viérin, a non travisare le
affermazioni altrui, a cercare di strumentalizzarle per fini
differenti. Nessuno ha detto che bisogna aspettare, anzi forse lo
ha detto solo il Consigliere Chiarello - ma non mi permetto di
interpretare il suo intervento, sarà lui eventualmente a rispondere
- io ho detto che questo documento non è un metodo corretto di
approccio al problema energetico e che, secondo me, trattando due
questioni importanti, ma diverse nella loro natura, una più
politica e l'altra più tecnico-organizzativa, sarebbe stato
opportuno scindere in due parti questo documento.
Nessuno vuole assolutamente temporeggiare aspettando che la
riforma del settore energetico si completi, si concretizzi ed
attendere supinamente quelli che saranno gli esiti e le conseguenze
per la Valle d'Aosta; lungi da me e penso anche da noi tutti. Non
mi sembra però che le modificazioni insignificanti apportate una
dall'Assessore e l'altra attraverso questi due emendamenti possano
contenere quella soluzione auspicata o perlomeno quello stimolo
necessario che questo Consiglio dovrebbe dare alla Giunta
regionale.
Tant'è che già dal titolo di questa risoluzione "Iniziative per
attuare concretamente una politica energetica in Valle d'Aosta" si
evince la debolezza del documento perché è necessario un avverbio
rafforzativo per suffragare questa debolezza dell'approccio e del
metodo con cui sono state affrontate le questioni energetiche. Per
attuare concretamente una politica energetica il Consiglio arriva
oggi, 19 marzo 1997, a suggerire alla Giunta, a stimolare la Giunta
a fare qualcosa. Io, se fossi nei panni del Presidente della
Giunta, mi sentirei risentito dal fatto che una risoluzione di
questo tipo venga proposta da Capigruppo della maggioranza
all'unisono, come a dirle: "muoviti perché qui sta succedendo
qualcosa e non stai facendo niente". Come già è successo con
l'Amministratore delegato Tatò, c'è stata anche lì una presa d'atto
di decisioni assunte a monte.
È un altro intervento tardivo questo, ed io avevo detto: visto
che si vuole fare tardivamente - quindi ribalto completamente il
problema rispetto a quanto detto da Viérin - che si faccia
perlomeno con una correttezza di impostazione che qui non c'è. Il
documento è completamente scorretto in alcuni suoi assunti e non mi
sembra che da parte dell'Assessore siano arrivate indicazioni
sufficienti a chiarire le inesattezze che qui sono scritte.
Le ragioni della mia astensione sono soprattutto di carattere
formale e perché a livello politico tardivamente questo Consiglio
arriva alla vigilia di quelle elezioni di cui parlava giustamente
Chiarello a proporre una cosa che ha un fine solo a sé stesso.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Ho detto che abbiamo delle ottiche diverse, che
spero che l'ENEL non venga privatizzata o quanto meno che il 51
percento rimanga in mano pubblica, magari Tibaldi la pensa
diversamente. Senz'altro non penso che conti ritardare le
decisioni, ma non lo penso proprio perché, quando è stato deciso in
III Commissione di sentire i rappresentanti dell'ENEL e
l'Assessore, eravamo preoccupati di quello che sta succedendo.
Ho già detto prima che, di fronte ad una risoluzione di questo
tipo, se fossi stato il Presidente della Giunta avrei preso per i
capelli qualcuno perché qui si dà per scontato che la Giunta non si
interessi di queste cose, cioè che ci sia bisogno di un tutore che
dica all'Assessore: guarda, è importante che tu vada a parlare con
quelli dell'ENEL.
Adesso è stato aggiunto giustamente da Viérin, ed è l'unica cosa
che mi interessa per quanto riguarda questo documento che è pieno
di imprecisioni - dicevo prima che non si fa riferimento a precise
normative comunitarie - la richiesta all'ENEL che comunque vengano
mantenute e rafforzate le installazioni e le occupazioni in Valle
d'Aosta. È l'unica cosa seria e chiara che è stata inserita in
questo documento, però io non lo voterò proprio perché mi sembra
che non sia serio.
Presidente Pongo in votazione la risoluzione nel testo così
emendato:
Risoluzione Appreso dall'Assessore all'Industria e Commercio, e
dal delegato dell'ENEL S.p.A. in Valle d'Aosta, le principali
caratteristiche del modello organizzativo in fase di attuazione da
parte di tale società, attualmente non più Ente economico
pubblico;
Atteso che gli interessi generali della Regione non possono
soffermarsi unicamente sulle ipotesi di modificazione dell'assetto
organizzativo dell'ENEL S.p.A., ma debbono necessariamente
comprendere l'intero processo evolutivo del settore energetico
valdostano;
Considerato che l'ENEL, la cui presenza in Valle d'Aosta è
caratterizzata da una struttura produttiva di 25 impianti, che nel
1994 hanno prodotto circa 2.981 Gwh, di cui 2.457 Gwh sono stati
esportati verso altre Regioni, e da una struttura organizzativa
comprendente circa 700 unità lavorative, ha assunto un
atteggiamento decisamente rivolto alla conservazione delle proprie
posizioni monopolistiche nel mercato dell'energia, come si evince
dai suoi atteggiamenti ostruzionistici in ordine alle iniziative
prospettate sia dai produttori indipendenti sia dai Consorzi di
autoproduttori;
Preso atto che il monopolio della produzione energetica, sancito
dalla legge 1643 del 1962, istitutiva dell'ENEL, è venuto meno a
seguito di recenti disposizioni normative statali e direttive
comunitarie;
Tenuto conto dei radicali mutamenti intervenuti nella
legislazione statale, con particolare riferimento alla legge 359
del 1992, che dispone la trasformazione dell'ENEL da Ente pubblico
economico in società per azioni, e la legge 481 del 1995,
istitutiva dell'Autorità di regolazione dei servizi di pubblica
utilità, con le quali viene di fatto avviato l'iter della
privatizzazione dell'ENEL S.p.A.;
Ritenuto che oggi, in materia di utilizzazione delle acque
pubbliche per fini energetici, non possano più essere invocati quei
divergenti interessi nazionali che avevano costituito la
motivazione della sentenza della Corte Costituzionale, n. 13 del
1964, con la quale veniva respinto il ricorso della Regione avverso
alla legge istitutiva del monopolio ENEL;
Il Consiglio regionale
impegna la Giunta regionale a:
a) predisporre una legge di disciplina di utilizzazione delle
acque pubbliche per uso idroelettrico nell'esercizio della potestà
legislativa attuativo-integrativa di cui la regione dispone ai
sensi delle competenze statutarie;
b) avviare un'immediata trattativa con il Governo che permetta
alla Regione anche attraverso norme attuative dello Statuto, una
politica energetica più autonoma;
c) sostenere negli incontri con l'ENEL la valorizzazione delle
funzioni e delle competenze delle strutture esistenti in Valle
d'Aosta, anche per la difesa dei livelli occupazionali e delle
professionalità aziendali esistenti sul territorio;
d) richiamare la validità delle finalità delle due convenzioni
stipulate con l'ENEL ed approvate con deliberazione del Consiglio
regionale n. 767/VIII del 1984 e n. 999/IX del 1990, e
attualizzarne l'applicazione al fine di sviluppare concretamente la
politica energetica nell'interesse generale della Valle
d'Aosta.
Presenti: 30
Votanti e favorevoli: 28
Astenuti: 2 (Chiarello e Tibaldi)
Il Consiglio approva
