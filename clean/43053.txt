Classificazione
FINANZA REGIONALE E LOCALE
TRASPORTI E VIABILITÀ
Trasporti



Oggetto del Consiglio n. 499 del 21 aprile 2021 - Resoconto
OGGETTO N. 499/XVI - Reiezione di mozione: "Esenzione dal
pagamento del bollo auto per l'anno 2021 per gli operatori del
trasporto pubblico non di linea".
Bertin (Presidente)
- Possiamo passare al punto n. 13
all'ordine del giorno. Il consigliere Ganis si è prenotato per
l'illustrazione, ne ha facoltà.
Ganis (LEGA VDA) -
Tra le tantissime categorie colpite da
questa pandemia ci sono gli operatori del trasporto pubblico
locale, taxisti e noleggio con conducente NCC, un settore
importante per la nostra economia valdostana anche perché legato
strettamente al turismo.
Il settore del noleggio auto con conducente e taxi in Valle
d'Aosta è costituito da oltre duecento autorizzazioni e circa
novanta imprese; queste ultime forniscono un servizio importante:
quello di trasferire la clientela dagli aeroporti, dalle stazioni
ferroviarie a tutte le strutture alberghiere, oltre a dare un
servizio pubblico alla comunità valdostana. La pandemia ha messo a
dura prova anche questo settore, le aziende non riescono più a far
fronte a tutte le spese legate alla loro attività, al pagamento del
leasing
dei mezzi, al bollo, alle assicurazioni, alle
revisioni e al pagamento delle rimesse. Gli operatori del settore
però non si sono mai fermati rispettando gli obblighi di servizio
previsti, ma oggi non ce la fanno più e rischiano di dover chiudere
a causa del fallimento delle loro aziende: ecco perché riteniamo
fondamentale che vengano adottati dei provvedimenti che tengano
conto anche di questo comparto particolarmente colpito dalla
pandemia e, per farlo, dobbiamo prendere esempio dalle buone
pratiche già messe in campo da altre Regioni. In merito a questo
vorremmo evidenziare, ad esempio, l'iniziativa della Regione
Sardegna, che ha deciso di stanziare un parziale ristoro attraverso
un
voucher
una
tantum
dedicato appunto ai titolari di
licenza taxi, di noleggio con conducente e di trasporto di
passeggeri con mezzi atipici a far fronte del mancato reddito del
2020.
Per aiutare questa categoria, anche il potenziamento del
trasporto pubblico potrebbe essere fatto stipulando convenzioni tra
Regione e aziende private di bus, titolari di licenza taxi e NCC,
come lo prevede peraltro un emendamento approvato in Commissione al
Senato. Questa categoria non è stata infatti coinvolta nei progetti
di integrazione tra trasporto pubblico e privato così com'è
avvenuto in altre regioni italiane. I progetti erano stati
finanziati dal Ministero dei trasporti destinando a ogni Regione
circa 400 milioni di euro, ma in Valle d'Aosta gli operatori NCC e
taxi sono stati esclusi da questo progetto coinvolgendo solamente
le aziende del trasporto pubblico locale e turistico.
Per aiutare le suddette categorie, si può inoltre prendere
spunto da quanto fatto dalla Regione Lombardia e dalla Regione
Piemonte, che hanno riconosciuto l'esenzione del pagamento del
bollo auto di taxi alle imprese di noleggio conducente e attività
di trasporto mediante autobus.
Con questa mozione, che si pone l'obiettivo di dare risposte a
una delle categorie sino ad ora dimenticate dai ristori e
indennizzi, impegniamo dunque il Governo regionale a valutare
l'esenzione del bollo auto per l'anno 2021 e a istituire un tavolo
tecnico di confronto per valutare la possibilità di avviare dei
progetti di integrazione tra trasporto pubblico e privato
coinvolgendo operatori NCC e taxi.
Presidente -
La discussione generale sulla mozione è
aperta. Se qualcuno intende intervenire, si prenoti. Non vedo
richieste di intervento nella discussione generale. Chiudo la
discussione generale, vedo la prenotazione dell'assessore Marzi, ne
ha facoltà.
Marzi (AV-SA) -
L'iniziativa presentata nel mese di marzo
dal collega Ganis presenta una serie di fattispecie sulle quali
dalla fine del mese di gennaio-febbraio l'Assessorato del
Dipartimento finanze, che ringrazio per il lavoro e la sensibilità,
aveva già iniziato a trattare. Le limitazioni di circolazione delle
persone determinate dall'emergenza sanitaria hanno fortemente
penalizzato anche i lavoratori impegnati infatti come richiamato
dalla mozione, di questo settore con ingenti riduzione di reddito e
quindi della loro capacità contributiva.
Per questo motivo abbiamo sin da subito preso in considerazione
la richiesta dei rappresentanti delle categorie e abbiamo già
approntato la predisposizione di una norma agevolativa regionale
nel quadro generale degli aiuti connessi al periodo di emergenza
che sarà affrontata con il prossimo DL sostegno Covid.
Per fornire ai colleghi un quadro più generale di completezza
sul tema, evidenzio le seguenti valutazioni e approfondimenti che
gli uffici hanno valutato per strutturare la norma di esenzione. La
tassa automobilistica del cosiddetto "bollo auto" è dovuta dai
seguenti soggetti: proprietari, usufruttuari, acquirenti con patto
di riservato dominio, ovvero utilizzatori a titolo di locazione
finanziaria di veicoli iscritti al pubblico registro
automobilistico.
La normativa vigente prevede agevolazione fiscale con riduzione
degli importi da versare riconosciute a determinate categorie di
contribuenti, in possesso, ad esempio, di autovetture adibite a
scuola guida, di autobus adibiti al servizio pubblico di linea o al
noleggio da rimessa, di autovetture adibite al servizio pubblico di
piazza, di taxi, e di autovetture adibite a noleggio da
rimessa.
Con riferimento alle categorie oggetto della mozione, il DPR
39/1953 stabilisce le seguenti riduzioni sui pagamenti della tassa:
nella misura del 75 percento per le autovetture adibite al servizio
pubblico da piazza, vale a dire i taxi, nella misura del 50
percento per le autovetture da noleggio di rimessa con conducente,
nella misura del 33,34 percento per gli autobus di linea o adibiti
a noleggio da rimessa.
Ogni manovra fiscale adottata dalla nostra Regione è consentita
con riduzione del gettito a carico esclusivamente del nostro
bilancio regionale e deve quindi trovare adeguata copertura
finanziaria, a maggior ragione in un anno come il 2021 dove le
minori entrate sono pari a circa 90 milioni di euro a causa del
Covid. Una buona parte di queste, pari a 72 milioni di euro, le
abbiamo già esaminate quando abbiamo discusso il bilancio
regionale, altre sono occasione di confronto proprio in questi
giorni nel monitoraggio settimanale che viene fatto delle entrate.
Sicuramente nel contesto degli aiuti previsti dal nuovo quadro
temporaneo dell'Unione europea non si pone alcun problema dal punto
di vista del
plafond
riconosciuto alle imprese in questione.
Stiamo tuttavia valutando e appurando se il settore sia da
considerare escluso già a monte dalla normativa sugli aiuti di
Stato oppure se vi risulti ricompreso. In tal caso gli aiuti
concessi sotto forma di agevolazione fiscale sono da inserire con
apposita procedura nel registro nazionale aiuti.
Nello specifico possiamo anticipare che la quantità dei veicoli
che potrebbero essere coinvolti dall'agevolazione risultano i
seguenti: 95 autobus noleggio con conducente, 225 autovetture
noleggio con conducente, 31 taxi da servizio pubblico di
piazza.
La norma di esenzione sarà inclusa nel prossimo disegno di
legge, come prima richiamato, relativo agli interventi della
Regione per mitigare gli effetti della crisi economica e quindi per
questo motivo, cioè perché c'è assoluta sintonia di intento e di
indirizzo, chiedo al collega di ritirare la mozione, altrimenti ci
asterremo.
Presidente -
Vedo una prenotazione dell'assessora
Minelli, ne ha facoltà.
Minelli (PCP) -
Per quanto riguarda la parte sul bollo
auto, ha già ben spiegato il collega Marzi e, fin dall'incontro che
a gennaio avevamo avuto con gli NCC, avevamo detto che questo era
un tema che doveva essere approfondito e gli uffici
dell'Assessorato hanno infatti operato questi approfondimenti.
Per quanto riguarda invece la situazione del trasporto pubblico
locale e del mancato coinvolgimento degli operatori NCC e dei taxi,
preciso alcune cose: come tutti sapete, in seguito all'epidemia da
Covid-19, il Governo centrale ha emanato una serie di decreti
finalizzati anche a dettare le modalità e l'espletamento del
servizio di trasporto pubblico e per l'accesso dello stesso da
parte dell'utenza. Le stesse linee, che prevedono un 50 percento di
posti rinvenibili dalla carta di circolazione per quello che
riguarda gli autobus, sono peraltro previste anche per i mezzi da
NCC. Per effetto delle misure dello Stato, gli uffici competenti
hanno dovuto nei mesi scorsi fare un'approfondita analisi dei dati
di traffico e rilevare che c'erano anche delle situazioni di
criticità in termini di sovraffollamento.
Si è proceduto quindi a una concertazione con le società
affidatarie del servizio per armonizzare l'offerta di trasporto con
le nuove e le mutate esigenze di mobilità ottimizzando le
potenzialità dell'intero sistema trasportistico valdostano. Sapete
poi tutti che, in occasione delle richieste effettuate per i
potenziamenti scolastici in seguito alla mutata capienza dei mezzi,
sono stati istituiti dei potenziamenti su parecchie corse per le
adduzioni ai poli scolastici e sulle linee di Fondovalle negli
orari di maggiore fruizione. Questi servizi sono stati e sono resi
tuttora dalle società affidatarie del servizio di trasporto
pubblico locale automobilistico regionale in seguito a gare di
appalto a evidenza pubblica di cui a un provvedimento dirigenziale
del 2012. Allo stato attuale non è stato possibile coinvolgere i
vettori del trasporto non di linea in quanto i titolari esclusivi
delle linee oggetto di potenziamento dispongono dell'organizzazione
del personale e dei mezzi anche per effettuare i servizi
aggiuntivi. Va infatti ricordato che queste stesse aziende operano
nel settore del noleggio con conducente e presentavano anche esse
dei mezzi e degli autisti inutilizzati in numero rilevante a causa
della pandemia in corso. Non si può escludere tuttavia, allorquando
si presentasse un'eventuale necessità futura, la possibilità da
parte delle società di trasporto di ricorrere a delle forme di
subappalto, come già accade a titolo esemplificativo con i servizi
a chiamata di collegamento con gli aeroporti di Caselle e di
Malpensa oppure con il servizio a chiamata notturna e serale
dell'Âllo Nuit. Questa scelta però rientra nella esclusiva sfera
decisionale delle imprese che adottano modelli organizzativi che
ritengono più adeguati.
Questi aspetti erano già emersi nell'incontro avuto con gli NCC
a gennaio; è vero che lo Stato ha stanziato delle importanti
risorse per il potenziamento del TPL, ma questo compito spetta a
chi si era aggiudicato i relativi appalti. Nel caso in cui un
soggetto aggiudicatario non fosse in grado di provvedere a questa
maggiore produzione, vi è sempre la possibilità del ricorso ai
soggetti esterni quali gli NCC, come dicevo, tramite il subappalto;
questo è avvenuto in altre Regioni come ricordavate in situazioni
in cui il concessionario non era in grado di provvedere
autonomamente al servizio. In Valle d'Aosta però, visto il
rilevante numero di mezzi, il ricorso a terzi non è stato
attuabile. In quell'incontro è stata data comunque disponibilità da
parte della Regione a proseguire con il sostegno alle attività già
avviate negli anni passati, e mi riferisco a servizi a chiamata, a
taxi bus o
trek-bus
che però sono rivolte, come sappiamo,
principalmente a un'utenza turistica ovviamente molto rarefatta in
questo momento di pandemia, ma che si auspica possa riprendere nei
prossimi mesi e il sostegno in questo senso sarà assicurato.
Presidente -
Per dichiarazione di voto, ha chiesto la
parola il consigliere Manfrin, ne ha facoltà.
Manfrin (LEGA VDA) -
Non ho sentito che avesse chiuso la
discussione generale in ogni caso intervengo.
In primis
intervengo nel merito di quanto esposto dall'assessore Marzi a cui
ovviamente ha fatto riferimento velato, ma è bene anche affermarlo
in maniera netta e inequivocabile, questa mozione è stata
presentata all'attenzione del Consiglio circa un mese fa, quindi
evidentemente molto prima che si discutesse di un eventuale tavolo
con le misure e ci fossero proposte eventuali da parte della
Regione, quindi è di tutta evidenza che se da una parte questa
mozione già conteneva un qualcosa che preconizzava un eventuale
intervento, dall'altra parte è altrettanto evidente che non si
aveva neanche il completo panorama di quello che poi sarebbe stato
l'intervento e quindi si è deciso di muoversi di conseguenza.
Peraltro siamo felici anche di essere stati quindi promotori di
questa eventuale proposta che poi verrà valutata.
Venendo invece a quanto detto dall'assessore Minelli, iniziamo
con il ricordare un dato, lei non mi ricordo se era presente, ma ci
fu un incontro fra i rappresentanti di queste aziende e i
Capigruppo, oltre che con il Presidente della Regione, se non
sbaglio, e venne detto in maniera chiara e netta, mi ero fatto un
appunto e lo ricordo tuttora... quando le venne proposto
un'eventuale abolizione dei bolli, lei rispose decisamente:
"assolutamente no" in un incontro privato che le associazioni
ebbero con lei, quindi felici che forse qualcuno abbia cambiato
idea, o chi lo sa se avrà cambiato idea, magari si tace per evitare
di fare l'ennesima frattura...
Al netto di quanto è stato dichiarato, lei ha invece discusso
della seconda impegnativa, quindi l'impegno a istituire un tavolo
tecnico di confronto per valutare la possibilità ad avviare
progetti di integrazione fra il trasporto pubblico e privato
coinvolgendo operatori NCC e taxi. È una
vexata quaestio
che
è stata evidenziata nell'incontro sempre con i rappresentanti di
categoria perché è stato appunto evidenziato, come lei ha detto,
che sono stati stanziati numerosi fondi per il trasporto pubblico
locale, ma di questi numerosi fondi qui ovviamente i novanta
operatori, le novanta imprese di noleggio con conducente, per
esempio, che hanno scritto questo documento - ovviamente non
parliamo anche degli altri - è chiaro che non ne hanno visto
nemmeno l'ombra. Se effettivamente questo sia dovuto al fatto che
ci siano delle imprese che hanno un sovrappiù di mezzi e di
personale e quindi hanno implementato le linee, non lo so, però è
altrettanto vero che, quando si è fatto quell'incontro in piazza e
poi quel confronto con i sindacati, si è evidenziato un dato: noi
abbiamo un trasporto che in alcuni casi va a flussi, quindi
abbiamo, soprattutto per quanto riguarda le scuole, magari un
maggior afflusso nell'orario in cui si apre la scuola e quindi i
ragazzi si recano presso i plessi scolastici e un altro flusso più
importante quando i ragazzi tornano ai plessi scolastici.
Probabilmente quindi non si possono applicare le condizioni di
aumento per la sicurezza per le normative Covid che sono
applicabili in altre regioni, ma riteniamo sia importante la
possibilità invece di implementare il servizio per evitare che ci
sia un affollamento dei mezzi, che, come sappiamo, è stato uno
degli elementi che non è stato affrontato in tutto il Paese e che
in alcuni casi effettivamente solo lì ha determinato alcune
problematiche relative al contagio. Che questo non possa essere
espletato sinceramente lo vorremmo sentire e vedere con i dati,
sarebbe utile su questo avere un confronto, perché lei ci dice che
ha avuto un tavolo di confronto, noi non ne eravamo a conoscenza,
peraltro siamo usciti - e mi sono testimoni gli altri Capigruppo -
da quell'incontro con l'impegno che ci saremmo parlati in un
incontro di Commissione, questo confronto sinceramente non c'è mai
stato, non l'ho mai visto, che lei abbia incontrato privatamente
questi rappresentanti e di quello che vi siete detti sinceramente
non ne abbiamo traccia, non possiamo saperlo. Avremmo invece
piacere di poterci confrontare in questo senso, perché riteniamo
che un confronto e un eventuale coinvolgimento degli operatori sia
assolutamente importante e necessario, lei potrà giustamente porre
quelle che sono, secondo lei, le condizioni che non possono portare
a un eventuale coinvolgimento, invece i rappresentanti che
eventualmente vorranno partecipare potranno invece portare le loro
controdeduzioni e tutti ci faremo un'idea.
In quest'ottica e quindi in questo senso la mozione non può
essere ritirata, pertanto convintamente la porteremo al voto,
perché riteniamo che la tutela delle categorie che sono state
escluse da qualsiasi tutela sia preminente in questa situazione di
crisi pandemica che ha toccato molte categorie che si sono sentite
completamente abbandonate.
Presidente -
Assessora Minelli, la discussione già era
stata chiusa, può intervenire come dichiarazione di voto.
Minelli (PCP) -
Come dichiarazione di voto e come
precisazione. Giustamente il collega Manfrin dice che non erano
presenti all'incontro che ho avuto a gennaio con gli NCC e, di
conseguenza, mi chiedo come lei faccia ad affermare con così tanta
sicurezza che io abbia risposto: "assolutamente no", cosa che non
ho detto. Per le vie brevi io mi ero confrontata con gli uffici
delle Finanze, che mi avevano rappresentato una difficoltà in quel
momento per poter approfondire la questione, c'era bisogno di tempo
e mi era stato detto che l'esecuzione si poteva configurare come
aiuto di Stato. Gli approfondimenti sono stati fatti, la mozione
doveva essere discussa, lei lo ha ricordato, già quindici giorni fa
e già quindici giorni fa avevamo concertato questa possibilità, che
deve però entrare in una legge, cosa che accadrà con la legge che
stiamo affrontando.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Glielo spiego subito come faccio ad
affermarlo, perché ce lo hanno detto i sindacati e mi sono buoni
testimoni tutti i Capigruppo che erano presenti a quella riunione a
cui ho fatto la domanda specifica dicendo: "ma a queste proposte
cosa vi ha risposto l'Assessore?", "l'Assessore ci ha risposto:
"assolutamente non si parla di cancellazione dei bolli"". Quando ci
sarà e se ci sarà la possibilità di avere un confronto, quindi
evidentemente glielo faremo poi dire di fronte dai sindacati
direttamente.
Presidente -
Assessore Marzi, anche a lei cinque minuti
per dichiarazione di voto.
Marzi (AV-SA) -
Ovviamente ci asterremo ma era più che
altro, senza voler assolutamente avere un ruolo di pacificatore,
per porre una questione che interviene sia sugli aspetti temporali.
Il collega Manfrin giustamente ha riportato il fatto che questa
mozione avrebbe dovuto essere discussa il 12 marzo. Io però per
correttezza evidenzio, ma solo con la finalità di dare il giusto
peso a quanto come Consiglio andremo a fare rispetto alle diatribe
politiche relativamente a un atto di indirizzo tipicamente politico
come questa mozione, che gli intendimenti della mozione presentata
dal collega Ganis, erano stati presentati sin da marzo e siamo
ormai ad aprile inoltrato. Ho anche però specificato che, proprio
come richiamato dalla collega Minelli, era dal mese di febbraio che
gli uffici stavano lavorando per trovare una soluzione che poi, per
fortuna, è stata inquadrata.
A scanso di equivoci e quindi senza voler assolutamente avere
delle valenze che vanno al di là del fatto che come organismo ci
troveremo ad approvare un atto che prende in considerazione quanto
espresso dalla mozione, secondo me, la cosa più importante di
tutto, a parte il fatto che questa mozione probabilmente non
passerà, è che tutti quanti assieme abbiamo comunque individuato
una difficoltà in una categoria che ha patito e sta patendo molto e
che anche nel 2021, soprattutto nel 2021, riusciremo a essere
assolutamente fattivi e operativi nel trovare un riscontro. Lo
faremo, naturalmente, tutti quanti assieme.
Presidente -
Se non vi sono altri interventi, possiamo
mettere in votazione la mozione. La votazione è aperta. Invito il
collega Segretario a collegarsi con i Consiglieri presenti via
zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
La votazione è chiusa.
Presenti: 35
Votanti           
: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz, Marzi)
La mozione non è approvata.
