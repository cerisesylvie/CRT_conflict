Classificazione
CAVE, MINIERE E TORBIERE
DEMANIO E PATRIMONIO REGIONALE
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1810 del 8 marzo 2006 - Resoconto
OGGETTO N. 1810/XII - Conferimento di incarico per le
problematiche connesse all'acquisizione delle miniere di Cogne.
(Interrogazione)
Interrogazione
Premesso che:
- è da oltre 10 anni che l'Amministrazione regionale sta con
studi distinti esaminando le problematiche connesse
all'acquisizione delle miniere di Cogne a fini di una loro
valorizzazione turistica;
- a novembre scorso la Giunta ha impegnato € 220.600,00 per
conferire un ulteriore incarico di approfondimento su tale oggetto
a Finaosta S.p.a.;
- i dettagli e i tempi di tale nuovo incarico sono stati
demandati alla successiva definizione da parte del servizio
patrimonio;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) i dettagli e tempi dell'incarico di cui in
premessa;
2) se lo studio è gestito direttamente da Finaosta S.p.a. o
se, invece, è stato affidato a terzi;
3) se la volontà politica di acquisizione e realizzazione
della valorizzazione a fini turistici è subordinata alle risultanze
dello studio commissionato e se tali tempi sono compatibili con le
strategie enunciate da Fintecna;
4) quali sono le cause che hanno determinato l'esigenza di
conferire tale ulteriore incarico.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si fa riferimento ad
un'attività di acquisizione relativa alla miniere di Cogne, nello
specifico si pongono 4 quesiti, il primo riguarda
"i dettagli e
tempi dell'incarico di cui in premessa"
, ovvero un incarico che
è stato conferito a "Finaosta" con una deliberazione di Giunta
dell'11 novembre 2005. Rispetto a questo mi corre l'obbligo di fare
un minimo di premessa. Questa deliberazione è stata fatta in
considerazione del fatto che la questione è veramente complessa e
che nel tempo ha coinvolto svariati uffici regionali. C'è stata una
risoluzione del 16 dicembre 2004 nella quale il Consiglio ha
impegnato il Governo regionale a verificare la possibilità di
acquisire le miniere di Cogne, al fine di creare un percorso
turistico-culturale della memoria sulla vita in miniera e a
redigere un piano di fattibilità sul recupero e valorizzazione
delle aree minerarie. Dalla relazione della IV Commissione del 26
luglio 2005 si ribadisce l'invito alla Giunta ad acquisire le
miniere e a finanziare un piano di fattibilità per il loro
recupero. Ciò detto, l'incarico è stato conferito per la
realizzazione di uno studio preliminare finalizzato alla
valutazione dell'ipotesi di acquisizione delle aree e rispettive
pertinenze connesse alla concessione mineraria della miniera di
magnetite di Cogne, anche al fine di una trattativa con "Fintecna",
a un recupero ambientale e a una riqualificazione di tipo culturale
naturalistica per una valutazione ai fini turistici dell'area.
La deliberazione, come si evince facilmente, prevede che lo
studio affidato a "Finaosta", anche avvalendosi di risorse esterne,
debba affrontare i seguenti argomenti: individuazione e
ricognizione dei beni facenti parte del patrimonio minerario di
Cogne, analisi degli aspetti giuridico-amministrativi inerenti
all'attuale concessione e all'eventuale passaggio alla Regione con
tutte le responsabilità connesse, individuazione e valutazione
delle alternative possibili per la riqualificazione dell'area,
individuazione degli interventi necessari anche per la messa in
sicurezza del sito minerario per il recupero funzionale del sito e
delle sue strutture e gli ulteriori interventi tali da garantire la
fruizione del complesso minerario ai fini turistici, ricerca della
presenza di sostanze tossico-nocive e valutazione della
radioattività delle discariche del giacimento minerario di Cogne,
individuazione dei possibili finanziamenti a livello nazionale ed
europeo, individuazione delle procedure operative e relative
ipotesi di programmazione per l'attuazione del progetto di recupero
e valorizzazione del patrimonio minerario di Cogne, stima delle
operazioni necessarie e dei costi per la bonifica in caso di
presenza di sostanze tossico-nocive, stima dei costi e dei tempi
presunti alla realizzazione dei ricavi attesi, stima dei costi di
gestione e qualsiasi altro elemento si renda necessario per
effettuare una corretta scelta operativa. Al di là dell'aspetto
storico-culturale e anche dell'interesse economico, il collega
Frassy non potrà disconoscere che è un'operazione con un'effettiva
complessità e, fatemi dire, l'acquisizione è il passaggio più
banale, perché tutto quello che accadrà a "valle" dell'acquisizione
è quello che ha un vero interesse. Sapete che se dovessero essere
dismesse le concessioni, c'è un obbligo per colui che coltiva la
miniera di provvedere alla bonifica di tutti i siti, cosa che non è
banale, per cui paradossalmente il valore della miniera, così come
abbiamo avuto modo di dirlo agli interlocutori di "Fintecna",
potrebbe essere addirittura negativo, perché il costo della
bonifica della sistemazione potrebbe essere superiore rispetto al
valore. Abbiamo quindi la necessità di avere dei dati assolutamente
precisi, per cui non possiamo fare un'operazione di acquisto per
poi vedere cosa succede, perché, una volta che si diventa
proprietari, ci si assume una serie di oneri. I termini temporali
sono in funzione delle diverse problematiche da affrontare, con una
prima serie di elaborati disponibili per i mesi di maggio e giugno,
mentre la relazione conclusiva è presumibile per la fine del
prossimo mese di ottobre.
Nella seconda domanda si chiede
"se lo studio è gestito
direttamente da "Finaosta S.p.a." o se, invece, è stato affidato a
terzi"
, gli aspetti del problema appaiono assai complessi e
molteplici, da quelli legali e amministrativi a quelli
tecnico-economici, con implicazioni non solo di tipo turistico, ma
anche urbanistico e soprattutto di sicurezza territoriale e
ambientale. I principali argomenti che si intendono affrontare
nello studio saranno indicativamente i seguenti: gli aspetti
ambientali, ad esempio presenza di sostanze tossico-nocive
nell'area di discarica del materiale inerte, messa in sicurezza dei
siti e del loro equilibrio ambientale; gli aspetti
giuridico-amministrativi, fra cui l'obbligo del concessionario
attuale della Regione, problemi di acquisizione della miniera del
patrimonio indisponibile pubblico, problematiche relative alle
pertinenze minerarie e loro riutilizzo per motivazioni differenti
da quelle minerarie tradizionali, criteri per la decadenza del
titolo minerario, procedure amministrative di chiusura della
miniera, normative di riferimento per la conduzione dei lavori, di
messa in sicurezza e bonifica della miniera e relative pertinenze,
possibilità di gestione diretta della miniera da parte della
Regione sia a fini minerari, sia a fini di valorizzazione del
patrimonio minerario dismesso, concessione della miniera a terzi
anche per iniziative di valorizzazione; gli aspetti di messa in
sicurezza - ad esempio, interventi di messa in sicurezza di varie
opere, gallerie, percorsi a giorno, messa a norma di impianti di
illuminazione e ventilazione, esame delle condizioni degli impianti
esistenti e possibilità di loro messa in sicurezza, trenino,
funivia, "skip" -; gli aspetti per lo sviluppo turistico,
indicativamente strategie per proposte di interesse locale,
possibili sinergie per iniziative di interesse territoriale, linee
guida da eseguire per un bilancio economico di previsione. Lo
studio è gestito direttamente da "Finaosta", in particolare per
quanto riguarda l'esame dei principali "competitors", siti minerari
del nord Italia, loro caratteristiche e dimensioni, modelli di
gestione, sviluppo, treni storici, presenze, investimenti e
modalità di finanziamento, linee guida conseguenti. La società
scrivente si occupa anche dell'esame degli aspetti per lo sviluppo
turistico del sito minerario, della sua gestione, nonché del
coordinamento dei vari aspetti specialistici. Per quanto attiene
questi aspetti specialistici, "Finaosta" si avvale della
collaborazione del Dipartimento di scienza della terra
dell'Università degli studi di Torino, con cui è stata sottoscritta
una convenzione; il Dipartimento universitario segue anche il
coordinamento scientifico delle attività di consulenza tecnica
specialiste affidate a professionisti di loro fiducia appositamente
incaricati dalla società scrivente per ciò che concerne le
problematiche giuridico-amministrative, quelle legate alla
sicurezza e alla fattibilità sul riutilizzo delle miniere a fini
turistico-museali. Per quanto attiene le problematiche inerenti gli
aspetti ambientali, è in fase di definizione l'incarico all'ARPA,
che ha già svolto indagini preliminari in tali aree per conto della
pubblica amministrazione.
Terza domanda:
"se la volontà politica di acquisizione e
realizzazione della valorizzazione a fini turistici è subordinata
alle risultanze dello studio commissionato e se tali tempi sono
compatibili con le strategie enunciate da "Fintecna""
,
ovviamente non può che essere così: come possiamo tradurre in atti
una volontà che abbiamo indicato nella risoluzione che non abbiano
il supporto di tutta una serie di elementi? Ovviamente senza questi
elementi non possiamo dare delle risposte a "Fintecna". "Fintecna"
è al corrente e quindi credo che non vi siano altre soluzioni.
"Quali sono le cause che hanno determinato l'esigenza di
conferire tale ulteriore incarico"
, la complessità delle cose
che ho enunciato la dice lunga sulla necessità di un
approfondimento. Al di là dell'aspetto storico-culturale che ci
porta a salvaguardare e valorizzare un sito, vorremmo non
intraprendere un'iniziativa di cui non abbiamo contezza di quale
potrà esserne il costo.
Président - La parole au Conseiller Frassy.
Frassy (CdL) - Esprimiamo qualche preoccupazione alla luce di
una risposta molto lunga, ma abbastanza povera di certezze e di
contenuti. Abbiamo la sensazione che siano passati 10 anni senza
che si siano fatti sostanziali passi avanti. Come lei ricorderà,
perché la deliberazione l'avete scritta voi nell'adottare in Giunta
questo tipo di incarico, è evidente dalla deliberazione come i
primi incarichi risalgano al 1996; sono passati 10 anni, in questo
periodo l'Amministrazione ha speso tempo e risorse per arrivare 10
anni dopo a ripartire daccapo. È questa la preoccupazione che
esprimiamo, in quanto non sono stati considerati e valutati
all'atto di conferire tale nuovo incarico gli incarichi precedenti,
e li voglio ricordare: una relazione di stima per la valutazione
degli immobili, che è di nuovo oggetto di rivalutazione, è stata
già fatta il 6 dicembre 1996; nel novembre 1999 è stata fatta una
nuova perizia di stima sui terreni e i fabbricati facenti
parte...
(interruzione dell'Assessore Marguerettaz, fuori
microfono)
... glielo sto ricordando, perché la risposta che lei mi ha dato
dimostra che questi incarichi non sono stati considerati, perché ho
appuntato quanto mi ha risposto sui dettagli dell'incarico e nei
dettagli dell'incarico vi sono una serie di questioni che erano già
state affrontate, in particolare la valutazione e la stima degli
immobili e dei terreni. Sarebbe stato forse sufficiente adeguare
quei valori in base agli indici di rivalutazione. Non solo, nel
2002 - ed è scritto anche in deliberazione - c'era una relazione
dell'ARPA sui problemi di tipo sanitario, di sicurezza e di
inquinamento; nella sua risposta, Assessore, conferite a "Finaosta"
nuovamente il compito di rivalutare quello che addirittura ha
valutato l'ARPA - quindi non un soggetto che passava per caso per
strada - sul problema dell'amianto e di quant'altro. Esprimiamo
allora una forte preoccupazione, perché è evidente che questa
maggioranza, o perlomeno l'"Union Valdôtaine", nonostante gli
impegni presi in aula nel dicembre 2004, continua a prendere tempo,
cioè il convincimento è che non avete ancora maturato la volontà
politica di addivenire a un'acquisizione di quel sito e di
procedere alla sua riconversione in chiave turistica. Questa
volontà politica non l'avete, altrimenti non si spiega come mai
dopo 10 anni venga commissionato un nuovo incarico, che "fa la
ripetizione" degli incarichi precedenti che non sono stati neppure
valutati!
Voi non avete mai espresso delle valutazioni sugli incarichi
conferiti in 10 anni e questo è grave, perché il documento chiedeva
di verificare la possibilità di acquisire le miniere di Cogne e
tale possibilità andava verificata in sede politica, perché si
diceva nella seconda parte dell'impegnativa di redigere un piano di
fattibilità che fosse già finalizzato al recupero. Nella risposta
che lei ci ha dato al punto n. 3, se la volontà politica è
subordinata alle risultanze, lei mi ha detto:
"
certo che sì, non può essere
diversamente"
. La volontà politica di procedere
all'acquisizione delle miniere e alla loro conseguente
riconversione ad uso turistico perciò non è ancora formata. Noi
eravamo convinti - e penso che il collega Praduroux, Presidente
della IV Commissione ne sia buon testimone - che il Consiglio si
fosse espresso e che la maggioranza avesse dato un'indicazione
politica. Si trattava di mettere in atto i meccanismi per
concretizzare quella volontà politica. Io allora dico che le
miniere di Cogne non sono più complesse delle tante miniere che
ormai da decenni hanno dato un "vestito" turistico al bacino
minerario della Ruhr, se c'è la volontà politica, si fa! Prendiamo
atto che la volontà politica non c'è, esprimiamo la preoccupazione
che "Fintecna" rinunci a rinnovare la concessione e lei sa bene che
a quel punto quegli immobili varranno zero o meno di zero ma, in
virtù di un intreccio di norme, sarà molto più difficile poter
effettuare una messa in sicurezza a costi ridotti, perché la messa
in sicurezza a fronte di una concessione mineraria in essere ha
delle esigenze di gran lunga inferiori rispetto alle esigenze
normative della messa in sicurezza di un sito che non ha più la
caratteristica di sito minerario. L'argomento è complesso, ci
torneremo, perché abbiamo capito oggi che voi questa volontà
politica non l'avete ancora maturata; l'incarico andrà a compimento
a fine anno nell'ottobre, prima di quella data chiederemo ulteriori
chiarimenti sull'evoluzione di questo incarico.
