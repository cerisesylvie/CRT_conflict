Classificazione
ACQUE
Acque minerali e termali



Oggetto del Consiglio n. 1232 del 23 marzo 2005 - Resoconto
OGGETTO N. 1232/XII - Raggiungimento della piena operatività del
settore termale ex legge 38/1998. (Interpellanza)
Interpellanza
Premesso:
- che la Legge regionale 38/1998, successivamente modificata,
prevede interventi finanziari a favore del settore termale e, nella
fattispecie, della riqualificazione delle strutture esistenti a
Saint-Vincent e a Pré-Saint-Didier;
- che la riqualificazione di tali strutture sta assorbendo
tempi di gran lunga superiori a quelli previsti e che, nel
frattempo, si registra altrove un boom di aperture di centri
benessere che compensa la perdita di appeal delle tradizionali
destinazioni termali;
ciò premesso, i sottoscritti Consiglieri regionali
Interpellano
l'Assessore regionale delegato per conoscere:
1) se non ritiene eccessivamente lunghi i tempi previsti per
addivenire alla piena operatività dei complessi turistico-termali
di Saint-Vincent e Pré-Saint-Didier;
2) quali sono i suoi eventuali intendimenti in merito,
considerati i repentini cambiamenti del settore termale, le
mutevoli esigenze dei fruitori del fitness e del wellness e le
sinergie interregionali che si stanno creando nello stesso
comparto.
F.to: Tibaldi - Lattanzi - Frassy
Président - La parole au Conseiller Tibaldi.
Tibaldi (CdL) - Più volte in quest'aula abbiamo sollevato
l'attenzione sul rilancio degli stabilimenti termali valdostani,
che sono quello di Saint-Vincent e di Pré-Saint-Didier, un rilancio
che sta consumando molto tempo, a nostro avviso esagerato rispetto
alle iniziali previsioni che erano state ipotizzate non solo dal
legislatore, visto che ha disciplinato la materia con una legge di
finanziamento che risale al 1998, ma anche sulla base degli
elaborati progettuali presentati negli anni successivi.
Facendo un'analisi a più ampio raggio, che esce dai nostri
stretti confini regionali, si evince come il mercato termale
tradizionale stia subendo una contrazione per lasciare spazio ad
iniziative più moderne: i cosiddetti "centri benessere", che
costituiscono una forma di integrazione fra il termalismo e il
turismo. Questa considerazione è suffragata anche da dati che sono
stati divulgati anche recentemente, dove le cure tradizionali
registrano un calo del 10% nel corso dell'ultimo anno, mentre il
"wellness" - cioè i centri benessere - vede un incremento al 136%.
Vi è quindi una svolta concettuale nel considerare il termalismo,
che emerge dal secondo rapporto sul sistema termale italiano, ed è
una svolta che viene definita cruciale per tutto il comparto.
Praticamente da un termalismo inteso come fenomeno sanitario si è
passati ad un termalismo ludico e si giungerà nelle future
programmazioni di molti "tour operator" specializzati al concetto
di vacanza-benessere.
Se si parte da questi presupposti e si guarda a come si stanno
sviluppando a livello progettuale le due iniziative valdostane, si
comincia a porre delle domande. Innanzitutto, quali saranno i tempi
previsti per addivenire a una conclusione delle opere? Sarà ancora
attuale nel momento in cui le opere saranno a pieno regime,
rispetto al mercato circostante che si sta sviluppando secondo
queste nuove linee di tendenza? Ecco quindi che queste domande ci
paiono legittime e necessarie, anche alla luce del fatto che,
stando ad alcune risposte fornite dall'Assessore Caveri a nostre
iniziative, si evince che Pré-Saint-Didier avrebbe dovuto vedere la
luce come prima apertura a Natale 2004, ora questa apertura sembra
slittare all'estate, mentre più complessa è la faccenda di
Saint-Vincent, dove le previsioni temporali potrebbero slittare al
2009-2010. Penso che questa sia una preoccupazione che alberga
anche nella sua mente, Assessore: vogliamo riproporci come centro
di richiamo termale, abbiamo 2 stabilimenti in fase di rilancio, ma
abbiamo un mercato del comparto circostante che vede un'evoluzione
repentina delle esigenze dei consumatori di questa tipologia
turistica. Di qui le nostre domande: se non ritiene che questi
tempi possano essere in contraddizione con le esigenze di rilancio
dei 2 complessi turistico-termali di Saint-Vincent e
Pré-Saint-Didier; quali sono i suoi intendimenti in merito,
considerati i repentini cambiamenti del settore e soprattutto le
sinergie interregionali che si stanno creando nello stesso comparto
e, quando parlo di "sinergie interregionali", faccio riferimento a
un piano che è stato recentemente presentato per rilanciare le
terme e che vede 9 regioni italiane siglare un accordo a sostegno
del settore. È un piano che si riferisce in prevalenza all'apertura
di centri benessere all'interno di catene alberghiere, di centri
benessere che stanno facendo da contraltare al termalismo
tradizionale e questo progetto che è stato chiamato "Terme
d'Italia" è riuscito non solo a coinvolgere 9 regioni, capofila la
Regione Toscana, ma anche ad intercettare un finanziamento della
Comunità europea di ben 4,3 milioni di euro. Sembrerebbe essere
quindi, alla luce di queste informazioni, lo sforzo strategico più
impegnativo che è stato creato nel settore, in particolare finora
realizzato in Italia. Ci saranno azioni mirate, che vanno dalla
comunicazione alla promozione sui mercati strategici e alla
realizzazione di grandi eventi. In tale piano interregionale
purtroppo non si colloca la Valle d'Aosta, perché non è ancora
pronta con i suoi 2 stabilimenti e anche questo è un elemento di
preoccupazione, che è collegato al ritardo che stiamo subendo.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Terrei naturalmente separate le due questioni: il
complesso turistico termale di Saint-Vincent da quello di
Pré-Saint-Didier, pur essendoci un'unica origine di finanziamento:
la legge del 1998.
Mentre nel caso delle Terme di Pré-Saint-Didier l'iter
procedurale è stato seguito direttamente dalla Regione in un regime
di "project financing", per quanto riguarda il complesso termale di
Saint-Vincent, l'iter procurale è a carico del comune stesso, che è
in attesa che la società concessionaria "ATA Hôtel S.p.a." (la
quale in alcuni incontri anche con l'Amministrazione regionale -
che era preoccupata della tempistica - ha confermato l'impegno di
adempiere a questo contratto con il Comune di Saint-Vincent) si
appresti a presentare il progetto esecutivo dopo l'approvazione del
PUD per poter approvare la convenzione per il recupero e la
gestione dello stabilimento termale con un progetto, come reso noto
nelle more di tutte le procedure ufficiali di approvazione del PUD,
molto bello. Tale progetto è oggi prevalentemente legato alla
logica "fitness-wellness". Credo che si potrà, profittando dei
tempi più lunghi di Saint-Vincent (la data citata precedentemente è
la parte conclusiva), immaginare di fare delle aperture parziali
come dirò fra breve anche per Pré-Saint-Didier. Per quel che
riguarda Saint-Vincent, con il collega Fosson abbiamo incontrato
l'Amministrazione comunale per sondare in maniera approfondita le
eventuali ricadute di tipo sanitario. Mentre Pré-Saint-Didier si
caratterizza, stante la natura ferrosa delle acque, per
applicazioni dermatologiche di vario genere, Saint-Vincent potrebbe
vedere, così come il progetto era stato impostato dall'Assessore
Vicquéry, la possibilità di posti letto in una logica di tipo
sanitario. Credo che su questo si debba tornare e lo faremo su una
base di una progettualità che spetta all'Assessorato della sanità,
perché si può immaginare di avere un complemento fra la parte
termale e la parte sanitaria che in una località come
Saint-Vincent, nota per il clima favorevole che l'ha portata ad
essere definita la riviera delle Alpi, è un aspetto positivo. Nel
frattempo abbiamo provveduto a perfezionare la cessione a titolo
gratuito al Comune di Saint-Vincent ai sensi della legge n. 68/1994
dell'immobile di proprietà regionale noto come "Hôtel Source", che
è strettamente legato al complesso termale, da destinare alla
valorizzazione dello stabilimento termale. Posso garantire al
collega Tibaldi che è interesse comune che "ATA Hôtel" adesso si
metta, "ventre a terra", nella realizzazione dello stabilimento
termale, essendo un "project financing" (come dirò fra breve per
Pré-Saint-Didier), prima si finisce, prima si comincia a
guadagnare, quindi credo non vi siano dubbi sul fatto che vogliono
investire fortemente su Saint-Vincent, avendo acquisito un secondo
albergo: l'Hôtel Miramonti, che si trova a poche decine di metri
dallo stabilimento termale, quindi siamo anche in quel caso di
fronte ad una struttura che potrà avere una sua funzionalità.
Siamo molto più avanti nella questione di Pré-Saint-Didier,
avevo promesso che saremmo andati in ciabatte e accappatoio nel
Natale del 2004, ma devo dire che le ciabatte e l'accappatoio li
potremo indossare fra poche settimane. Con il Presidente Perrin
siamo stati in visita nello stabilimento termale di
Pré-Saint-Didier pochi giorni fa, i lavori sono molto avanzati, è
una struttura molto bella, vi sono piscine esterne che sono
spettacolari, perché tranquillamente immersi nell'acqua calda si
può godere di una vista straordinaria dell'intero massiccio del
Monte Bianco. Devo dire che i ritardi sono dovuti a un noto
contenzioso che agita la zona e che riguarda l'acquisizione di un
albergo di un privato che sembrava in un primo tempo interessato
alla vendita del suo albergo, questo non è avvenuto, ma possiamo
dire che intanto siamo nei tempi, perché la scadenza prevista per
il completamento dell'intervento era stata fissata per l'autunno
del 2005, cioè 720 giorni a far data dalla stipulazione del
contratto fra Regione e Terme di Pré-Saint-Didier, che hanno come
"know how"
quello della "Quadro Curzio", che da molti anni
esercisce uno stabilimento termale a Bormio con grande successo. La
data quindi sarà ampiamente rispettata per quanto riguarda il
recupero e l'entrata in funzione del fabbricato dello stabilimento
termale e delle piscine all'aperto. Fra l'altro, lo slittamento è
dovuto allo studio in corso d'opera di soluzioni in grado di
migliorare i servizi offerti e di generare minori costi di
gestione, perché è stato studiato dalla "SEA" un sistema di scambio
di calore che consentirà un risparmio molto elevato nei costi di
gestione delle terme e nei costi di riscaldamento. Dovremo avere le
prime fotografie per predisporre velocemente una depliantistica e
lo stabilimento termale aprirà prima dell'estate del 2005,
probabilmente fra fine aprile e inizio di maggio.
Per quanto riguarda la realizzazione della struttura alberghiera
connessa ai bagni e prevista dal "project financing", siamo in
attesa che il comune approvi un PUD per la redazione del quale è
stato conferito l'incarico per poter presentare il progetto,
peraltro già illustrato ai competenti uffici dell'Amministrazione
che hanno già espresso informalmente un parere favorevole per la
realizzazione di un nuovo albergo in sostituzione di quello
previsto e non realizzabile. Per capirci, abbiamo vicino
all'orrido, da cui proviene l'acqua calda a 37° già nota fin dagli
scritti degli antichi romani, un albergo che dovrebbe rientrare nel
PUD, ma che resterà di pertinenza di un proprietario privato che
non lo ha voluto cedere; a fianco esiste l'immobile dove si
realizza la prima parte delle terme, un collegamento sotterraneo
unisce questo immobile ad un secondo immobile che verrà destinato
ugualmente a stabilimento termale: è l'immobile noto come "ex
casinò" (a Pré-Saint-Didier all'epoca termale vi era un casinò che,
essendo chiuso, ci dà meno guai di quello di Saint-Vincent), e, di
fronte allo stabilimento termale bis, si troverà la costruzione
alberghiera nuova con una serie di "suites". Possiamo quindi dire
che, secondo le volontà del Comune di Pré-Saint-Didier, questo PUD
dovrebbe sbloccarsi dopo le elezioni - mese di marzo e mese di
giugno -, questo consentirà di aprire rapidamente i cantieri, però
fin dal mese di aprile una parte verrà aperta al pubblico.
Naturalmente si tratta di un inizio; le previsioni che la "Quadro
Curzio" ha fatto sono lusinghieri, vi è una grande attesa ed è
probabile che la piccolezza della struttura creerà dello scontento
all'inizio, perché siamo di fronte ad una struttura piccola, che
verrà dimensionata con la seconda parte, che dovrebbe essere pronta
in tempi relativamente brevi. Ritengo che altre località debbano
riflettere sul "fitness" e sul "wellness" che è diverso dal
termalismo puro; credo che altre località dovranno riflettere sulla
ricerca di acque calde e particolari, sulla nascita di stabilimenti
di questo genere che non sono in alternativa ad eventuali strutture
che si trovino all'interno degli alberghi. Da questo punto di
vista, è significativa la risultanza che viene da alcune località
della Regione, dove dal 40% al 90% dei turisti che vengono in Valle
non sciano; questo è un fenomeno interessante, abbiamo avuto una
stagione per gli alberghi positiva, ma questo non si è riflesso
sugli impianti di risalita in alcune località, quindi mostra che
molti vengono nelle nostre località non solo per lo sci. Questo è a
maggior ragione vero per l'estate e quindi puntare su strutture di
questo genere è coerente, come lo è per località storicamente
vocate come Pré-Saint-Didier e Saint-Vincent, che nell'800 erano
molto più famose di altre località che oggi sono invece "à la une",
va detto però che altre località della Valle potrebbero organizzare
delle strutture destinate ai turisti che - come dimostra il
proliferare di località di questo genere nel vicino Canton Valais -
possono avere un grandissimo successo.
Président - La parole au Conseiller Tibaldi.
Tibaldi (CdL) - La risposta dell'Assessore è condivisibile nelle
sue impostazioni essenziali, naturalmente i centri benessere sono
quella offerta aggiuntiva che si integra con attività tradizionali
che vengono svolte nelle nostre montagne, come lo sci o gli sport
invernali, e oggi non possiamo più limitarci a soddisfare le
esigenze turistiche guardando sempre e solo allo sci. Le terme
costituiscono un tassello che si aggiunge a questo mosaico
dell'offerta turistica integrata. La sua risposta è condivisibile -
ripeto -, la ringraziamo per l'aggiornamento delle situazioni che
ci ha dato su Pré-Saint-Didier e Saint-Vincent, è apprezzabile
anche l'ottimismo con cui affronta l'argomento nel suo insieme.
Rimangono però alcune perplessità sulle tempistiche, lei dice che
stiamo "macinando" le varie fasi per addivenire al completamento
dei due progetti, bene, siamo contenti, però teniamo presente che,
mentre stiamo definendo la riapertura di Pré-Saint-Didier e
cerchiamo di riqualificare Saint-Vincent, le altre regioni si
stanno alacremente organizzando per aggredire nuove fasce di
mercato, attraverso sinergie interregionali che inglobano anche
catene alberghiere importanti. Ben venga quindi l'auspicio che lei
ha manifestato, che altre località si inventino qualcosa dando la
possibilità ai turisti di praticare "fitness" e "wellness" anche in
altre località valdostane, ma acceleriamo le nostre procedure,
perché il mercato si sta evolvendo in fretta e le altre regioni
stanno diventando più competitive nei confronti di una Regione come
la nostra che oggi non ha stabilimenti termali competitivi e che un
domani li avrà, ma che li vedrà superati se non siamo in grado di
attrezzarci secondo questi criteri di soddisfacimento delle
esigenze dei turisti, che oggi vanno a cercare altre
alternative.
L'Assessore oggi ci ha confermato che, se non è stato a Natale
che non si sono indossate ciabatte e accappatoio in quel di
Pré-Saint-Didier, sarà a maggio, ci auguriamo che a maggio ciò
accada, ma facciamo in modo che, al di là degli stanziamenti
cospicui, vi sia una capacità da parte di questi 2 stabilimenti di
gestire in maniera imprenditoriale... e soprattutto in grado di
soddisfare le richieste dei turisti che sono sempre più esigenti e
che la Valle d'Aosta, oltre a Pré-Saint-Didier e Saint-Vincent,
abbia la capacità di inserire in altre strutture alberghiere queste
moderne richieste del turismo a livello globale.
