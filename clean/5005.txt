Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 17 del 12 gennaio 1983 - Resoconto
OGGETTO N. 17/VII - NECESSITA' DI UN SERVIZIO DOMICILIARE DI
PRELIEVI PER ANALISI MEDICHE - (Interpellanza).
PRESIDENTE:
Do lettura del testo della interpellanza
presentata dal Consigliere Minuzzo:
INTERPELLANZA
RILEVATO
che nella città di Aosta e forse nel resto
della Regione, non è funzionante un efficiente servizio domiciliare
di prelievi per analisi alle persone che hanno difficoltà a recarsi
ai laboratori;
CONSIDERATO
che permanendo tale situazione crea grave
disagio per gli utenti di tale servizio ed ancor più non sembra
logico che per sottoporsi a prelievi per analisi si debbano
ricoverare in Ospedale gli impossibilitati a recarsi nei laboratori
per sottoporsi ai prelievi;
PRESO ATTO
che, benché tale servizio debba essere
svolto dalla USL, il Presidente
dell'USL, sollecitato in tal
senso, sembra abbia risposto usando toni non proprio
ortodossi;
INTERPELLA
l'Assessore alla Sanità ed Assistenza Sociale per conoscere
se e come intende operare al fine di creare un efficiente servizio
domiciliare di prelievi per analisi per coloro che non possono
recarsi nei laboratori, soprattutto per le persone anziane che non
usufruiscono del servizio di assistenza domiciliare istituito dai
Comuni.
PRESIDENTE:
Ha chiesto di illustrare l'interpellanza il
Consigliere Minuzzo. Ne ha facoltà.
MINUZZO - (P.S.D.I.):
Innanzi tutto prima di illustrare
l'interpellanza mi corre l'obbligo di dire che il Consigliere
Mafrica ha parlato a nome del suo Gruppo, certamente non
dell'opposizione, perché il mio partito ha sempre cercato di usare
buon senso per l'applicazione del Regolamento interno del
Consiglio, per cui chiedo al Presidente
della Giunta che
quando interviene in replica all'opposizione sappia, a seconda dei
casi, valutare se è un comportamento omogeneo di tutta
l'opposizione o se è qualche partito dell'opposizione che prende
certe posizioni.
Detto questo, concordo con il Presidente
del Consiglio
che probabilmente si dovrà rivedere il Regolamento per la questione
della discussione, della illustrazione delle interpellanze e
comunque preciso che al primo appello eravamo presenti sia io che
l'Assessore Rollandin, per cui per quanto ci comporta avremmo
potuto benissimo iniziare i lavori, evitando tutte queste
polemiche.
Per venire all'interpellanza in oggetto, mi sembra chiara
l'illustrazione, nella premessa, di quelli che sono gli obiettivi
che ci prefiggiamo di raggiungere come Partito. Conosco la
situazione della città di Aosta; ho letto la lettera che il Dott.
Vicquéry, Presidente
dell'USL, ha inviato al Comune di Aosta
in data 14.5.1982, in cui si comunica che l'USL non è in grado di
svolgere un servizio domiciliare più efficiente; quindi, secondo
noi, è necessario - probabilmente anche per gli altri Comuni della
Regione la situazione è la stessa - potenziare alquanto il servizio
di assistenza domiciliare, soprattutto per quanto concerne i
prelievi di campioni per le analisi. Infatti si sono verificate
grosse difficoltà per persone da poco dimesse dall'ospedale che
devono obbligatoriamente sottoporsi a prelievi per analisi, le
quali, non potendo recarsi ai laboratori preposti al servizio, non
sono state in grado di fare queste analisi.
Questo è dovuto al fatto che il Comune di Aosta ha delle grosse
carenze ed ha affermato che i prelievi li fa esclusivamente ai suoi
assistiti e non a tutti coloro che chiedono di poter utilizzare
questo servizio. Succede allora che chi non può muoversi da casa
deve necessariamente farsi ricoverare in ospedale per potersi
sottoporre alla analisi del sangue.
Con questa interpellanza chiediamo all'Assessore se non ritiene
opportuno intervenire al fine di garantire un più efficiente
servizio di assistenza domiciliare per il prelievo di campioni per
analisi a tutti coloro che non possono recarsi nei laboratori,
perché ci sembra paradossale che in questi casi il paziente debba
farsi ricoverare in ospedale.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Il 13.5.1982 i Consiglieri Nebbia e
Tripodi avevano presentato un'interpellanza che verteva sullo
stesso problema.
Già in quell'occasione avevo avuto modo di spiegare qual'era la
situazione che riguarda il servizio prelievi. Vorrei precisare che
il servizio di assistenza domiciliare comprende una serie di
servizi che non includono il servizio prelievi, in quanto è un
servizio svolto da personale paramedico, talvolta da persone che
non hanno affatto la qualifica per svolgere queste funzioni di
prelievo. Il problema del Comune di Aosta è che il prelievo a
domicilio deve essere comunque fatto da un medico. Ci rendiamo
conto che svolgere questa funzione nei termini in cui si diceva è
di una difficoltà estrema. Si è cercato di porre rimedio a questo
inconveniente ampliando la rete di servizi per i centri di
prelievo; il Consigliere Minuzzo si renderà certamente conto di
quale potrebbe essere il problema se dovessimo mandare una squadra
di medici a fare tutti i prelievi a domicilio, mentre si era già
parlato, ad esempio, per l'Ospizio di Aosta, della possibilità di
avere un medico all'interno per effettuare i prelievi ai numerosi
pazienti che dovevano svolgere delle analisi periodiche.
Questo caso è simile a quello illustrato dal Consigliere Minuzzo
e penso che valga la pena di studiare in modo più approfondito un
sistema che permetta di fare i prelievi necessari per i casi in cui
sia impossibile recarsi a domicilio. Però non è così facilmente
realizzabile come sembra, perché ci sono una serie di norme
igieniche da rispettare.
Per il resto, l'osservazione è corretta e m'impegno per quanto è
possibile; tra l'altro, nel piano socio-sanitario abbiamo previsto
un adeguamento di questi servizi che ci dia maggior respiro e
quindi una possibilità di valutare correttamente anche questi casi,
tenendo conto che, se è necessario avvicinare il più possibile il
servizio, non è però immaginabile che si arrivi a tutti. Studieremo
comunque un sistema per cui ci si possa avvicinare a tutti i casi
dove non ci sia la pratica possibilità da parte dell'utente di
accedere al servizio ed uno di questi passi sarà la realizzazione
per tutta una serie di persone cosiddette lungodegenti di centri di
servizio distrettuali funzionanti. Quindi sia per l'immediato che
per il futuro terremo conto anche di queste osservazioni.
PRESIDENTE:
Ha chiesto di parlare il Consigliere Minuzzo
per la replica. Ne ha facoltà.
MINUZZO - (P.S.D.I.):
Per ringraziare l'Assessore della
risposta che mi ha fornito; spero che tenga fede all'impegno.
Devo peraltro dire che anche gli infermieri professionali sono
autorizzati ad effettuare dei prelievi; quindi il problema non è
solo dei medici che devono fare prelievi, ma anche delle
infermiere, sotto la vigilanza del medico.
