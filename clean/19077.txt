Classificazione
INDUSTRIA


Resoconto integrale del dibattito dell'aula
Oggetto del Consiglio n. 2216 del 3 ottobre 2001 - Resoconto
OGGETTO N. 2216/XI Procedure delle iniziative concernenti
l’accertamento del rischio amianto alla Cogne Acciai
Speciali. (Interpellanza)
Interpellanza Vista l'attesa che esiste fra i lavoratori
della "Cogne Acciai Speciali" che hanno richiesto il riconoscimento
dei benefici previdenziali previsti dalla Legge 257/92 (rischio
amianto);
Ritenuta urgente la risoluzione del problema relativo alla
conoscenza del rischio amianto alla "Cogne Acciai Speciali";
Preso atto delle risposte date dall'Assessore competente in sede
di Consiglio regionale, nonché del piano di interventi sottoscritto
tra le Organizzazioni sindacali dei lavoratori e i vertici
aziendali;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) se quanto previsto dal piano di interventi sottoscritto fra
le parti a partire dal 4 giugno u.s. è stato realizzato, e, se ciò
non fosse avvenuto, come intende procedere;
2) se gli accertamenti da parte dell'INAIL sono continuati e i
tempi entro i quali sarà formulato l'esito degli accertamenti
stessi;
3) l'esito degli accertamenti svolti dall'ARPA, ed eventualmente
dall'USL, alla Cogne Acciai e come intenda procedere a fronte dei
dati raccolti;
4) se il censimento è avvenuto anche negli edifici privati, con
priorità agli ambienti di lavoro, come previsto dal DPR 8 agosto
1994, inserito fra le attività del Piano di bonifica
dell'amianto.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU) Grazie, Presidente. Sono trascorsi oltre due
mesi dall’ultima volta che abbiamo affrontato, in
questa sede, il problema del rischio da amianto alla Cogne Acciai
Speciali.
È trascorso giusto il tempo entro il quale - come previsto dal
piano sottoscritto fra la CAS e le organizzazioni sindacali - gli
accertamenti avrebbero dovuto terminare, per cui oggi si dovrebbero
conoscere le condizioni che esistono all’interno
dello stabilimento. Infatti, oltre al censimento
all’interno dello stabilimento, che doveva essere
effettuato entro il 30 giugno di quest’anno, si
vorrebbe conoscere anche l’esito dei rilievi
ambientali effettuati dall’ARPA nelle aree dove è
stato riscontrato il rischio da amianto, rilievi che a fine luglio
erano ancora in corso.
Oggi, visto il tempo trascorso, anche l’ARPA
avrebbe dovuto terminare il lavoro. Si dovrebbe essere a conoscenza
del piano per la rimozione e la messa in sicurezza
dell’amianto individuato e, guarda caso, anche
questo piano doveva essere presentato entro il 31 luglio ultimo
scorso. Si dovrebbe essere a conoscenza del piano di bonifica
riguardante le situazioni a rischio e anche l’esito
di tutte le altre iniziative che si rendono necessarie in simili
situazioni.
Da quanto soprarichiamato si può valutare se c’è
stato il rispetto degli impegni presi fra le parti, se
c’è stato il rispetto della legge n. 257/92, se
c’è stato il rispetto della legge n. 271/93, che
prevede i benefici previdenziali a favore dei lavoratori. Si può
quindi valutare se gli enti e le istituzioni, come
l’USL, l’ARPA e lo stesso INAIL,
hanno rispettato i compiti loro assegnati. Si può altresì valutare
se gli stessi Assessori competenti hanno rispettato gli impegni che
hanno assunto all’esterno, e anche in questa sede,
da quando la vertenza è stata aperta. Oggi, si può infine valutare,
conoscendo le indagini effettuate, se i lavoratori valdostani - nel
caso in discussione della Cogne Acciai Speciali - potranno accedere
ai benefici di cui hanno goduto e godono i lavoratori del resto del
Paese da molto tempo. Considerato che i benefici dei lavoratori
devono essere attestati e riconosciuti dall’Istituto
Infortuni, riteniamo che ci siano stati dei gravi ritardi da parte
dell'Istituto stesso nello svolgimento dei compiti istituzionali
affidatigli. Abbiamo presentato perciò questa interpellanza per
conoscere:
- se quanto previsto dal piano di interventi, sottoscritto fra
le parti il 4 giugno u.s., è stato realizzato e, se ciò non fosse
avvenuto, come si intende procedere da parte della Giunta e degli
Assessori competenti;
- se da parte dell'INAIL sono continuati gli accertamenti e le
verifiche e, se ciò non fosse avvenuto, entro quali tempi sarà
formulato l'esito degli accertamenti stessi;
- l'esito degli accertamenti svolti dall'ARPA, ed eventualmente
anche dall'USL, alla Cogne Acciai e come si intenda procedere di
fronte ai dati se sono stati raccolti;
- se il censimento è continuato anche negli edifici privati con
priorità agli ambienti di lavoro.
Quindi, a distanza di due mesi, visti gli accordi presi, visti
gli impegni che dovevano assolvere gli enti preposti agli
accertamenti, vogliamo conoscere la situazione
all’interno della Cogne Acciai Speciali. Credo che
oggi non si possano avere risposte interlocutorie o risposte
elusive sulla realtà che abbiamo di fronte. Attendo la replica
dell’Assessore competente e mi riservo di
intervenire successivamente.
Si dà atto che, dalle ore 11,36, presiede il Vicepresidente
Lattanzi.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Prima di tutto vorrei precisare che
dall’inquinamento da amianto i lavoratori non
traggono alcun beneficio neppure se questi venissero intesi sotto
la forma di un aumento delle contribuzioni previdenziali. Devo dire
con altrettanta serenità che i dati sono del tutto tranquillizzanti
rispetto alla presenza di amianto all’interno della
Cogne.
Comunque, per rispondere alla prima domanda, il piano
sottoscritto dall’azienda, dalle organizzazioni
sindacali e dai rappresentanti dei lavoratori per la sicurezza
prevedeva una serie di interventi, una parte già attuati e una
parte di prossima realizzazione.
Gli interventi riguardano l’effettuazione di un
censimento relativo alla presenza di amianto
all’interno dello stabilimento,
l’effettuazione di rilievi ambientali nelle diverse
aree dello stabilimento e l'elaborazione di un piano per la
rimozione e la messa in sicurezza dell’amianto
eventualmente individuato. Rispetto a questi tre impegni sono state
attuate le rilevazioni della presenza di fibre di amianto da parte
dell’azienda attraverso una ditta privata
specializzata, sul cui esito avevo già riferito nella seduta di
fine luglio. A questo punto, secondo quanto concordato,
l’azienda ha potuto operare il monitoraggio di tutte
le zone in cui risultavano fibre di amianto, seppure in minime
quantità. Successivamente è stata incaricata l’ARPA
di procedere alle rilevazioni, che sono state effettuate sia con
microscopio ottico, che con quello elettronico.
Ciò si è reso necessario perché solo con il microscopio
elettronico è possibile individuare meglio la natura di alcune
fibre che al microscopio ottico potrebbero essere confuse per fibre
di amianto. D’altra parte, il microscopio
elettronico consente di rilevare la presenza di fibre eventualmente
sfuggite all'osservazione ottica, quindi si è cercato di utilizzare
un metodo d’indagine il più raffinato possibile.
Le rilevazioni sono state effettuate con la massima attenzione e
i riscontri finora giunti confermano quanto rilevato nelle prime
analisi effettuate dalla Cogne, ovvero il fatto che i valori
rilevati sono ampiamente al di sotto della soglia. Rispetto a ciò
si è comunque in attesa della controanalisi di un reperto relativo
a un’indicazione di presenza di amianto rilevato in
un reparto dello stabilimento che si discosta da quanto segnalato
negli altri luoghi concordati per la campionatura, nel senso che,
mentre negli altri luoghi i limiti erano estremamente bassi - voi
sapete che il limite soglia è di 100 fibre/litro, nelle analisi
siamo altamente al di sotto di questo dato, (mediamente intorno
alle 5 fibre/litro) -, in un reparto dello stabilimento si è
arrivati a 11,3 fibre/litro.
Ma, per conoscere meglio la situazione, l’ARPA ha
ritenuto di far analizzare all’ARPA di Grugliasco
questo prelievo in quanto quella struttura è dotata delle
strumentazioni idonee a fare questo tipo di analisi.
L’esito di questo ultimo rilievo sarà disponibile
fra una decina di giorni.
Per quanto riguarda la CAS, l’azienda ha
presentato a fine luglio il piano di bonifica dello stabilimento
dall’amianto. Tale piano è stato esaminato
dall’USL che ha provveduto a richiedere di propria
iniziativa alcune modificazioni e integrazioni
all’azienda, in particolare rispetto alle diverse
tipologie di amianto presenti, se solide o friabili, rispetto al
personale che opera nelle zone in cui tale amianto è presente,
rispetto alla necessità di interventi di manutenzione nei reparti
in questione, rispetto anche a sollecitazioni esterne che tali
reparti ricevono, intendendo per sollecitazioni esterne il fatto
che i reparti possano essere interessati da agenti esterni come
getti di vapore o altro che possono aumentare il rischio di una
presenza di fibre nell’aria.
Il piano, rivisto secondo le indicazioni
dell’USL, è stato presentato intorno al 20 settembre
dalla CAS e approvato dalle parti interessate, i lavoratori,
l’azienda e l’USL, nella giornata di
ieri. Il piano approvato prevede entro il 31 dicembre il
confinamento e l’incapsulamento
dell’amianto che potrebbe risultare maggiormente
pericoloso secondo una scala di priorità degli interventi che
ricalca proprio le integrazioni al piano richieste
dall’USL, in particolare gli interventi
riguarderanno soprattutto le zone dove si trovano gli occupati e
riguardano le aree di manutenzione. Il piano prevede che nel corso
del 2002 vi sia il completamento della bonifica per quanto concerne
l’amianto nell’intero
stabilimento.
In risposta alla seconda domanda, per quanto concerne le
procedure relative all’INAIL, è stato individuato da
parte della direzione centrale il funzionario incaricato di
proseguire e di concludere gli accertamenti per il riconoscimento
dei benefici di cui alla legge n. 257/92.
Il professionista, che è stato nominato di recente, incontrerà
il comitato costituito in rappresentanza dei lavoratori nel periodo
compreso fra l’8 e il 12 ottobre, quindi la prossima
settimana e in tale occasione verrà effettuata, oltre ad una prima
valutazione dell’attività finora svolta, anche una
previsione dei tempi di rilascio delle apposite certificazioni.
Rispondendo alla terza questione, i dati raccolti, come dicevo
prima, sono tranquillizzanti, vi è un rilevamento che ha un valore
un poco superiore a quelli mediamente riscontrati; come dicevo si è
in attesa di un approfondimento di analisi di questo dato,
approfondimento che è in corso presso l’ARPA di
Grugliasco.
Per quanto riguarda in ultimo il censimento relativo agli
edifici privati, siamo in attesa che il Governo emani il decreto di
attuazione relativo al primo comma dell’articolo 20
della legge 23 marzo 2001, n. 93 recante disposizioni in materia
ambientale. Solo con tale atto sarà possibile conoscere i criteri
per la realizzazione di una mappatura completa della presenza di
amianto sul territorio nazionale e regionale, i soggetti deputati e
gli strumenti per realizzarla, le fasi di attuazione oltre alla
disponibilità di fondi necessari per realizzare questo tipo di
analisi.
Al momento è stato attivato un gruppo tecnico dalle regioni che
entro la fine di settembre avrebbe dovuto predisporre una prima
bozza delle parti del decreto riferite
all’attuazione dei rilievi. Al momento non si hanno
informazioni rispetto a tale risposta, quindi c’è un
ritardo del Governo rispetto a questo tipo di intervento.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell’Assessore, ma devo dirgli che non sono per
niente soddisfatto perché è una risposta ancora, purtroppo,
interlocutoria. E, nonostante che sia interlocutoria, si dice che i
dati sono tranquillizzanti.
Saranno anche tranquillizzanti, ma si può essere tranquilli solo
ad accertamenti ultimati. Non è stato attuato nemmeno il piano che
doveva essere ultimato entro sessanta giorni e già si porta avanti
un discorso diverso da quello che dovrebbe essere fatto, quindi non
sono soddisfatto come non lo sono i cinquanta e forse più
lavoratori che hanno presentato la domanda
all’Istituto Infortuni per avere i benefici di legge
previsti. Il tempo passa, sono trascorsi diversi mesi da quando il
problema è stato affrontato, ma le domande per i benefici giacciono
sempre nella sede dell’INAIL. L’INAIL
da circa due mesi ha bloccato le verifiche
all’interno dello stabilimento.
Oggi l’Assessore ci comunica che
dall’8 al 12 incontrerà il nuovo funzionario
incaricato, ma qui si va avanti di quindici giorni in quindici
giorni perché questa storia l’ho seguita anch'io con
l’Istituto Infortuni, ho sentito
anch’io i motivi per i quali le verifiche erano
bloccate, ma bisogna anche di fronte all’Istituto
Infortuni assumere un atteggiamento diverso da quello che abbiamo
avuto, anche come Regione! Se l’INAIL non trova il
funzionario, le pratiche restano inevase e i lavoratori non possono
usufruire dei benefici previsti.
Nel sostenere questo problema aperto dalle organizzazioni
sindacali non pensavamo certo che venisse risolto in tempi brevi,
ma nemmeno di registrare un ritardo così ingiustificato come quello
verificatosi. Devo dire che di fronte a un rischio, come quello da
amianto, non pensavamo di assistere a tanta negligenza e la
definisco così per non dire parole più grosse. Si ha
l’impressione che non ci sia una forte volontà
politica di andare in fondo alla vicenda.
Sembra quasi che si cerchi di accreditare nell'opinione pubblica
che non sussiste pericolo per la salute dei lavoratori in quanto il
rischio sarebbe in percentuale inferiore a quello previsto dalle
leggi e considerato dannoso. Ora, se può essere plausibile che la
tesi del rischio minimo sia sostenuta dall'azienda, è inammissibile
che l'USL, l'ARPA e l'INAIL seguano questa direzione prima del
completamento degli accertamenti.
Anzi gli enti preposti agli accertamenti dovrebbero giustificare
i ritardi nelle verifiche delle situazioni di eventuale pericolo
"amianto", già noto fin dal 1990. È triste dover assistere
all’immobilismo di fronte a un'emergenza sociale, di
fronte a una spada di Damocle sospesa sulla testa dei lavoratori
nella fabbrica e sui cittadini in alcune parti del territorio,
perché c’è anche il territorio di mezzo. Occorre
pertanto impedire che di lavoro ci si ammali e che di lavoro si
debba morire. Occorre ricordarsi che la sicurezza si realizza solo
creando una cultura e un'organizzazione aziendale e sul territorio
coerente e partecipata. Questa è la strada per prevenire.
Da molte parti, in altre regioni, province e comuni, il problema
del rischio da amianto è stato affrontato in modo diverso che da
noi, per rendersene conto basta leggere l’elenco
delle intese che sono state raggiunte in sede locale e di Ministero
del lavoro, basta vedere i convegni organizzati dalle
organizzazioni sindacali sulla sicurezza. È di ieri quello
nazionale della CISL indetto per portare gli attuali responsabili
del Governo a una maggiore comprensione e conoscenza delle
problematiche complesse legate all’amianto. Da altre
parti si lavora, ci si incontra, si discute. La "Settimana per la
salute e sicurezza sul lavoro" del 2001 quest’anno
si svolgerà in Italia dal 22 al 26 ottobre.
Vogliamo, Assessore, per quella data dimostrare al mondo del
lavoro e alla comunità valdostana che la Valle
d’Aosta non è seconda a nessuno anche in questo
campo? Che siamo attivi? Che le sue strutture, USL e ARPA, sono
operative ed esercitano la loro funzione di vigilanza e controllo,
che sono al servizio della gente anche in questo campo? Vogliamo
dimostrare che la Valle d’Aosta è capace di imporre
all’INAIL, checché ne dica l’azienda,
di fare le verifiche necessarie perché ai lavoratori siano
riconosciuti i diritti previsti dalla legge?
Che la Valle d’Aosta è capace di non subire ma,
per quanto possibile, di opporsi al comportamento della Cogne
Acciai Speciali e anche ad ogni forma di omertà che circonda la
vicenda? Perché del rischio di amianto alla Cogne se ne parla, ma
se ne parla molto poco, se ne parla solo nelle sedi istituzionali
eventualmente, ma non se ne parla all’esterno. Come
ho già detto in altre occasioni - non voglio drammatizzare -, ma
non siamo disposti ad accettare le giustificazioni di chi è più
preoccupato a non disturbare il "manovratore" che a tutelare gli
interessi dei dipendenti.
Pretendiamo di conoscere l’esito delle verifiche
e il rischio di amianto che sussiste, così come è avvenuto nelle
altre aziende del settore siderurgico, dove è stato possibile
raccogliere ed aggiornare i dati sufficienti per determinare
l’entità dello stesso. Ciò è avvenuto
all’ILVA di Taranto e di Genova,
all’ITALSIDER, alla BREDA ANSALDO e in tante altre
aziende.
Noi vogliamo che sia imposto all’INAIL di
svolgere il ruolo a cui è chiamato per legge. Vogliamo essere
consapevoli di qual è la dimensione del problema. Vogliamo chiamare
direttamente in causa le responsabilità
dell’azienda. Vogliamo operare per prevenire le
sostanze cancerogene che stanno colpendo o potrebbero colpire i
lavoratori della Cogne Acciai Speciali. Avrei altre cose da dire,
le riporterò in altra occasione visto che il tempo è tiranno.
