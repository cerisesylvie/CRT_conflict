Classificazione
TRASPORTI E VIABILITÀ
Trasporti
Viabilità



Oggetto del Consiglio n. 1493 del 1° dicembre 2010 - Resoconto
OGGETTO N. 1493/XIII - Interpellanza: "Interventi di
sistemazione della rete viaria e definizione delle fermate delle
autolinee sulla S.S. 26 nel tratto Aosta-Quart".
Interpellanza
Evidenziato che una significativa parte delle attività
dell'Università della Valle d'Aosta si svolgono nella succursale di
Saint-Christophe, posta poco lontano dalla Statale 26, all'altezza
dell'aeroporto Corrado Gex;
Tenuto conto che numerosi studenti residenti nei paesi della
valle centrale tra Saint-Christophe e Pont-Saint-Martin utilizzano
le autolinee per recarsi a frequentare le lezioni in tale
succursale e sono obbligati ad arrivare sino ad Aosta e poi tornare
in dietro, spesso a piedi per mancanza di coincidenze di
autobus;
Ricordato, come già segnalato in precedenti iniziative
consiliari, che la statale 26 tra il capoluogo regionale e
l'aeroporto regionale è per lunghi tratti priva di marciapiedi e
con rilevante traffico e ciò rende la sua percorrenza da parte di
pedoni particolarmente rischiosa, oltre che lunga;
Sottolineato che comunque lungo tale tratto si sono
sviluppate numerose attività economiche, commerciali e di servizio
che comportano la presenza di un numero rilevante di persone ogni
giorno, che possono aver bisogno di percorrerne dei tratti per
recarsi da un punto ad un altro dell'importante
agglomerato;
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda:
1) richiedere a tutti i concessionari di autolinee, suburbane
o regionali, che percorrono tale tratto di attivare una fermata
all'altezza della succursale dell'Università, in comune di
Saint-Christophe;
2) intervenire con gli enti competenti perché si provveda
alla progettazione ed alla realizzazione in tempi rapidi di
adeguati marciapiedi in tutto il tratto di statale 26 compreso tra
il cavalcavia di corso Ivrea, nella città di Aosta e la località
Amérique, in comune di Quart.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
Con questa interpellanza volevamo evidenziare che una
significativa parte delle attività dell'Università della Valle
d'Aosta si svolgono nella succursale di Saint-Christophe, posta
poco lontano dalla statale 26, all'altezza dell'aeroporto Corrado
Gex. Numerosi studenti residenti nei paesi della Valle centrale tra
Saint-Christophe e Pont-Saint-Martin utilizzano le autolinee per
recarsi a frequentare le lezioni in tale succursale e sono
obbligati ad arrivare sino ad Aosta e poi tornare indietro, spesso
a piedi per mancanza di coincidenze di autobus.
Come già segnalato in precedenti iniziative consiliari, la
statale 26 tra il capoluogo regionale e l'aeroporto regionale è per
lunghi tratti priva di marciapiedi e con rilevante traffico e ciò
rende la sua percorrenza da parte di pedoni particolarmente
rischiosa, oltre che lunga. Pur sapendo che c'è un progetto per il
futuro di rifacimento della statale 26, ma conosciamo anche i tempi
che sono molto lunghi, volevamo sapere se è possibile -
nell'immediato, per la sicurezza dei nostri studenti - richiedere a
tutti i concessionari di autolinee, suburbane o regionali, che
percorrono tale tratto, di attivare una fermata all'altezza della
succursale dell'università, in comune di Saint-Christophe, e
intervenire con gli enti competenti perché si provveda alla
progettazione ed alla realizzazione in tempi rapidi di adeguati
marciapiedi in tutto il tratto di statale 26 compreso tra il
cavalcavia di corso Ivrea, nella città di Aosta e la località
Amérique, in comune di Quart. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente. La collega Fontana
pone l'attenzione su un tema sicuramente importante e di attualità,
e alla fine descrive una situazione reale, al di là degli studenti
universitari. Il problema, lì, è un problema generale, non riguarda
solo gli studenti universitari.
In realtà la fermata di Cinelandia non è una fermata così
frequentata, i nostri dati non ci dicono questo, nel senso che
abbiamo un sistema molto preciso dove ci sono tutte le salite,
quando si sale c'è la bigliettazione, quindi le salite nel mese di
gennaio, ad esempio, alla fermata di Cinelandia sono state 62...
ripeto: 62 in un mese! Nel mese di marzo, che è il mese dove ce ne
sono di più, sono state 152... al mese! Quindi la media salite per
corse è meno di una persona per corsa. Comunque il problema esiste.
Attualmente la fermata di trasporto pubblico posta all'altezza
della succursale dell'università è utilizzabile solo dalla linea
urbana 19 in direzione Aosta, con una corsa ogni 35/40 minuti per
un totale di 18 corse al giorno, che è esercita dalla SVAP e che
impiega per tale linea mezzi di dimensione ridotta.
La Motorizzazione civile competente al rilascio delle
autorizzazioni per le fermate a suo tempo ha infatti autorizzato la
fermata all'interno del parcheggio privato di Cinelandia solo per
tale tipologia di mezzi, in quanto l'accesso e l'uscita non possono
essere percorsi da mezzi di lunghezza standard (12 metri o
superiore), a causa delle difficoltà di manovra conseguenti e delle
possibili interferenze che si potrebbero creare con l'intenso
traffico presente in zona; fermate al di fuori del parcheggio non
sono state considerate autorizzabili. La fermata corrispondente in
uscita da Aosta è quella posta all'aeroporto, che tuttavia non
prevede un percorso pedonabile utilizzabile per raggiungere
l'università. Quindi quello che lei chiede, che è una cosa che
abbiamo verificato, non è concedibile, perché la Motorizzazione non
consente di entrare nel parcheggio grande ai pullman più grossi,
solo il pullman che è più piccolo; quindi la sua, che è una
richiesta di buon senso, non è praticabile perché manca delle
autorizzazioni.
Il problema pertanto è quello che lei ha anticipato, ovvero
quello delle infrastrutture. Va modificato totalmente il sistema
per dare una risposta non solo alla fermata, ma se lei ha percorso
quel tratto di strada, non c'è un attraversamento pedonale, quindi
tutti i soggetti che hanno necessità di attraversare anche in
corrispondenza dei semafori, non hanno passaggi pedonali. Questo è
un problema reale e non è da poco, tanto che rispetto a questo,
l'Amministrazione regionale, con il collega Viérin... ha già
affrontato questo tema per dare una soluzione. L'Assessorato dei
lavori pubblici ha da tempo avviato un confronto con l'ANAS per
dare questo tipo di soluzione e ha avviato un confronto con i
Comuni di Saint-Christophe e Quart. C'è stata la predisposizione di
uno studio di fattibilità, approvato dalla Giunta regionale a
novembre 2009, e lo stesso progetto è stato presentato
dall'Assessore Marco Viérin ai proprietari dei terreni confinanti
con la strada statale 26, con degli incontri che sono stati
promossi insieme alle Amministrazioni di Saint-Christophe e di
Quart. A febbraio 2010 l'Assessorato delle opere pubbliche ha fatto
pervenire all'ANAS le osservazioni dei cittadini perché l'ANAS ne
tenga conto ai fini della predisposizione delle successive fasi
progettuali. Risulta che l'ANAS abbia già predisposto, sulla base
dello studio di fattibilità con i Comuni, il progetto preliminare
che sarà la base per la sottoscrizione della convenzione in un
secondo incontro con le Amministrazioni di Saint-Christophe e di
Quart.
Si informa che per il tratto di competenza del comune di Aosta,
la parte che lei ha indicato, l'Assessore Viérin ha affrontato il
tema in due incontri che dovrebbero concludersi con una prima
intesa Regione-Comune sulla verifica della fattibilità
dell'intervento. Quindi, il problema esiste non solo per
l'università, ma per un discorso generale, e siamo sull'argomento
per dare una soluzione prossima ed una soluzione tempestiva a
questo problema.
Président
- La parole à la Conseillère Carmela
Fontana.
Fontana (PD)
- Ringrazio l'Assessore, ma questo che mi ha
appena riferito me lo aveva già detto nell'interpellanza che avevo
già... mi sono sbagliata, era l'Assessore Marco Viérin, chiedo
scusa. Non è la prima volta che poniamo questo problema, al di là
di tutto ho voluto parlare solo di studenti universitari perché se
dicevo che avevo già parlato con i ragazzi che vanno al cinema e
che avevo già affrontato questo problema, magari lei mi diceva: lo
ha già detto! Ho voluto invece concentrarmi sul problema degli
studenti, ma il problema effettivamente c'è.
Quello che le voglio dire è che ci sono delle sere che ci sono
degli automobilisti che rischiano di mettere sotto dei ragazzi,
perché dall'altra parte c'è il bowling e anche all'uscita del
cinema attraversano senza guardare... e lì, se non troviamo delle
soluzioni immediate, non in tempi lunghi, ci scappa qualche morto,
come c'è già scappato! So che c'è questo progetto e che si sta
lavorando perché venga cambiato, ma i tempi sono molto lunghi.
Lei che è un super Assessore... non è che gli studenti stanno
chiedendo di andare sulla luna, stanno chiedendo la fermata di un
pullman; non può entrare un pullman grosso? Troviamo una soluzione
e mettiamo un pulmino piccolo, perché no? Si può risolvere, secondo
me. Ci dimostri tutta la sua capacità, risolva questo problema e le
daremo merito della sua capacità. Io mi fido del suo lavoro e
aspetto presto notizie che questo si risolva, non solo per il bene
dei ragazzi, perché tutti abbiamo dei ragazzi che frequentano quel
tratto di strada... e vorrei che nessun genitore possa dire: porca
di una miseria, l'Assessore non ha fatto abbastanza... perché la
colpa ricadrà su di lei, Assessore! Grazie.
