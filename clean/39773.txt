Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2851 del 13 luglio 2017 - Resoconto
OGGETTO N. 2851/XIV - Interrogazione: "Valutazioni in ordine
alla legittimità della procedura adottata dall'Azienda USL nel
conferimento dell'incarico di Direttore dei distretti".
Rosset (Presidente) -
Punto n. 11 all'ordine del giorno.
Ha chiesto la parola l'assessore Bertschy, ne ha facoltà.
Bertschy (UVP) -
L'interrogazione concerne una procedura
e una scelta avvenuta l'anno scorso. Collega Baccega, lei chiede
all'attuale assessore di fare una valutazione politica, per capire
se le scelte fatte nel tempo hanno una loro congruità e
trasparenza. Rispetto a una parte di interrogazione, vista anche la
recente nomina del direttore generale e rispetto soprattutto alla
questione legata ai 116, le propongo un successivo confronto con la
nuova direzione, anche per proporre un metodo di lavoro che
permetta, riguardo a tutta una serie di temi legati anche alla
privacy
e ai dati che si possono dare o non dare, di poterci
confrontare in una riunione più specifica.
Rispetto invece all'incarico di direttore dei distretti 1 e 2,
questo è stato affidato attraverso un bando che poi ha guidato la
procedura di nomina dei direttori. È un bando che si riferiva a una
modalità di assegnazione degli incarichi da fare con trasparenza e
legittimità, un bando che prevedeva al suo interno le modalità e
anche le fasi per arrivare poi alla nomina dei direttori. Da come è
impostata la sua interrogazione - anche perché mi risulta che, a
questo proposito, ci siano stati in azienda degli approfondimenti
richiesti - immagino che fosse un'altra la procedura che avrebbe
voluto essere prevista da chi propone questa iniziativa. Il bando
fatto allora ha proposto in maniera molto chiara il modo di
arrivare poi a definire le figure che hanno rappresentato e
rappresentano oggi i direttori. In questo bando venivano
esplicitate le modalità di selezione dei candidati attraverso
l'analisi comparativa dei
curricula
, dei titoli
professionali posseduti, anche a riguardo delle necessarie
competenze organizzative e gestionali, nonché di un colloquio
effettuato dall'apposita commissione prevista nel bando. La
commissione preposta era composta dal direttore amministrativo, dal
direttore sanitario e dal direttore dell'area territoriale. Il
bando non prevedeva il colloquio da parte dell'allora direttore
generale, ma il colloquio con la commissione.
Tutto questo è relativo a procedure che sono legittime, ma sono
anche attinenti a una gestione in azienda, che oggi non c'è più. Da
parte mia ritengo di poter fare una valutazione a posteriori
evidentemente non sulla legittimità, ma rispetto ai percorsi e alla
visione di una direzione generale che si è appena insediata:
probabilmente sarà opportuno capire come arrivare a definire i
bandi, all'interno dell'organizzazione interna sindacale e
dirigenziale, in modo che poi, una volta pubblicati, ci sia anche
una volontà comune di procedere senza poi metterli in discussione.
Io credo che, al di là di questo, oggi posso sottolineare che le
persone che operano con questi incarichi stanno svolgendo con molto
impegno il loro compito sul territorio, soprattutto le persone di
fresca nomina. Ma credo che tutto questo non abbia caratteri di
tipo personale, ma sia legato più che altro al percorso
amministrativo.
Pertanto, rispetto a questo le propongo un successivo incontro
di approfondimento di tutti i dettagli che nell'interrogazione non
possono essere riportati, e anche di quei dettagli che con
l'articolo 116 sono stati richiesti.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
In realtà l'interrogazione nasce proprio
dal fatto che non avevamo ricevuto tutta la documentazione
richiesta nel 116. Ovviamente siamo ben coscienti del fatto che c'è
un nuovo
management
, c'è un nuovo assessore, quindi c'è
tutta una nuova posizione all'interno della sanità valdostana.
Accolgo con favore la sua proposta, quella di fare un confronto sul
metodo anche per gli atti futuri che potranno determinarsi, e
magari di fare un'analisi un po' più approfondita di questi
passaggi, che in qualche modo possono considerarsi legittimi, ma
che nascondono ancora qualche piccola ombra. Io ritengo che la sua
proposta sia accoglibile e mi dichiaro sicuramente soddisfatto.
