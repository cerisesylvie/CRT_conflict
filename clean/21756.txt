Classificazione
CASA DA GIOCO



Oggetto del Consiglio n. 1481 del 22 settembre 2005 - Resoconto
OGGETTO N. 1481/XII - Approvazione del bilancio al 31 dicembre
2004 del Casinò de la Vallée - Gestione straordinaria in
liquidazione - a norma dell'articolo 8 della legge regionale 21
dicembre 1993, n. 88 e successive modificazioni. (Inizio della
discussione)
Presidente - Mi pare che vi sia il tempo di iniziare l'esame del
punto 35.
La parola al Consigliere Frassy per mozione d'ordine.
Frassy (CdL) - Per una questione pregiudiziale.
Il nostro gruppo, alla luce di fatti che riteniamo interessino -
e molto da vicino - le problematiche della Gestione straordinaria
in liquidazione, ritiene che questo rendiconto, che si riferisce al
2004 e che è stato depositato a maggio, non abbia delle urgenze
particolari per quanto riguarda l'approvazione da parte del
Consiglio così come impone la legge regionale a suo tempo
istitutiva della Gestione straordinaria; soprattutto ritiene che
questo rendiconto debba essere esaminato nei suoi aspetti generali
e contabili, alla luce delle risultanze contenute nel "dossier" che
il liquidatore, rag. Bo, ha depositato a mani dell'Assessore il 2
settembre.
Riteniamo che sia importante per fare un ragionamento più ampio
e poter verificare alcuni dati contabili, disporre di questo
documento che abbraccia un periodo molto ampio, ma che ingloba il
2004 che è oggetto di questo rendiconto; perciò chiediamo di
sospendere l'esame di questo punto e di rimandarlo al momento in
cui i Consiglieri avranno esaminato il "dossier" predisposto dal
liquidatore che fa riferimento anche al 2004. Ci sembra una
richiesta ragionevole, che vada nell'ottica di
quell'approfondimento che compete a noi Consiglieri, almeno per due
buoni motivi: perché abbiamo compiti di controllo sull'attività
dell'Amministrazione regionale e dei suoi enti, perché soprattutto
in virtù di una legge regionale ci compete approvare il bilancio
della Gestione straordinaria ora in liquidazione.
Non essendoci urgenza, essendoci l'evidenza di una serie di
problematiche che sono note a tutti... ma per quello che abbiamo
letto sui giornali, perché penso che nessuno di voi, colleghi,
tolto l'Assessore, delegato Presidente probabilmente esecutivo, ha
avuto modo di leggere e capire quanto è scritto nella relazione,
chiediamo che il Consiglio si astenga dal procedere nell'esame di
questo punto e che lo demandi a un momento successivo.
Presidente - Vi è una questione pregiudiziale sospensiva posta
ai termini dell'articolo 61 del Regolamento interno, uno a favore e
uno contro.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Anche su questo argomento non siamo nelle
condizioni di "stracciarci le vesti" per sostenere
l'insostenibile.
Volevo solo condividere con il Consiglio alcune considerazioni
che meritano di essere considerate, perché quanto dice Frassy, se
apparentemente ha delle relazioni con questo bilancio, vediamo che
né dal punto di vista formale, né dal punto di vista sostanziale
incide sul bilancio; perché? Il liquidatore, che ha redatto il
"dossier" che è stato trasmesso all'Amministrazione regionale, è lo
stesso che ha redatto il bilancio al 31 dicembre 2004, cioè l'unico
organo preposto a predisporre il bilancio.
Nella lettera di trasmissione, se andiamo alla sostanza, non c'è
alcuna richiesta di modificare il bilancio; il bilancio è stato
fatto da Bo, la relazione è stata fatta da Bo, nessuno ha chiesto
la modifica ed è da ritenersi che questo tipo di bilancio sia
adeguato e non abbia delle modifiche rispetto a quanto da lui
rilevato. Dal punto di vista sostanziale, come gli attenti
Consiglieri avranno visto, nel bilancio già è allocata una voce che
è relativa a quella tipologia, cioè ci sono 700 mila euro nei fondi
che sono allocati per tutto il contenzioso relativo ai "benefits",
quindi tutti i trattamenti previdenziali o fiscali eventualmente
non accertati, ma presunti, trovano già un'ampia copertura
all'interno del bilancio; quindi, dal punto di vista contabile e
procedurale, non ci sono motivi per ritenere questo bilancio non
conforme alle risultanze.
Ricordo che il bilancio è un bilancio del liquidatore, che non
ha subito alcuna modifica, né presunta, né richiesta, quindi il
Consiglio arbitrariamente oggi andrebbe a modificare delle cifre
senza avere il supporto del liquidatore, perché questo bilancio è
un bilancio del liquidatore. Con questo non voglio negare al
Consiglio la facoltà di analizzare e di riflettere sulle vicende
della Gestione straordinaria, sto solo chiedendo al Consiglio di
dare delle indicazioni sul documento contabile del 2004.
Ricordo al Consigliere Frassy che tutte le eventuali attività di
accertamento che ha fatto il liquidatore non riguardano il periodo
di liquidazione, perché da allora la gestione è passata alla
S.p.a.. Paradossalmente non stiamo approvando l'esercizio 2004, ma
una fase della liquidazione, quindi qualsiasi documento che è
all'analisi di Bo, è un documento che si riferisce a delle attività
ante 31 dicembre 2002, quindi non abbiamo alcuna difficoltà nel
discutere questo tipo di bilancio, ma sicuramente non è quel tipo
di "dossier" che crea interferenze sull'attività del Consiglio.
Presidente - La parola al Consigliere Curtaz, a favore.
Curtaz (Arc-VA) - Sì, perché a noi, le argomentazioni del
collega Frassy, esposte in maniera chiara, pacata e convincente, ci
sono sembrate rilevanti. Viceversa, ho ascoltato con attenzione le
argomentazioni dell'Assessore Marguerettaz e dirò che non mi hanno
convinto.
Intanto occorre distinguere il profilo burocratico-contabile con
il profilo politico. Sotto il primo profilo, visto che
l'approvazione del bilancio è rimessa al Consiglio, non è né il
proponente, liquidatore, né l'Assessore competente a dover dire se
quel documento è rilevante o meno, se le poste di bilancio devono
essere cambiate o meno! Spetterà a noi Consiglieri stabilire se
quel documento è rilevante o meno. Non possiamo fare una
valutazione aprioristica, a scatola chiusa...
(interruzione dell'Assessore Marguerettaz, fuori
microfono)
... non mi importa, sono io che approvo il bilancio, non è Bo,
Bo lo propone. Senza quel documento non siamo in grado di
pronunciarci... questo sotto il profilo contabile. Sotto il profilo
politico, è evidente la rilevanza di questo documento; siamo
un'assemblea che approva un bilancio, ma anche un'assemblea
politica; allora, se non le dispiace, avrei piacere di fare una
discussione sulla Gestione straordinaria, su quello che è successo
al casinò con tutti gli incartamenti in mano, altrimenti facciamo
una discussione monca! Al limite, è addirittura peggio, perché qui
finiamo con il discutere su dei sospetti in un clima che rischia di
non essere neppure sereno; se invece rimandiamo di 15 giorni la
discussione, potremo approfondire questo problema dopo che la
Giunta lo avrà affrontato domani, dopo che i Capigruppo avranno
potuto approfondire detto tema, e questo a me sembra più serio! Non
è questione delle opposizioni che vogliono chiedere chissà cosa. Le
opposizioni vogliono chiedere, come tutti i Consiglieri, visto che
si devono esprimere con responsabilità anche contabili, di
esprimersi su un bilancio che vogliono conoscere compiutamente.
Presidente - Chiedo al Consiglio di esprimersi sulla proposta
formulata dal collega Frassy:
Consiglieri presenti: 31
Votanti: 27
Favorevoli: 7
Contrari: 20
Astenuti: 4 (Comé, La Torre, Lanièce, Viérin Marco)
Il Consiglio non approva.
Il Consiglio respinge la questione pregiudiziale testé posta
dal Consigliere Frassy.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sarò breve, perché credo che la relazione
del liquidatore dia contezza dell'attività di liquidazione.
Ricordo che la Gestione straordinaria dal passaggio
dell'attività ordinaria alla "Casinò S.p.a." e quindi al
trasferimento di azienda, è il soggetto deputato a realizzare tutte
le attività e passività residue che non sono state trasferite con
l'azienda e a gestire tutti i contenziosi e tutte le eventuali
attività che hanno avuto una genesi nel periodo antecedente la
S.p.a.. Ci sono due o tre fatti che meritano di essere ripresi
all'interno di questa attività di liquidazione del 2004. Il primo,
è una prima espressione da parte del Tribunale di Aosta su tutta
una serie di contenziosi che hanno visto negli anni precedenti
delle poste da capogiro, quindi tutta una serie di pretese
reciproche fra la "Casinò S.p.a." e il gruppo che allora era
proprietario del "Grand Hôtel Billia" e dell'attività gestoria del
casinò, che hanno visto una prima sentenza - che è assolutamente
importante - ovvero una sorta di "pari e patta" tra le pretese
reciproche e quindi il venir meno di tutta una serie di pretese che
erano assolutamente importanti.
Voi troverete, all'interno, dei fondi rischi allocati in
corrispondenza di queste poste; è ovvio questo, perché il
contenzioso non è passato in giudicato, ma è stato appellato dalla
parte che ritiene di essere lesa da questo primo giudizio, quindi
tutte le poste che sono state allocate a fronte di questi eventuali
rischi permangono in bilancio, ma una prima espressione è
assolutamente di peso e quindi rispetto a delle possibili
situazioni di tracollo finanziario abbiamo il conforto di una prima
sentenza favorevole. Abbiamo un'altra sentenza - non dico di peso,
ma significativa - che esprime anche una sorta di situazione
intuibile, che vede la "Casinò" sotto una pressione assolutamente
esagerata da parte dei vecchi gestori. Questo tipo di attività
approda nelle aule del Tribunale, ma non sempre queste sono cause
che trovano delle condizioni di accettabilità, tanto che rispetto a
un'istanza di fallimento fatta negli anni passati ci fu una
reazione da parte di Gestione straordinaria che chiese dei danni
agli istanti, perché attività considerata temeraria. Il Tribunale
di Aosta ha accolto questa istanza e ha condannato al pagamento dei
danni gli istanti, quindi il gruppo Léfèbvre ha avuto nel 2004 una
sentenza in cui viene espressa la condanna al pagamento di 15
miliardi di danni. Se andate a leggere il bilancio, non troverete
questo credito, ovviamente perché non si vanno ad inserire dei
crediti finché i crediti non sono certi, ma questi sono dei segnali
che voglio cogliere in positivo per l'Amministrazione
regionale.
Gli altri aspetti che condizionano la liquidazione sono i
contenziosi sul personale. A fronte di questo tipo di ragionamento,
anche rispetto ai ragionamenti che abbiamo fatto prima parlando
della S.p.a., vedo una lievitazione del costo del personale in modo
importante in virtù di un'applicazione diversa rispetto alla
normativa nazionale di una serie di emolumenti. In questa
condizione di assoggettamento ad oneri previdenziali, al "TFR" e a
tutti gli oneri accessori, abbiamo una lievitazione. Questo non è
ancora certo, ma rispetto al conto economico della S.p.a., questi
contenziosi hanno dei riflessi non da poco. Se dovessero passare
certe scuole di pensiero, avremmo il costo del personale che, senza
modificare la piattaforma contrattuale, schizzerebbe in alto per
svariati milioni di euro; quindi troverete all'interno di questo
bilancio degli ulteriori fondi che sono stati allocati per tutte le
cause di lavoro, cause che in parte sono state discusse e che hanno
visto in parte la soccombenza della "GS". Ricordo un aspetto che
non è secondario: queste attività, che vengono fatte a livello di
contenzioso sulla "GS", hanno delle conseguenze per il futuro,
perché questi contenziosi avranno un'applicazione anche sui
contratti che attualmente sono in capo alla S.p.a..
Riepilogando, abbiamo un bilancio della "GS" che dà contezza di
tutta un'attività fatta a livello di contenzioso; il liquidatore è
impegnato a seguire la vicenda su tutte queste aule di Tribunale
coordinando l'attività e raccordandosi con l'attività della S.p.a.,
e il momento conclusivo della liquidazione sarà un momento non già
di semplice resoconto annuale, ma di riepilogo complessivo
dell'inizio della liquidazione, che risale al 1° gennaio 2003, fino
alla data di chiusura. Per chiudere tutti questi contenziosi, non
possiamo che augurare lunga vita al liquidatore, perché queste cose
ci impegneranno ancora per tanto tempo!
Presidente - Chiudiamo i lavori per questa mattinata;
sospendiamo la discussione del punto 35. I lavori riprenderanno
alle ore 15,30.
La seduta è tolta.
---
La seduta termina alle ore 12,56.
