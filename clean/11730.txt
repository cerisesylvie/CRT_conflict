Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1252 del 5 aprile 1995 - Resoconto
OGGETTO N. 1252/X Trasferimento di alcuni uffici
dell'Assessorato regionale dell'Agricoltura, forestazione e risorse
naturali in un nuovo Centro direzionale in Saint-Christophe.
(Interrogazione)
Interrogazione Venuto a conoscenza che in località Grand
Charrière a Saint-Christophe, l'Assessorato regionale
all'Agricoltura, forestazione e risorse naturali avrebbe dovuto
installare alcuni uffici in un'area commerciale di nuova
edificazione, ove avrebbe dovuto sorgere un Centro direzionale ad
uso sia pubblico che privato;
Preso atto del fatto che, nonostante l'impegno da tempo assunto
in tal senso dall'Amministrazione regionale ancora non sono stati
neppure appaltati i lavori di edificazione;
Considerata l'importanza che tale iniziativa potrebbe rivestire
per tutti gli utenti dell'Assessorato all'Agricoltura, con
conseguente sveltimento burocratico delle attività;
il sottoscritto Consigliere regionale
Interroga
la Giunta regionale per sapere:
1) se quanto detto in premessa corrisponde al vero;
2) i motivi che hanno indotto l'Amministrazione regionale a
procrastinare la data di inizio dei lavori;
3) il costo globale della messa in opera dei lavori suddetti,
nonché la data stabilita per la gara d'appalto.
F.to: Lanièce
Presidente
Ha chiesto la parola l'Assessore
all'agricoltura, forestazione e risorse naturali, Vallet.
Vallet (UV)
Come è noto, l'Assessorato
all'agricoltura ha uffici sparsi in numerosissime sedi, in Comune
di Aosta, Quart e Saint-Christophe. Nell'intento di razionalizzare
e concentrare la dislocazione degli uffici, l'Amministrazione aveva
deliberato nel luglio 1993 l'acquisto di una parte del complesso
immobiliare sito in Comune di Saint-Christophe, in località Grand
Charrière.
L'acquisto è stato perfezionato con rogito notarile in data 23
dicembre 1993. Si tratta comunque di un immobile costituito
attualmente solo dalle strutture, quindi muri perimetrali e
orizzontamenti.
Abbiamo poi conferito l'incarico all'arch. Varetti e ai periti
Sacco e Trèves per la redazione del progetto di sistemazione
dell'immobile in data 10 dicembre 1993.
Da uno studio fatto degli spazi disponibili, abbiamo concluso
che in quella struttura troveranno sede gli uffici dei Servizi
agrari e del Servizio di assistenza tecnica del Satessa, compreso i
nuovi laboratori.
Gli altri due servizi, Servizio forestazione e Servizio
sistemazioni idrauliche, saranno ospitati nella attuale sede, in
località Amérique.
In data 27 giugno 1994 veniva inoltrata istanza al Comune di
Saint-Christophe per il rilascio della concessione edilizia. Il
progetto prevedeva però degli ampliamenti che si discostano dalle
norme previste dal PRG di Saint-Christophe, quindi è stato
necessario acquisire la deroga del CRPT. Deroga che è stata
ottenuta e deliberata in data 17 febbraio 1995.
Allo stato attuale, dovrebbe essere consegnato in questi giorni
il progetto esecutivo, quindi appaltabile; il costo globale
dell'intervento è stimabile intorno agli 8 miliardi di lire; se le
procedure di appalto avranno corso in modo celere e senza intoppi
pensiamo di dar corso all'inizio dei lavori entro l'autunno di
questo anno.
Presidente
Ha chiesto la parola il Consigliere
Lanièce.
Lanièce (GA)
Prendo atto della risposta
dell'Assessore.
In effetti questa interrogazione è stata da me sollevata proprio
perché ritengo che, quando viene speso del denaro pubblico, ci
debba essere un risultato di tale spesa e quindi questo risultato
si debba vedere.
Dall'informazione in mio possesso, risulta che già nel 1993
erano stati acquistati dei locali in questa nuova struttura, in
località Grand Cherrière, da adibire ad uffici dell'Assessorato
all'agricoltura; locali che tuttavia oggi sono, vuoti, nel senso
che non è stato fatto nessun lavoro interno e i lavori interni non
sono stati neanche appaltati.
Mi sono incuriosito di questa situazione e dopo le informazioni
datemi dall'Assessore vengo a sapere che adesso c'è la volontà di
proseguire, di appaltare questi lavori, anche se purtroppo è
evidente che ancora una volta la burocrazia ha allungato i tempi di
attuazione dell’intervento. Infatti, dal 1993, data
in cui è stato acquistato questo immobile, solo ora agli inizi del
1995 si possono appaltare i lavori.
Mi auguro che questi lavori vengano fatti al più presto, anche
perché bisogna tenere conto che attualmente una parte
dell'Assessorato lavora in capannoni che sono affittati a circa 5
milioni al mese; quindi è anche una questione di economicità per
quanto riguarda l'Assessorato.
