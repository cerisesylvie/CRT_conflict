Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 3014 del 8 novembre 2017 - Resoconto
OGGETTO N. 3014/XIV - Approvazione di mozione: "Emanazione di
linee guida per lo svolgimento da parte di soggetti pubblici o
privati di servizi di assistenza in favore di minori".
Rosset (Presidente) -
Punto n. 41 all'ordine del giorno.
Per l'illustrazione ha chiesto la parola il consigliere Cognetta,
ne ha facoltà.
Cognetta (M5S) -
Con questa mozione cerco di sollecitare
il Governo a risolvere o quantomeno a modificare ciò che
attualmente accade nelle situazioni in cui dei genitori si separano
e ci sono dei minori, ma oltretutto intervengono i servizi sociali
predisposti alla tutela dei minori stessi. C'è una associazione,
l'Associazione Genitori Separati per la Tutela dei Minori, che ha
portato avanti una serie di iniziative per sollecitare il Governo
affinché modifichi alcune procedure e, grazie a loro, siamo
arrivati a questa mozione. Sono arrivati non solo a me, ma anche ad
altri colleghi, quando si è trattato di valutare diverse questioni
tecniche. C'è stato un approfondimento rispetto a quello che viene
o non viene fatto all'interno degli uffici, e alla fine si è
arrivati con questa mozione.
Questa mozione non ha nulla di particolare, se non di far
emergere e di far codificare le linee guida con le quali i servizi
possono svolgere il loro lavoro, ma in maniera ufficiale e
soprattutto trasparente. Si cerca di capire, con un decalogo e con
delle linee guida, quali sono i passi che vengono effettuati e con
quali modalità, in maniera tale da riuscire a gestire meglio i
rapporti, i contenziosi e soprattutto la conflittualità che
inevitabilmente c'è, ma che in qualche modo si cerca, rendendo
trasparente il percorso, di smorzare e di risolvere.
Non vorrei aggiungere altro e non credo che ci sia da aggiungere
altro. C'è già stata una conferenza stampa che ha spiegato un po'
la situazione e credo a questo punto di lasciare la parola ai
colleghi che vogliono intervenire.
Presidente -
Ha chiesto la parola il consigliere Fosson,
ne ha facoltà.
Fosson (AC-SA-PNV) -
Intervengo anch'io, anche se non ho
segnato la mozione, su un argomento che va al di là dei vari
schieramenti politici e del quale mi sono occupato a suo tempo,
anche stimolato da diversi consiglieri per dei fatti di cronaca e
dei fatti personali. È un problema molto complesso e di non facile
affronto, perché poche sono le separazioni consensuali, soprattutto
quando ci sono dei bambini e dei beni. Spesso il contenzioso e la
litigiosità diventano molto forti, difficili e tragici, quando ci
sono di mezzo dei bambini.
Due sole considerazioni. Sicuramente esiste un grande lavoro
degli assistenti sociali. In questo caso, si caricano anche di un
compito che viene affidato dai tribunali. A volte, per le troppe
cose da fare - qui probabilmente tutti dovremmo in questo settore
richiedere un organico maggiore, perché il lavoro è tanto - in
queste occasioni forse bisogna riprecisare - come ha detto il
collega Cognetta - l'oggettività di alcune procedure. Dico solo
questo.
Io ne avevo parlato a suo tempo con il Procuratore capo prima in
carica, che era molto sensibile al problema dei minori. In effetti
con lei avevamo affrontato l'argomento proprio nel senso di rendere
oggettivi questi colloqui, prevedendo una registrazione o
attraverso altri mezzi. La cosa è poi stata fatta per un certo
tempo, ma poi non si è più potuta realizzare.
Quello che chiedo all'Assessore competente e al Governo è di
prevedere un regolamento preciso, affinché questi colloqui e queste
vicende diventino sempre più obiettivi e oggettivi.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Credo che, come è stato ricordato dai
colleghi Cognetta e Fosson, questo sia un tema al quale porre
estrema attenzione. Purtroppo, da un lato le separazioni sono in
forte aumento e c'è la difficoltà che ha ben rappresentato il
collega Fosson, rispetto ai carichi di lavoro che gravano in
maniera sempre maggiore sui servizi sociali e rispetto a tutta una
serie di bisogni sociali.
Io credo che nel presentare questa mozione non ci sia tanto una
valutazione sul servizio, ma piuttosto un'esigenza e un bisogno da
rappresentare. Il servizio cerca, nella difficoltà attuale, di dare
tutte le risposte e di farlo nella maniera migliore possibile,
anche seguendo le norme che ci sono e che guidano questi percorsi.
Allo stesso tempo, anche i nostri servizi rappresentano il bisogno
di definire delle linee guida, anche più attuali nel tempo, e il
bisogno di fare un ragionamento più generale. Soprattutto quello
dei padri separati è un tema che va affrontato, visti anche i
riflessi che in certe situazioni poi questo comporta sulle persone
e sulle famiglie.
La disponibilità del Governo a lavorare agli impegni che la
mozione chiede, c'è. Rispetto alle premesse, vi chiederemmo di
togliere il quinto capoverso, dove c'è scritto "appreso che durante
dibattito pubblico...": vi chiederei se è possibile di emendare
quella parte. Nell'impegno, "l'estrema urgenza" non fa parte di
questi tempi di amministrazione e di politica, perché tutti i
carichi di lavoro che sono sulle spalle dei servizi non ci
permettono di essere sicuri di esaudire la richiesta con i tempi
che lei chiede. Da un lato io voglio con il mio intervento tutelare
chi oggi sta operando in queste difficoltà, dall'altro giustamente
assumermi un impegno, perché le parti, quindi cittadinanza,
famiglie e servizi, trovino una migliore collaborazione, attraverso
delle linee guida che permettano di ottenere questi risultati.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Accolgo la richiesta del Governo di
togliere il quinto capoverso dell'introduzione, che inizia con
"appreso che durante il dibattito", e di togliere l'espressione
"estrema urgenza", lasciando "ad emanare con urgenza". Così anche
gli uffici hanno un po' più di tempo per seguire l'impegno che
verrà votato.
Non ho altro da aggiungere: lo preparo e glielo porto
subito.
Presidente -
All'Assessore le modifiche proposte vanno
bene?
Non ci sono altri interventi, quindi riproponiamo la mozione
senza il quinto capoverso "appreso...", che verrebbe eliminato, e
nell'impegno "ad emanare, con urgenza, delle linee guida, affinché
soggetti esterni pubblici o privati delegati, svolgono...".
Ha chiesto la parola il consigliere Restano, ne ha facoltà.
Restano (AC-SA-PNV) -
Noi voteremo a favore, ma ne
approfitto per comunicare ciò che volevo fare prima. Noi tra dieci
minuti, dopo la fine del Consiglio, faremo una conferenza stampa
nella sala delle Commissioni. Questo perché lo sappiate, grazie. Il
tema sono gli argomenti che vi siete rifiutati di trattare.
Presidente -
Eravamo già a conoscenza della conferenza
stampa. Credo che sia la stessa presa di posizione, che va
benissimo e che conferma anche il collega Gerandin:
l'autorizzazione a utilizzare la sala è concessa.
Possiamo mettere in votazione la mozione al punto n. 41, così
come emendata.
Dichiaro aperta la votazione. La votazione è chiusa.
Esito della votazione:
Presenti: 32
Votanti           
: 31
Favorevoli: 31
Astenuti: 1 (Contoz)
Il Consiglio approva.
I punti dal n. 42 al n. 45 sono stati rinviati alla prossima
adunanza, pertanto il Consiglio si conclude.
L'adunanza termina alle ore 16:12.
