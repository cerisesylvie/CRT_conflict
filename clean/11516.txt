Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2591 del 2 ottobre 1991 - Resoconto
OGGETTO N. 2591/IX Iniziative per un'equa proposta tariffaria
dei servizi automobilistici di linea
(Reiezione di
mozione).
Presidente
Do lettura della mozione presentata dal
Consigliere Riccarand:
Mozione Appreso che la Giunta regionale con Deliberazione n.
8614 del 13 settembre 1991 ha deciso di aumentare le tariffe per il
trasporto di viaggiatori su autobus e pullmans;
Constatato che tale aumento è considerevole e che, nel caso
delle linee urbane, rappresenta un raddoppio del costo della corsa
semplice (da lire 500 a lire 1000);
Preso atto che tale decisione ha suscitato giudizi e reazioni
nettamente negative da parte degli utenti di servizi di autolinea;
ed avrà come unico effetto di ridurre ulteriormente il numero di
viaggiatori;
Sottolineato che un aumento così forte ed improvviso delle
tariffe è in contrasto con i provvedimenti assunti in questi anni
dalla Regione per incentivare l'uso del trasporto pubblico con
agevolazioni tariffarie e la gratuità per gli anziani;
il Consiglio regionale della Valle d'Aosta
delibera
di impegnare la Giunta regionale:
1) a revocare la Deliberazione n. 8614 del 13 settembre
1991;
2) ad illustrare alla competente commissione consiliare la
situazione dei servizi automobilistici di linea per viaggiatori in
Valle d'Aosta ed una proposta tariffaria che sia equa, non
penalizzante per i viaggiatori e non in contrasto con una politica
di incentivazione del trasporto pubblico.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
La Giunta regionale con
deliberazione n. 8614 del 13 settembre 91 ha deciso un aumento
improvviso e fortissimo del prezzo dei pullman, degli autobus, in
particolare per quanto riguarda le linee urbane l'aumento è stato
il raddoppio sostanzialmente: la corsa semplice è passata da 500
lire a 1000 lire, c'è stato quasi un raddoppio degli abbonamenti
sulle linee urbane, c'è stato un aumento molto forte anche sulle
linee extraurbane, che va dal 20 al 50 per cento.
Tutto questo è avvenuto con una sorta di blitz da parte della
Giunta regionale, nel senso che basta guardare i tempi per rendersi
conto di come hanno funzionato le cose. Intanto il 13 settembre
viene fatta la deliberazione, che viene dichiarata immediatamente
esecutiva, e scatta già il lunedì mattina; senza che nessun utente,
senza che la popolazione sappia niente, il lunedì mattina si
trovano con il prezzo del biglietto dell'autobus raddoppiato.
Rapidamente la deliberazione prima ancora che possa essere
esposta all'albo viene portata di corsa alla commissione di
coordinamento, che anche questa con un blitz già l'ha vistata.
Quindi c'è una orchestrazione di questa operazione, che è proprio
di quelle favolose. Il tutto per stangare i passeggeri.
Una operazione fulminea, che però non doveva essere del tutto
così pacifica all'interno della Giunta regionale, perché leggo qui
che il Consigliere Mafrica, che era stato Assessore dei Trasporti
fino ad un giorno prima, se ne va via dalla Giunta dopo la
trattazione dell'oggetto 8613.... ah, era fuori sacco? Non so bene
cosa è il fuori sacco, non sono mai stato in Giunta. Fatto sta che
qui vedo che, arrivati al n. 8614, l'Assessore Mafrica non c'è più
e la Giunta assume questo provvedimento, che mi si dice ora è stato
portato fuori sacco, cioè è arrivato all'ultimo momento, anche qui
con un blitz che lascia esterrefatti.
Ho visto anche un'altra cosa, che vorrei rilevare; ho qui la
velina dell'ufficio stampa della Presidenza della Giunta: "Riunione
della Giunta regionale del 13 settembre 91 - Industria, Commercio e
Artigianato, Lavori Pubblici, Agricoltura, Pubblica Istruzione,
Sanità, Turismo, Finanze, ma Ambiente non c'è niente".
L'ufficio stampa fa quello che voi gli dite, l'ufficio stampa
non dà notizia perché meno si sapeva di questa cosa, meglio era;
l'importante era che poi il lunedì mattina la gente si trovasse
davanti al fatto compiuto. Questo è il modo con cui si affrontano i
problemi su una questione che non è irrilevante, perché riguarda la
tasca di tante persone. Ma non riguarda solo un problema di tasca,
riguarda anche un problema di funzionalità del sistema dei
trasporti, di modo di poterlo organizzare.
Qui l'aumento è pesantissimo, in una misura che non è
assolutamente giustificabile. Una persona che usa l'autobus e che
deve venire da Plan Félinaz o da Viale Europa in centro per fare
una commissione, deve spendere 2000 lire; si tratta di una cifra
spropositata, avendo presente poi qual è il livello del servizio
che abbiamo, che è assolutamente carente rispetto al numero di
corse, rispetto alla funzionalità, alla puntualità,
all'informazione sulle linee. Ancora adesso è difficile capire a
che ora passano questi autobus e dove passano, non ci sono mica
delle tabelle.
Abbiamo una situazione dal punto di vista di legislazione e di
funzionamento dei trasporti che è disastrosa, abbiamo una legge che
prevede un piano di bacino di traffico che è di là da venire,
abbiamo dei finanziamenti alle società di autolinee che continuano
ad essere dati sulla base di acconti e non abbiamo mai un conto
definitivo, abbiamo un sistema di trasporti in cui ci sono
sovrapposizioni fra percorsi del treno, percorsi dei pullman e non
c'è integrazione; ci sono delle grandi irrazionalità, delle grandi
spese.
A tutto questo non si mette mano e si mette mano invece al
prezzo delle corse degli autobus e delle linee extraurbane, andando
pesantemente a penalizzare quelli che usano l'autobus per necessità
o per scelta di sistema di trasporto. E allora anche qui veniamo ad
un'altra contraddizione grossa.
Il nostro Gruppo, con l'appoggio del Consiglio regionale e con
l'iniziativa di altri Gruppi, ha portato avanti delle iniziative
per cercare di incrementare l'uso del trasporto pubblico attraverso
la gratuità dei trasporti, prima con le persone sopra i 65 anni,
poi si è voluto estenderlo ai 60 anni, e su questo siamo stati
d'accordo, è prevista una riduzione per i giovani; ma tutte queste
cose hanno senso se poi siamo coerenti rispetto a questa
impostazione.
Se abbiamo da una parte delle persone che usufruiscono
gratuitamente, ma poi abbiamo una fascia intermedia molto ampia di
lavoratori che invece devono pagare salato, non ha più senso,
perché da una parte incentiviamo il trasporto pubblico, dall'altra
lo disincentiviamo.
Ho sentito diverse persone che in questi giorni hanno deciso di
non prendere più il pullman, di tornare a prendere l'auto, questo
perché evidentemente non vogliono pagare.
Bondaz (DC)
(fuori microfono)
Costa di più
l'auto.
Riccarand (VA)
Con la benzina in esenzione fiscale
non costa sicuramente di più la macchina in questo caso. Comunque
questa è la reazione della gente, ci sono state molte persone che
si sono rivolte al nostro Gruppo ed hanno fatto presente questa
situazione.
Allora non contesto affatto che poteva essere fatto e forse
doveva essere fatto un aumento, ma si fa qualcosa di graduale, di
razionale, di spiegato alla gente, di motivato, ma non una stangata
di questo tipo e in modo che tutti quanti si sono trovati
all'ultimo momento lì con un prezzo di biglietto raddoppiato. Sono
cose che anche a livello di informazione sono completamente
inaccettabili e mi dispiace che questo atto sia stato portato
avanti dall'Assessore dell'Ambiente, perché è stato forse il primo
atto dell'Assessorato dell'Ambiente.
Questa è una serie di motivi che ci hanno portato a presentare
la mozione, per chiedere la revoca di questo provvedimento e
l'assunzione di una deliberazione di Giunta che sia più motivata,
più fondata, più equa anche nella sua impostazione.
Ma c'è qualcosa di più: ritengo che questo provvedimento della
Giunta regionale è illegittimo, e credo che anche la Giunta
regionale avesse coscienza, quando ha assunto la deliberazione, che
questo provvedimento non fosse perfettamente in regola. Qui si
dice: "La Giunta ad unanimità di voti favorevoli delibera, a
decorrere dal 16 settembre, le tariffe dei servizi automobilistici
in linea per viaggiatori, in attesa di una specifica determinazione
sulla base della disciplina regionale e dei servizi di trasporto
collettivo di persone e di cose". Cosa significa questo? Significa
che abbiamo una normativa regionale in materia di trasporti, che
deve essere applicata.
Abbiamo una legge, la n. 32/82, che disciplina le tariffe, da
cui non possiamo prescindere; il titolo terzo della legge parla di
modalità tariffarie ed interventi finanziari. Allora leggiamo cosa
dice l'articolo 40 sulle tariffe: "In attuazione delle indicazioni
di politica tariffaria contenute nel piano di bacino di traffico la
Giunta regionale, su proposta dell'Assessore regionale
dell'Industria, Commercio, Artigianato e Trasporti, sentito il
parere del comitato regionale dei trasporti collettivi....
(...Interruzione del Presidente della Giunta, fuori
microfono...)
Ma questo non è affatto vero! Siccome il piano di bacino del
traffico non c'è, si assumono le tariffe così, a caso?
Qui è previsto che venga sentito il parere del comitato
regionale dei trasporti collettivi e di tutti gli enti locali, e si
stabilisce sulla base di questi pareri le tariffe dei servizi e le
modifica ove occorra nel corso dell'anno. Le tariffe devono essere
stabilite, sentito il comitato regionale per i trasporti collettivi
e gli enti locali, e del resto la norma ha un senso perché non può
svegliarsi qualcuno un giorno e, magari sotto la pressione della
società autolinee, aumentare le tariffe. Questo comitato regionale
dei trasporti collettivi non è mai stato convocato per esaminare
questo provvedimento, tanto meno gli enti locali. Il comune di
Aosta probabilmente stasera discuterà di questo provvedimento, sono
curioso di sapere cosa dirà, ma sicuramente non dirà che è stato
concordato con il comune di Aosta perché così non è avvenuto.
Allora abbiamo una violazione di questa norma di legge, perché era
previsto che queste tariffe venissero fatte in conseguenza della
procedura che ho letto. Quindi anche sul piano della legittimità a
mio avviso non ci siamo. Il fatto che la commissione di
coordinamento abbia approvato, non significa affatto che l'atto sia
legittimo; non sempre questa commissione ha a disposizione tutti
gli elementi di valutazione, e voi non avete dato a nessuno il
tempo di fare delle segnalazioni alla commissione di
coordinamento.
Noi consideriamo questo atto illegittimo e oltretutto sapendo
che abbiamo approvato una normativa di questo genere, siamo i primi
a doverla applicare, e dobbiamo essere noi per primi a dire che c'è
una procedura da seguire, che occorre fare una concertazione,
oltretutto sono pareri consultivi, e quindi alla fine la Giunta
decide quello che meglio crede; però questi organismi previsti
dalla legge devono essere consultati.
L'ultima osservazione che volevo fare riguarda il rapporto fra
questo provvedimento e la situazione al comune di Aosta. Sappiamo
che al comune di Aosta c'è una situazione molto delicata, in
seguito ad un tentativo di chiudere al traffico il centro storico,
di cercare di allontanare le auto dal centro, c'è in corso una
modifica della viabilità, tutto questo crea delle tensioni, crea
delle proteste.
Il comune di Aosta ha più volte insistito perché ci sia un
potenziamento delle linee di trasporto urbane, in modo da cercare
di compensare e di accompagnare delle scelte sulla viabilità con
delle scelte di trasporto collettivo efficienti. Questo
provvedimento è in completo contrasto con quello che sta cercando
di fare il comune, non lo aiuta sicuramente nella sua strada, è del
tutto inopportuno soprattutto in questo momento, per cui non riesco
a capire con quale logica è stato assunto.
Sono tutti argomenti che, al di là delle contrapposizioni,
dovrebbero portarci a rimeditare e ridiscutere questo tipo di
scelta.
Quindi la richiesta che facciamo non è quella di tornare alla
situazione precedente, ma discutiamo, riesaminiamo la cosa negli
organismi previsti dalla legge, coinvolgiamo anche una commissione
consiliare come momento di allargamento del confronto, poi la
Giunta assuma una decisione cercando di fare un provvedimento che
sia equo. Capisco un aumento graduale del 10, del 30 per cento, ma
non del 100 per cento, in nessuna città si verificano cose del
genere.
Insisto perché ci sia la volontà da parte del Consiglio di
andare ad una correzione, se non si vuole votare la mozione perché
è presentata da un Consigliere di minoranza, ma comunque la Giunta
è disponibile a modificare questo atto, non ho difficoltà a
ritirare la mozione; l'importante è che questa scelta venga rivista
e venga assunta in modo corretto rispetto a quelle che sono le
procedure previste dalla legge.
Presidente
E' aperta la discussione generale.
Ha chiesto di parlare il Consigliere Mostacchi, ne ha
facoltà.
Mostacchi (UV)
Volevo approfittare di questa
mozione per fare una domanda all'Assessore: abbiamo approvato
quella legge il mese di luglio sulla gratuità del servizio, anziché
65, 60 anni e a quanto mi risulta quelli del 65 e 60 adesso pagano
il biglietto intero anziché semigratuito, o almeno ieri mattina mi
hanno detto così all'ufficio, in attesa di disposizioni.
Poi vorrei fare una proposta in base a questa mozione; quando
abbiamo votato quella legge, sia il consigliere relatore che tutti
gli altri consiglieri che hanno parlato a favore della legge, hanno
detto che lo scopo principale era quello di cercare di invertire la
tendenza dal mezzo privato all'uso pubblico, a vantaggio di quello
pubblico.
Prendiamo Aosta come città pilota, facciamo viaggiare tutti
gratis, togliamo i buoni benzina e quelli li investiamo nei servizi
sociali.
Gradirei una risposta di quelli che hanno votato a favore della
legge.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
Prendo la parola perché il Consigliere
Riccarand mi ha chiamato in causa dicendo che faccio parte di
quella commissione del comitato regionale, che forse è stata
nominata tre anni fa, ma che penso non si sia mai riunita.
Il sottoscritto non è mai stato interpellato per dare un
giudizio in merito, perché diversamente, di fronte a questo
provvedimento, non ci sarebbe stata da parte mia grande
soddisfazione e neanche quell'assenso.
Il discorso dei fuori sacco è fra le cose peggiori che un
amministratore fa, perché vuol far passare dei provvedimenti che
forse gli altri che sono in Giunta non hanno esaminato.
Sono anche io dell'avviso che questo provvedimento non va
incontro agli utenti, questo sistema non aiuta gli utenti a
prendere il mezzo pubblico; anzi proprio in questi giorni penso che
ognuno di noi sia stato investito del problema da parte dei
cittadini per avere informazioni in merito a questo forte aumento.
Prima di arrivare a questi provvedimenti, se vi sono le commissioni
competenti, è bene che queste vengano sentite, perché è inutile che
una legge dia certi indirizzi, metta in piedi un comitato, se poi
questo comitato non viene interpellato.
Inoltre ritengo che sarebbe opportuno da parte dell'Assessore
interessare del provvedimento anche la IV commissione, che segue il
settore dei trasporti.
Non dico che non sia stato necessario arrivare ad un aumento, mi
sembra però che il raddoppio del biglietto sia un provvedimento
molto drastico, mi sembra che vi sia stato un grande errore in
quell'indirizzo.
Concordo con quanto diceva il Consigliere Riccarand, il quale
chiede al primo punto della mozione di revocare la delibera.
Possiamo anche arrivare a questo, ma possiamo anche soprassedere a
questo aspetto, lo togliamo; però prima discutiamo e vediamo
assieme quello che possiamo fare. Se vogliamo togliere le macchine
dalla città e vogliamo invitare gli utenti a prendere il mezzo
pubblico, dobbiamo cercare di non mettere in atto degli aumenti di
questa portata.
Sono dell'avviso che la legge che abbiamo votato nel mese di
giugno, che va incontro ai giovani, agli studenti e agli anziani,
sia una legge valida e giusta. Non vorrei tornare a polemizzare su
quella legge; qualcuno in un congresso della CGIL ha detto: noi
diamo la gratuità ai pensionati con tre milioni di pensione, vorrei
che l'ufficio assistenza facesse un censimento nella nostra Regione
per verificare quanti sono i pensionati con tre milioni di
pensione. Vorrei sapere proprio questo, perché non si può andare in
giro a dire delle stronzate di quel genere, perché le pensioni dei
pensionati della Valle d'Aosta si aggirano su una media di 1,2-1,3
milioni e abbiamo ancora dei pensionati che percepiscono 5-600mila
lire. Adesso ad una parte di quei pensionati che avevano la
pensione della silicosi, con quello che sta andando avanti, viene
tolta anche quella e così anche a loro viene ridotta una gran parte
della propria rendita.
Su quello che diceva il Consigliere Mostacchi possiamo anche
vedere: ci sono le commissioni competenti, ci sono i vari
organismi, ci sono i vari partiti, per cui possiamo anche
discutere; non serve buttare là degli slogan, con gli slogan non
facciamo niente, cerchiamo invece di fare qualcosa nell'interesse
della collettività.
Presidente
E' chiusa la discussione generale.
Ha chiesto di parlare l'Assessore dell'Ambiente, Territorio e
Trasporti Fosson, ne ha facoltà.
Fosson (DC)
Mi pare che su questo aumento si sia
fatta polemica oltre a quello che la decisione stessa significava.
Posso convenire con il Consigliere Riccarand su una certa serie di
disfunzioni che ci sono nei trasporti pubblici, mancanza di
cartelli, sovrapposizione di orari, mancanza stessa di un piano di
bacino di traffico che è previsto da una legge del 1982. Sono
passati nove anni, questo significa che c'è una certa difficoltà a
farlo e tutte le Giunte, tutti gli Assessori (me compreso) si sono
impegnati a presentarlo entro la fine dell'anno; per quel che mi
riguarda la fine dell'anno scorso è già passata almeno da un
anno.
Questo a significare che ci sono indubbiamente delle mancanze e
ci sono dei problemi da risolvere. In questo senso posso convenire
con l'opportunità significata dal Consigliere Riccarand, di fare
un'illustrazione nella competente commissione consiliare sulla
situazione dei servizi automobilistici di linea per viaggiatori in
Valle d'Aosta; penso valga la pena fare una discussione su questo,
potremmo farla a maggior ragione se sarà pronta, in tempi brevi, la
proposta del piano del bacino di traffico.
Per quel che riguarda la deliberazione di aumento, mi assumo
tutta la responsabilità di averla proposta in Giunta con l'entrata
in funzione il 13 settembre, quindi per l'inizio delle scuole.
Voglio solo dire che le tariffe degli autotrasporti per i
passeggeri in Valle d'Aosta erano ferme dal 1987, quando nelle
regioni vicine, mi riferisco ad esempio al Piemonte, l'ultimo
aumento del 15 per cento su tutti i biglietti di corsa semplice e
del 20 per cento sugli abbonamenti è datato 24 ottobre 1990.
L'associazione nazionale degli autoservizi in concessione in
Piemonte quest'anno, qualche giorno fa, ha provveduto a chiedere un
ulteriore aumento del 15 per cento.
Questo per dire che in altre regioni c'è stato tutti gli anni un
aumento costante di una certa percentuale. Noi eravamo fermi da
quattro anni e fatalmente questa percentuale di aumento è stata
maggiore; però devo dire che qui si è sottolineato l'aumento del
100 per cento delle tariffe urbane, da 500 a 1000 lire, non si è
sottolineato che l'aumento delle tariffe extraurbane è in effetti
soltanto del 20 per cento.
Voglio ancora dire che tutte le città italiane hanno almeno a
mille lire il biglietto della tariffa urbana, c'era solo Aosta che
aveva 500 lire, un caffè preso al bar in piedi penso che costi di
più. Se poi qualcuno prende l'auto da Plan Félinaz per venire ad
Aosta, a mio giudizio se vuol fare un conto di risparmio in denaro
fa male i suoi conti, perché deve includervi il rischio di multa,
la benzina più il parchimetro o qualcosa del genere.
Ricordo ancora che abbiamo approvato nel mese di luglio la legge
sulla gratuità dei servizi per certe fasce deboli: quella oltre i
60 anni, che va verso la completa gratuità, e quella dei giovani
fino ad una certa età, che vede un 30 per cento di sconto,
maggiorato poi per gli studenti universitari che devono raggiungere
la loro sede di studi.
Quindi la politica che vogliamo seguire è selettiva, cioè
favorire le fasce deboli. La discussione sui pensionati di lusso è
ancora un'altra cosa, è un approfondimento, però vanno favorite le
fasce deboli della popolazione, quindi giovani ed anziani; la
fascia di mezzo penso che debba pagare il servizio per quel che
costa alla collettività.
Mi ricordo una battuta che ho molto apprezzato del Consigliere
Andrione quando è stata approvata questa legge, aveva detto: è
meglio non dare nessuna gratuità nei servizi, farli pagare ed avere
servizi di qualità. Penso che questa abbia la sua validità e questo
aumento, anche se repentino, di cui mi assumo tutte le
responsabilità, vada in questa ottica.
Quanto ad un'altra considerazione che faceva il Consigliere
Riccarand, che giustamente si sta preoccupando di organizzare degli
spazi di parcheggio all'esterno della città, quindi di far
depositare le auto di chi arriva ad Aosta all'esterno della città e
poi farli penetrare in Aosta con servizi di autobus più efficienti,
posso dire che abbiamo avuto ieri o l'altro ieri una riunione con
l'Assessore competente del comune, ed abbiamo considerato la
possibilità di istituire nuove linee da questi parcheggi attestati
al di fuori della città, per portare gli utenti del traffico
automobilistico nella città con il mezzo pubblico, proprio
nell'ottica di eliminare dal centro storico di Aosta il traffico
privato.
Quanto alla proposta di eliminare i buoni di benzina e far
viaggiare tutti gratuitamente, devo dire che possiamo considerarla
con una certa serietà; probabilmente l'Assessore che proporrà
l'eliminazione dei buoni benzina andrà nel "vippometro" forse in
fondo alla pagina del giornale e ancora oltre, perché penso sia un
reato di lesa maestà. Però rientra in un discorso generale che
riguarda tutta la Valle d'Aosta, in quanto i buoni benzina
incentivano il traffico di automobili private. Non penso che lo
risolviamo in una discussione di una mozione, però forse vale la
pena approfondirlo.
Non ci sentiamo di accettare questa mozione, ritengo però di
potermi impegnare ad illustrare, come dicevo all'inizio, alla
competente commissione consiliare la situazione dei servizi
automobilistici di linea per viaggiatori in Valle d'Aosta.
Approfitterei dell'occasione, sarei anche curioso di vederlo, se a
partire dal 16 settembre gli utenti di mezzi pubblici sono
aumentati o diminuiti a causa dell'aumento tariffario. Non lo so
so, ma lo verificheremo perché mi farò dare dei dati.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ritengo che adesso è data la
possibilità al Consiglio di pronunciarsi su questa cosa. Si dice
non c'è stata discussione prima, è stata portata fuori sacco,
adesso ogni Gruppo si deve assumere le proprie responsabilità e
dire se è d'accordo con questo provvedimento. Allora se è d'accordo
con questo provvedimento, vota contro o si astiene, non fa passare
la mozione. Oppure, se ritiene che questo provvedimento sia
sbagliato, vota la mozione e chiede che sia modificato. Tutto il
resto sono chiacchiere.
Se siamo d'accordo sul fatto che va bene questa cosa, però poi
non bisogna venire qui a parlare di trasporto pubblico, di
potenziamento, di legge sugli anziani eccetera.., quando di fronte
ad una precisa scelta si dice andiamo avanti come ha detto la
Giunta, facciamo finta di niente, è in contrasto con la legge....
sì, è in contrasto con la legge, che prevede che deve essere
sentito il comitato regionale dei trasporti collettivi e gli enti
locali, mentre voi non lo avete sentito. E se non viene fuori da
questo Consiglio la volontà di andare a rimettere mano a questa
deliberazione, noi ci riserviamo di fare ricorso in sede
amministrativa e fare tutti gli atti necessari per bloccare la
deliberazione, perché è in contrasto con una legge.
Però credo sia dovere di questo Consiglio di riappropriarsi di
questa materia: è stata trattata al di fuori del Consiglio, adesso
i Gruppi consiliari dicano se questo provvedimento va bene oppure
se bisogna modificarlo. Se si boccia questa deliberazione, vuol
dire che la Giunta ha il diritto di fare tutto quello che crede,
anche le operazioni più sbagliate. Credo che attraverso una
discussione si possa arrivare ad un provvedimento della Giunta che
possa essere equo, senza essere così penalizzante.
Ripeto, sono disponibile a ritirare la mozione, purché ci sia un
impegno preciso da parte della Giunta di correggere questa
deliberazione.
Presidente
Ha chiesto di parlare il Consigliere
Andrione, per dichiarazione di voto, ne ha facoltà.
Andrione (UV)
Nous voterons à faveur de cette
motion, parce que nous croyons que le thème des transports, des
déficits que cela peut comporter pour l'Administration publique et
par conséquent pour la Région, doit être discuté dans une vision
d'ensemble et non par tranches séparées, en donnant avant la
gratuité d'un côté et après en augmentant de l'autre, avec le
risque que les transports publics ne soient utilisés que par ceux
qui ne paient pas et ne soient pas utilisés par ceux qui devraient
payer et donc diminuer le déficit.
C'est un genre de politique qui amène aux situations de Naples
et d'autres villes italiennes, où le déficit des transports dépasse
le millier de milliards.
Voilà les raisons pour lesquelles nous voterons à faveur de la
motion Riccarand.
Presidente
Ha chiesto di parlare il Consigliere
Bich, ne ha facoltà.
Bich (Ind)
Anche io voterò a favore di questa
mozione, perché ritengo che il provvedimento sia un provvedimento
tampone, comunque che non esamina la funzionalità e l'incisività
del trasporto pubblico, è contraddittorio perché in questo caso è
punitivo in modo particolare verso un'utenza che è molto debole.
Avevamo fatto uno studio nel comune di Aosta per verificare qual
era la fascia sociale che più adopera il mezzo pubblico; era venuto
fuori che soprattutto era indirizzato verso le massaie, verso
persone a basso reddito, che non disponevano di mezzi di
locomozione propria; mi sembra che rivalersi su questa fascia
sociale per il ricarico del 100 per cento sul costo del biglietto
dell'autobus sia iniquo, che tutto questo sarebbe stato meglio
discuterlo in commissione e valutare quali altri provvedimenti
potevano essere presi in sostituzione.
Per queste ragioni non vedo il motivo per dare una valutazione
diversa da quella che è stata data alla mozione, quindi annuncio il
mio voto favorevole alla mozione del Consigliere Riccarand.
Presidente
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
Senza entrare nel merito delle
premesse della mozione, sulle quali ci possono essere anche alcune
valutazioni difformi, propongo al Consigliere Riccarand e al
Consiglio, se sono d'accordo, di togliere il primo punto del
deliberato e di modificare il secondo punto in questo modo:
"Delibera di impegnare la Giunta regionale ad illustrare alla
competente commissione consiliare la situazione dei servizi
automobilistici di linea per viaggiatori in Valle d'Aosta ed a
valutare conseguenti ulteriori proposte tariffarie".
Noi voteremmo una mozione così congegnata. Se usciranno premesse
diverse da quelle che hanno ispirato la delibera della Giunta
regionale, potranno essere fatte altre valutazioni.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
A me non sembra chiara la proposta;
ho detto non ho nessun problema a ritirare la mozione, se la Giunta
si impegna a rivedere la deliberazione 8614 del 13 settembre 91.
Però voglio che emerga dal Consiglio se c'è la volontà di andare a
ritoccare quelle tariffe o se non c'è la volontà.
Se si vuole solo far della manfrina per poi riconfermare le
mille lire sulla corsa urbana non sono d'accordo; se invece c'è la
disponibilità ad andare a rivedere per ridurre quella cifra, sono
anche disposto a ritirare la mozione. Però datemi una risposta
chiara, perché è inutile che stiamo a girare intorno al
problema.
Presidente Ha chiesto di parlare l'Assessore dell'Ambiente,
Territorio e Trasporti Fosson, ne ha facoltà.
Fosson (DC)
A me pare che la proposta fosse
chiara: la Giunta regionale ha preso una deliberazione, questa
resta ferma; valutiamo in commissione consiliare la situazione dei
servizi automobilistici e facciamo un ragionamento su tutta la
politica tariffaria, poi si vede. In caso contrario ci asteniamo
sulla mozione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non sono d'accordo su una soluzione che
è pasticciata e che poi trascinerà le cose nel tempo conservando lo
stato di fatto attuale.
Ripeto, basta che la Giunta dica che è disponibile a rivedere le
tariffe stabilite con la deliberazione del 13 settembre 91,
riducendo in particolare i prezzi previsti per le corse urbane,
ritiro la mozione e ne ridiscuteremo in commissione. Altrimenti,
andare in commissione senza questo impegno, serve solo a perdere
del tempo.
Presidente
Mi sembra di capire che il Consiglio è su
posizioni diverse, pertanto pongo in votazione la mozione in
oggetto:
Esito della votazione
Presenti: 34
Votanti: 16
Favorevoli: 16
Astenuti: 18 (Aloisi, Bajocco, Beneforti, Bondaz, Chenuil,
Dolchi, Fosson, Lanièce, Lavoyer, Limonet, Mafrica, Martin,
Milanesio, Monami, Pascale, Ricco, Rusci e Trione)
Il Consiglio non approva
