Classificazione
ISTRUZIONE PUBBLICA
LINGUA FRANCESE



Oggetto del Consiglio n. 993 del 4 novembre 2021 - Resoconto
OGGETTO N. 993/XVI - Interpellanza: "Revisione degli
adattamenti alle necessità locali della Valle d'Aosta delle
indicazioni nazionali per il curricolo della scuola dell'infanzia e
del primo ciclo di istruzione".
Bertin (Presidente) -
Punto n. 42. Per l'illustrazione,
ha chiesto la parola il consigliere Sammaritani.
Sammaritani (LEGA VDA) -
Parliamo quindi di scuola,
parliamo di adattamenti in particolare e delle indicazioni
nazionali per il
curricolo
che contengono dei traguardi per
lo sviluppo delle competenze al termine della scuola dell'infanzia,
della scuola primaria e della scuola secondaria di primo grado,
quindi elementari e medie per noi di altre generazioni, nonché i
relativi obiettivi di apprendimento declinati nello specifico a
seconda del livello scolastico.
Ora, negli adattamenti alle necessità locali della Valle d'Aosta
di queste indicazioni nazionali per il curricolo della scuola
dell'infanzia e del primo ciclo d'istruzione, troviamo però una
mancanza, gli adattamenti infatti non delineano nello specifico i
traguardi per lo sviluppo delle competenze per la lingua francese
al termine della scuola dell'infanzia, della scuola primaria e
della scuola secondaria di primo grado, ma si limitano a indicare
quanto segue, cito testualmente: "ne consegue che i traguardi per
lo sviluppo delle competenze in lingua francese corrispondono a
quelli indicati per lo sviluppo delle competenze in lingua
italiana, con l'avvertenza che devono essere calati in situazioni
comunicative conosciute o abituali e consone allo sviluppo
lessicale individuale".
Ora, come sappiamo, nella pratica didattica le competenze
previste per l'apprendimento della lingua italiana non sempre
corrispondono alle competenze previste in lingua francese, nella
prima classe della scuola primaria, per esempio, si dà molto spazio
all'apprendimento della letto-scrittura dell'italiano e, per quanto
riguarda la lingua francese, si lavora molto sull'apprendimento del
lessico e delle strutture della lingua, lavorando prevalentemente
sull'utilizzo della lingua orale. Solo in un secondo tempo si
inizia a lavorare sullo scritto. Sarà poi nel corso della classe
seconda che si inizierà a studiare nello specifico i suoni della
lingua francese iniziando quindi a lavorare specificatamente sullo
scritto. Perché portiamo quindi all'attenzione oggi di quest'Aula
questa mancanza negli adattamenti? Perché dall'anno scorso, alla
luce dell'ordinanza ministeriale n. 172/2020 del 4 dicembre 2020,
che recita: "valutazione periodica e finale degli apprendimenti
delle alunne e degli alunni", che introduce il giudizio descrittivo
al posto della valutazione numerica delle scuole primarie, e qui ci
sarebbe da aprire una parentesi sull'opportunità di queste
valutazioni sempre meno oggettive e sempre più di difficile
comparazione, ma non è questo il tema, le istituzioni scolastiche
da allora sono al lavoro per la revisione o predisposizione dei
piani dell'offerta formativa triennale per introdurre il giudizio
descrittivo per le differenti discipline alla luce dei traguardi
per lo sviluppo delle competenze e i contenuti delle indicazioni
nazionali per il curricolo e degli adattamenti alle necessità
locali della Valle d'Aosta, quindi bisogna adattare queste modalità
di giudizio.
I docenti però trovano la difficoltà nel predisporre un giudizio
descrittivo per la lingua francese proprio a causa della mancanza
dei traguardi per lo sviluppo delle competenze al termine della
scuola dell'infanzia, della scuola primaria e della scuola
secondaria di primo grado e i relativi obiettivi di apprendimento,
anche perché, come abbiamo visto, i traguardi per lo sviluppo delle
competenze della lingua francese nella scuola primaria non
corrispondono nella pratica didattica a quelli della lingua
italiana. Allora è per queste ragioni che interpelliamo l'Assessore
competente, o il competente Assessore, per conoscere se è
intenzione dell'Amministrazione regionale provvedere a una
revisione degli adattamenti alle necessità locali della Valle
d'Aosta delle indicazioni nazionali per il curricolo della scuola
dell'infanzia del primo ciclo d'istruzione, introducendo specifici
traguardi per lo sviluppo delle competenze e i relativi obiettivi
di apprendimento alla luce di quanto viene effettivamente svolto
nelle scuole della nostra Regione.
Presidente -
Risponde l'assessore Caveri.
Caveri (VdA Unie) -
La sua interpellanza, consigliere
Sammaritani, è molto tecnica, si vede che c'è la mano di chi è
stato all'Assessorato dell'istruzione e si mantiene anche sul punto
e si è aggiornato.
Prima di rispondere con elementi di tipo tecnico, mi permetto
semplicemente di darle comunque una mia impressione al di là del
tema specifico, cioè che, rispetto a generazioni come la mia, i
giovani valdostani nella scuola hanno oggi un apprendimento della
lingua francese che è certamente superiore a quello che capitava in
passato, questo è frutto di un lavoro collettivo di tutti quelli
che, dal punto di vista tecnico e dal punto di vista politico, si
sono succeduti nell'Assessorato e si può dire che oggi, io lo dico
anche per il mio ultimo figlio Alexis che ha dieci anni, si nota
fin dalle materne e poi anche in quelle che chiamo ancora scuole
elementari una capacità di utilizzo della lingua che è ben diversa
da quello che poteva essere in passato.
Con deliberazione n. 1441/2019 la Giunta regionale ha nominato
un comitato tecnico composto da dirigenti tecnici dell'Assessorato
dell'istruzione e da tre esperti di politiche linguistiche a
livello internazionale, la professoressa Carmel Mary Coonan,
docente delle lingue straniere presso la Ca' Foscari di Venezia,
esperta di fama internazionale, il professor Loranga Yo docente
presso l'Università di Ginevra e Direttore dell'École de langue et
civilisation française e la professoressa Marisa Cavalli di Aosta,
che è membro autorevole del
Centre européen pour les langues
vivantes
del Consiglio d'Europa. Il Comitato ha preso atto
delle osservazioni contenute nel rapporto sulla sperimentazione
degli adattamenti per il periodo settembre 2016-gennaio 2018
redatto da un comitato tecnico che era composto dall'ispettrice
Gisella Langé, dalla stessa professoressa Mary Coonan e dalle
ispettrici Diana Saccardo e Gabriella Vernetto e degli esiti del
monitoraggio per l'anno scolastico 2018-2019.
Considerato che gli adattamenti di cui alla deliberazione n.
1103/2016 avevano carattere sperimentale per gli anni scolastici
2016-2017 e 2017-2018 e che, a seguito degli esiti di questa
sperimentazione, si è ritenuto opportuno consentire tempi più
lunghi e modalità più graduali per l'introduzione della
innovazione, come si evince dal rapporto sulla sperimentazione del
2018, il comitato tecnico ha steso delle linee guida per
l'educazione B e plurilingue che sono state trasmesse a tutte le
istituzioni scolastiche della Regione con nota dell'Assessore. Nel
documento si dava attuazione agli adattamenti con maggior
flessibilità organizzativa nell'ambito dell'autonomia e
dell'utilizzo ottimale delle risorse delle istituzioni, come
richiesto dalle istituzioni scolastiche stesse e anche dalle
organizzazioni sindacali, come evidenziato nel rapporto del 2018
del comitato tecnico, si erano cioè rilevate una serie di
criticità.
Rispetto ai traguardi specifici per lo sviluppo delle competenze
relative a obiettivi di apprendimento per la lingua francese,
questi sono di fatto definiti dai livelli previsti per le prove
linguistiche regionali introdotte dall'articolo 6 della legge
regionale n. 18/2016 e dall'articolo 2 della successiva legge
regionale n. 11/2018. Tali livelli discendono dal Quadro Comune
Europeo di Riferimento per le lingue, acronimo QCER del Consiglio
d'Europa, che definisce anche descrittori dettagliati per ogni
livello utili per la redazione di obiettivi di apprendimento.
Le stesse indicazioni nazionali per i
curricolo
della
scuola dell'infanzia e il primo ciclo d'istruzione del 2018 si
riferiscono anch'esse ai livelli del QCER per la definizione di
traguardi per lo sviluppo delle competenze e ai descrittori per la
definizione degli obiettivi di apprendimento. A livello regionale,
per le lingue francese e tedesca, i traguardi per lo sviluppo delle
competenze, calibrati sui livelli, come dicevo, del quadro comune
europeo di riferimento, sono stati definiti in fase di prima
applicazione delle prove da un gruppo di lavoro composto da docenti
in rappresentanza di tutti i gradi di scuola e sono determinati
annualmente con decreto assessorile sulla base dei risultati delle
prove linguistiche regionali dell'anno precedente. Allo stato
attuale i livelli non sono stati modificati rispetto alle
indicazioni iniziali dei docenti. Nello specifico, relativamente al
quesito posto dall'interpellanza, si precisa che gli adattamenti
devono riguardare l'insieme del sistema e non solo alcuni gradi di
scuola in una logica di messa in coerenza verticale del curricolo.
La situazione pandemica ha purtroppo di fatto reso impossibile
valutare l'impatto delle misure messe in atto sull'insieme della
popolazione scolastica nel corso degli anni 2020-2021 e siamo in
difficoltà ovviamente, per la particolarità della situazione, anche
sul 2021-2022.
Occorre sicuramente continuare la riflessione sugli adattamenti
tenendo in considerazione, da un lato, le attività proposte dalle
scuole nell'ambito della loro autonomia didattica e organizzativa,
si sarà accorto anche lei nel periodo assessorile di come
l'autonomia scolastica sia un elemento prezioso per il mondo della
scuola, addirittura evocato nell'articolo 117 della riforma
costituzionale nel 2001, però questo crea ogni tanto dei problemi
di coordinamento, ogni tanto alcune istituzioni scolastiche vanno
molto avanti, altre restano un po' indietro e non è sempre facile
per la Sovrintendenza coordinare perché esiste una specie di
sacralità dell'autonomia scolastica sulla quale forse un giorno
discuteremo perché ha degli elementi di forza ma anche degli
argomenti di debolezza; dall'altro, i risultati delle prove
linguistiche regionali che di fatto arrivano a regime solo con
questo anno scolastico perché negli anni precedenti hanno
riguardato unicamente alcuni gradi e/o lingue o/e attività
linguistiche. Pertanto l'Amministrazione è favorevole a rivedere
gli adattamenti, diciamo che il cantiere è aperto perché comunque
intanto i docenti, anche grazie alle numerose attività formative
proposte a livello regionale in ambito linguistico, hanno elementi
sufficienti per un'adeguata programmazione.
Ci tengo a dire, perché è stata una scelta politica precisa, che
intanto abbiamo provveduto da alcuni mesi a potenziare le risorse
nel settore B e plurilingue dell'Ufficio supporto autonomia
scolastica, questo vale per il francese, per il tedesco ma anche
per l'inglese, per accompagnare i docenti nella realizzazione di
percorsi innovativi legati al potenziamento delle competenze
linguistiche nell'ambito dell'internazionalizzazione.
La mia convinzione, al di là degli aspetti più propriamente
legati agli adattamenti, è che noi dobbiamo usare sempre di più i
fondi comunitari per poter consentire ai nostri bambini e ai nostri
ragazzi e ai nostri insegnanti di avere un
côté
internazionalizzazione, cioè l'apprendimento delle lingue può
avvenire naturalmente in un modello anche bilingue o trilingue
aggiungendo l'inglese o quadrilingue aggiungendo il tedesco, la
particolare situazione della comunità walser, ma è del tutto
evidente che bisogna fare in modo che ci siano più contatti con
altre scuole, con altri Paesi, con altre realtà, e devo dire che la
partecipazione a Erasmus Plus, alcuni strumenti forniti dagli
Interreg, la mobilità oggi possibile del personale scolastico e
degli studenti potrà, da questo punto di vista, probabilmente darci
delle soddisfazioni.
Presidente -
Per la replica, ha chiesto la parola al
consigliere Sammaritani.
Sammaritani (LEGA VDA) -
Grazie Assessore. Concordo con
lei su molti principi che ha espresso in questa che è appunto la
risposta a un quesito tecnico e quindi che, da un lato, va nel
particolare, dall'altro coinvolge anche le tematiche molto più
ampie.
In ordine alle competenze linguistiche dei nostri studenti credo
che si possa dire sicuramente che sono di buon livello, perché mi
pare di ricordare all'epoca che le prove Invalsi su quelle materie
erano sempre buone per gli studenti valdostani, un po' meno erano
quelle sulle materie scientifiche se non ricordo male, e questo
chiaramente induce a delle riflessioni. Comunque sicuramente dal
punto di vista linguistico non possiamo lamentarci anche se non
dobbiamo mai rallentare l'attenzione alle misure per poter far sì
che non si peggiori perché purtroppo a differenza di quello che
dice lei, non per fare il nostalgico visto che anch'io appartengo
alla sua generazione, ma forse il livello scolastico generale, ma
adesso sto parlando non soltanto della Valle d'Aosta ma di tutto il
sistema scolastico nazionale, non è migliorato negli ultimi
decenni, a mio avviso, perché qui stiamo parlando chiaramente e
specificamente di francese ma da quello che sento a volte in
italiano mi preoccupo un pochino di come lo scrivono e lo parlano
le nuove generazioni, quindi la scuola su questo si deve e si dovrà
sicuramente interrogare.
Nello specifico, da quello che ci dicono gli insegnanti, da
quello che mi riferiscono, credo che questo tema dell'indicare i
traguardi, di stabilire quali siano gli obiettivi in lingua
francese specificamente, visto che questo è l'oggetto, sarebbe
appunto da aggiornare, sarebbe da specificare, perché è vero che
c'è la questione dell'autonomia scolastica, che molto spesso è un
dato positivo ma nello stesso tempo a volte è un limite,
giustamente come diceva lei, perché, quando poi l'autonomia diventa
disordine, questo purtroppo può creare delle problematiche, quindi
bisogna far convivere questi due principi: da un lato, autonomia
scolastica; dall'altro, invece comunque delle linee di condotta le
più omogenee possibile se non uniformi proprio per evitare appunto
delle sorti di concorrenza anche fra le diverse scuole. Questi
traguardi quindi io credo che debbano essere comunque rivisti,
devono essere precisati proprio nell'interesse degli allievi, degli
alunni ma anche degli insegnanti che abbiano un po' di indicazioni,
perché su questi temi mi dicono che sì, è vero, c'è l'autonomia
scolastica ma in realtà poi sono abbastanza uniformi le scuole nel
seguire... vedo cenni di assenso da un insegnante, quindi questo mi
conforta.
C'è anche il tema, per esempio, dei testi, probabilmente i testi
in francese non sono adeguati molto spesso alla pratica didattica
che viene svolta nelle nostre scuole, anche perché mi sembra
abbastanza logico se trasferissimo dei testi in italiano a degli
allievi francesi o tedeschi, magari pur in scuole bilingui o
trilingui, credo che probabilmente ci sarebbero dei problemi,
quindi è un tema sul quale bisogna riflettere e lavorare.
Direi quindi che l'attenzione su questo ma su tanti altri deve
essere rivolta appunto per far sì che gli insegnanti per primi
abbiano meno difficoltà e poi si riesca chiaramente a mantenere
quanto meno quel livello di competenze linguistiche e, se
possibile, migliorarle magari anche se è in francese ma soprattutto
in italiano, perché, come dico, sarà un'impressione ma ho appunto
questa sensazione che il livello purtroppo stia un po'
scadendo.
