Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1528 del 2 ottobre 1985 - Resoconto
OGGETTO N. 1528/VIII - LESIONE DELLE COMPETENZE DEL CONSIGLIO
PER IL MANCATO COINVOLGIMENTO NELLA TRATTATIVA PER L'INSEDIAMENTO
DI UNA INDUSTRIA IN CHATILLON - (Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Millet:
INTERPELLANZA
AVENDO APPRESO
dalla televisione locale la notizia
della firma di un protocollo di intesa con alcune società per
l'insediamento di un'industria produttrice di parti di impianti di
condizionamento dell'aria a Châtillon,
NON RISULTANDO
che si sia parlato dell'iniziativa in
alcuna sede consiliare prima che la notizia venisse fornita alla
stampa, pur essendo la materia di competenza del Consiglio
regionale
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per conoscere i motivi di un tale comportamento, lesivo delle
competenze del Consiglio regionale.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Questa interpellanza è nata dopo
l'annuncio televisivo della firma di un protocollo d'intesa, che
noi abbiamo definito "lesione delle competenze del Consiglio", ma
soprattutto in relazione agli impegni assunti dalla Giunta
regionale e dall'Assessore verso la Commissione competente in
materia. Certamente non si poteva venire in Consiglio a discutere
solo su delle ipotesi, però noi riteniamo importante che ci sia
sempre un confronto prima che vengano sottoscritti questi
protocolli d'intesa.
Da parte dell'Assessore vorremmo anche conoscere come stanno in
realtà le cose, perchè altrimenti gli impegni presi con il
Consiglio e con la Commissione competente rimangono solo parole che
lasciano il tempo che trovano. Quindi lo scopo dell'interpellanza è
di ribadire la necessità di un confronto con il Consiglio che
consenta di informare e discutere prima che la Giunta regionale,
nell'ambito delle sue competenze, sottoscriva appunto questi
protocolli d'intesa. Vorremmo anche sapere se questo impegno non
esiste più e, nel caso, ne prenderemo atto e agiremo di
conseguenza.
Certo nessuna legge obbliga la Giunta a discutere a priori su
certi argomenti, però si tratta pur sempre di un impegno e quando
si assume un impegno tra galantuomini si cerca comunque di
rispettarlo: vorremmo sapere come mai non è stato mantenuto, sempre
che sia possibile, e quali ne sono stati i motivi. Noi riteniamo
che dei rapporti corretti tra Giunta regionale, Commissione
competente e Consiglio, consentano di fare delle scelte più
accurate anche su problemi difficili e l'insedia mento industriale
in Valle d'Aosta, per l'esperienza e per la storia di aperture,
chiusure e fallimenti, per i quali la Regione ha già cominciato a
pagare anche le fidejussioni in quanto garante, ci suggerisce di
ritenere importante che venga mantenuto questo rapporto di
collaborazione. Ognuno poi deciderà secondo le proprie competenze e
noi non vogliamo sottrarre alcun potere a nessuno, però riteniamo
che sarebbe opportuno continuare questo genere di rapporto. Per
concludere, ricordo che noi vogliamo sapere quali sono i motivi che
non hanno permesso il rispetto di quell'impegno da parte
dell'Assessore competente.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
L'impegno viene mantenuto e ribadito.
Tengo solo a precisare che in questo specifico caso è stata firmata
una dichiarazione di volontà ed è stato puntualizzato un impegno
prevalentemente politico. Per il protocollo di intesa e per la
convenzione sono necessari ulteriori chiarimenti prima che il
Consiglio regionale e le Commissioni competenti siano informate e
possano così inserirsi nelle trattative.
Nel caso specifico, c'erano ancora dei problemi da risolvere per
stabilire un primo punto fermo da cui poi avviare una trattativa
che dovrà essere meglio definita nella convenzione. Nella
precedente riunione della Commissione ho fatto presente che sarà
forse necessario che la stessa Commissione prenda visione della
realtà dell'azienda recandosi sul posto. Ribadisco quindi l'impegno
di informare la Commissione competente prima della definizione
della convenzione.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Prendo atto della dichiarazione
dell'Assessore, ma noi abbiamo sollevato la questione perchè
l'impegno assunto non era stato rispettato e noi volevamo conoscere
esattamente come stavano le cose: se ne è parlato anche in
Commissione, quando però l'interpellanza era già stata presentata.
Se la riunione della Commissione si fosse svolta prima forse non
avremmo presentato l'interpellanza.
Comunque noi riteniamo utile ribadire la validità di questo
impegno perchè, come ho già detto prima, siamo convinti che un
rapporto corretto intorno a questo argomento consente di fare delle
scelte più giuste.
