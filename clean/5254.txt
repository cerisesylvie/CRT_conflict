Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 146 del 10 marzo 1983 - Resoconto
OGGETTO N. 146/VII - INTERVENTO REGIONALE PER L'ADEGUAMENTO
DELLA SEGNALETICA ORIZZONTALE SULLA STATALE 26 DALL'USCITA
DELL'AUTOSTRADA AL CAVALCAVIA DI AOSTA - (Interpellanza).
PRESIDENTE:
Do lettura dell'interpellanza presentata dai
Consiglieri Bajocco e Carrai:
INTERPELLANZA
Pur essendo già state discusse in Consiglio numerose
interpellanze in proposito, continua a rimanere irrisolto il
problema di una insufficiente segnaletica sulla statale 26,
dall'uscita dell'autostrada al cavalcavia di Aosta.
Ancora recentemente si sono verificati incidenti causati
dalla mancanza di un'idonea segnaletica orizzontale, soprattutto in
corrispondenza degli incroci.
Ciò premesso, i sottoscritti Consiglieri regionali del
P.C.I.
INTERPELLANO
l'Assessore ai Lavori Pubblici per sapere se,
vista la
permanente insensibilità dimostrata dall'ANAS rispetto al problema
in questione, non sia il caso di intervenire direttamente come
Regione (si tratterebbe tra l'altro di una spesa modesta, rispetto
alle ingenti cifre che dovranno essere prelevate dal bilancio
regionale per il collegamento Aosta-Traforo del Monte
Bianco).
PRESIDENTE:
Ha chiesto di illustrare l'interpellanza il
Consigliere Bajocco. Ne ha facoltà.
BAJOCCO - (P.C.I.):
Di questo problema in Consiglio si è
già parlato altre volte. L'ultima risposta che l'Assessore aveva
dato era che l'ANAS stava per inserire i semafori, il Ministro
Nicolazzi aveva promesso di stanziare i soldi i quali però non
arrivano, ma il problema rimane.
Poichè la zona ogni giorno che andiamo avanti è sempre più
pericolosa, l'estate si avvicina, le macchine aumentano e con esse
il pericolo, proprio perchè vi è una negligenza da parte dell'ANAS,
chiediamo con questa interpellanza all'Amministrazione regionale -
che non è la prima volta nè sarà l'ultima che stanzia dei soldi per
strade che dovrebbero essere a totale carico dello Stato - di
eseguire con una minima spesa la riga gialla per salvaguardare la
parte del marciapiede là dove marciapiede non c'è, fare un
tracciato nel centro perchè si veda dove si deve percorrere.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Noi concordiamo pienamente con
l'interpellanza sulla necessità di terminare quest'opera però il
fatto di metterci su un cantiere altrui con biacca e pennelli mi
sembra fuori della realtà, perchè se dovesse capitare un piccolo
incidente, capisco che il Consigliere Bajocco possa anche augurarmi
di conoscere le patrie galere, ma il responsabile avrebbe alcuni
fastidi. Comunque i tempi dovrebbero essere questi, ma l'uso del
condizionale è d'obbligo: lunedì dovrebbe iniziare la posa dei
semafori, per la quale occorreranno circa venti giorni,
immediatamente dopo dovrebbe eseguirsi la segnaletica orizzontale.
Per il 15 aprile i lavori dovrebbero essere quindi ultimati. Questo
è quanto mi è stato assicurato e garantito.
PRESIDENTE:
Ha chiesto di parlare il Consigliere Bajocco.
Ne ha facoltà.
BAJOCCO - (P.C.I.):
Prendo atto di quanto ha detto il
Presidente della Giunta che fra venti giorni dovrebbe essere tutto
ultimato.
Il problema è però che quella strada è piena di buche, dovrà
essere riasfaltata e qui passa ancora diverso tempo.
Dico che con una minima spesa l'Amministrazione regionale faccia
una striscia centrale, non tre, e quello è già sufficiente per
salvaguardare dal pericolo su quella strada, che fra due mesi sarà
ancora in questa situazione.
