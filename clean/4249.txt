Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 591 del 26 novembre 1981 - Resoconto
OGGETTO N. 591/81 - PROBLEMI DERIVANTI DALLA CHIUSURA DELLA SEDE
ENPI DELLA VALLE D'AOSTA. (Interpellanza)
Presidente
- Do lettura dell'interpellanza presentata dal
Consigliere Minuzzo:
INTERPELLANZA
CONSIDERATO che la chiusura della sede ENPI della Valle
d'Aosta crea grossi problemi agli installatori degli impianti
tecnici in quanto si trovano in grosse difficoltà per il collaudo
degli impianti stessi;
PRESO ATTO che tale stato di cose oltre che ai problemi
creati agli installatori di impianti tecnici ne va della sicurezza
degli addetti e degli utenti di tali impianti;
INTERPELLA
l'Assessore competente per sapere i motivi per i quali non si
è ancora provveduto ad istituire un servizio regionale sostitutivo
all'ENPI e quali iniziative intende intraprendere per risolvere i
problemi citati in materia.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Come tutti sanno certamente, l'ENPI è un
ente ormai disciolto, le cui funzioni, che erano quelle di
controllo e di collaudo di impianti tecnici, avrebbero dovuto
passare in un primo momento alla Regione e successivamente
all'U.S.L. Succede ora che la sede ENPI di Aosta non funzioni più
sebbene sia ancora aperta e vi sia del personale dipendente; sta di
fatto però che tutti i collaudi vengono fatti dalla sede di Torino,
che per carenza di personale o per altri motivi crea grosse
difficoltà per autorizzare i tecnici ad effettuare i collaudi in
Valle d'Aosta, costringendo gli installatori di impianti tecnici, a
differire le consegne di questi impianti in quanto sprovvisti di
collaudo. Riteniamo che la Giunta regionale debba impegnarsi a
risolvere comunque questo problema ed al riguardo abbiamo
presentato un'interpellanza per venire a conoscenza dei motivi che
ritardano il passaggio di competenze pratiche alla Regione, e del
modo con cui la Giunta intende operare.
Presidente
- Ha chiesto di parlare l'Assessore alla
Sanità ed Assistenza sociale, Rollandin, ne ha facoltà.
Rollandin (UV) -
Le notizie in possesso del Consigliere
Minuzzo non sono del tutto esatte, vorrei far notare che l'ENPI
della Valle d'Aosta non è stato chiuso e la situazione di
difficoltà creatasi per i vari operatori nell'avere i tecnici è
reale ma non è legata alla chiusura dell'Ente e di conseguenza alla
tempestività dell'intervento, bensì alle difficoltà delle sedi
periferiche dell'ENPI di poter disporre di operatori; il tutto
aggravato dal fatto che non c'è stato ancora il passaggio delle
funzioni alle U.S.L. Vi sono stati infatti due decreti successivi;
un primo decreto trasferiva le funzioni dell'ENPI alle U.S.L.,
mentre il secondo dell'1/7/81 le riconfermava con proroga all'ENPI;
poi i decreti 379 e 518 hanno continuato a prorogare queste
funzioni. Quello che è più grave però è che - a quel che ci risulta
- le funzioni dell'ENPI non passeranno alla U.S.L. nemmeno alla
fine dell'anno, perché all'ultima riunione del Consiglio sanitario
è stato detto che le funzioni dell'ENPI molto probabilmente stanno
per essere prorogate per altri sei mesi, il che aggraverà la
situazione attuale che è lamentata da tutti, perché non essendo le
competenze a livello regionale, cioè demandate come gestione
all'U.S.L., non potrà essere varato quel piano integrativo delle
funzioni dell'ENPI, che era stato predisposto per avere in loco
tecnici preparati a svolgere i controlli.
Non so se era questo quanto voleva sapere il Consigliere
Minuzzo, ma questa è la situazione al momento attuale, con
prospettive piuttosto nere per le funzioni da svolgere a livello
regionale e con l'impossibilità da parte della Giunta di
sostituirsi per qualsiasi atto ad un organismo al quale vengono
ancora conferite competenze nazionali.
Presidente
- Ha chiesto di parlare il Consigliere Minuzzo
per la replica, ne ha facoltà.
Minuzzo (PSDI)
- È evidente che certe interpellanze o
interrogazioni fanno innervosire i membri della Giunta, e dico
questo perché mi sembra di essere stato abbastanza chiaro
nell'illustrazione verbale dell'interpellanza quando ho detto che
la sede ENPI ha ancora del personale - due impiegate - e che
nell'organigramma di questo Ente esiste ancora la sede ENPI in
Aosta, che di fatto però non è operante. Questo è successo dopo il
ventilato scioglimento dell'ENPI al quale avrebbe dovuto seguire il
passaggio delle funzioni dall'ENPI alle Regioni; a quel momento
tutti i dipendenti dell'ENPI, tecnici ed ingegneri, hanno chiesto i
trasferimenti e se ne sono andati ognuno dove più gli faceva
comodo, lasciando sguarnita la sede ENPI di Aosta che è diventata
periferica perché dipende da Torino per il personale tecnico. Per
cui chiedo che la Giunta regionale, fintanto che continuano le
proroghe, metta in condizione la sede ENPI di Aosta di operare come
prima, quando si poteva disporre di collaudatori sul posto per
tutti quei controlli che si rendevano necessari, mentre oggi
bisogna aspettare due, tre mesi a seconda che la sede di Torino è
disponibile.
Per queste ragioni posso dichiararmi soddisfatto solo per la
risposta tecnica data dall'Assessore alla Sanità ed Assistenza
Sociale che come sempre è ricca di date e di dati, ma non per come
è stata impostata la risoluzione del problema, per la quale la
Giunta ancora una volta non si è sufficientemente impegnata e pare
non ne abbia nemmeno l'intenzione.
