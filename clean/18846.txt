Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 1970 del 26 aprile 2001 - Resoconto
OGGETTO N. 1970/XI Dati concernenti
l’andamento turistico invernale della stagione
2000/2001. (Interpellanza)
Interpellanza Premesso:
- che l’Assessore regionale al Turismo,
presentando i dati dell’andamento turistico
invernale, ha definito la stagione 2000-2001 "soddisfacente come
non accadeva da anni", sottolineando che "per Pasqua i posti-letto
a disposizione sono ridotti al lumicino";
- che, per contro, l’ADAVA sollecita "azioni
volte alla salvaguardia dell’intero comparto
produttivo valdostano, fortemente penalizzato e reso fragile dalle
recenti calamità naturali accadute in Valle
d’Aosta", segnalando "il forte decremento del
traffico turistico e l’andamento non soddisfacente
delle prenotazioni per le prossime festività pasquali e, sul lungo
periodo, per l’imminente stagione estiva";
- che le succitate considerazioni sui flussi turistici in Valle
d’Aosta non paiono affatto concordanti;
- che, illustrando la Legge regionale di riforma
dell’organizzazione turistica,
l’Assessore ha evidenziato la necessità di
perfezionare il rilevamento dei dati sui flussi, sia in termini di
tempo che di attendibilità;
tutto ciò premesso, i sottoscritti Consiglieri regionali
Interpellano
l’Assessore regionale competente per sapere:
1) se ritiene attendibili le fonti dalle quali ha attinto i dati
presentati, considerato che non è la prima volta che i numeri
diffusi dal suo Ufficio non abbiano trovato riscontro presso gli
operatori del settore;
2) se tali dati differiscono in maniera significativa rispetto
agli scorsi anni, al punto da potere definire con giudizi
trionfalistici la stagione appena conclusa;
3) entro quando prevede di riorganizzare efficacemente il
censimento dei dati turistici, al fine di potere disporre di numeri
che siano maggiormente aderenti alla realtà.
F.to: Tibaldi - Lattanzi
Presidente
La parola al Consigliere Tibaldi.
Tibaldi (FI)
Non si è ancora conclusa la stagione
turistica che già esplode l’ennesima querelle sui
dati, perlomeno così abbiamo assistito nei giorni scorsi leggendo i
giornali o leggendo le agenzie di stampa, fra le affermazioni
rilasciate dall’Assessore al turismo e per contro
quelle rilasciate dal Presidente dell’ADAVA.
Siamo all’ennesimo confronto dove non
c’è concordanza sui dati. Questa interpellanza vuole
cercare di capire come mai una Regione a vocazione turistica abbia
sempre difficoltà nel tradurre in cifre e in risultati quelli che
sono i flussi turistici che si riferiscono alle diverse
stagioni.
L’Assessore ha dato delle risposte anche
piuttosto seccate nei confronti di quelle che erano state le
posizioni dell’ADAVA, siamo muniti di una rassegna
stampa. Risposte che abbiamo citato in premessa nell'interpellanza.
Sì, "seccate", l’Assessore non ricorda, gliele
ricordiamo noi:
"Lavoyer ha paragonato Roullet a Tafazzi che per
avere visibilità non lesina azioni dal sapore
masochistico"
.
Noi eravamo rimasti qualche anno fa che il Consigliere Tafazzi
era un’altra persona, ricordo
all’epoca di Mafrica quando era Assessore
all’industria che aveva nominato con questo titolo
un altro collega. Si vede che il Tafazzi non fa proseliti solo in
quest’aula, ma anche al di fuori.
Tuttavia, a parte le battute, ci piacerebbe conoscere
realisticamente quali sono questi problemi, come mai queste
dichiarazioni non trovano mai concordia da parte
dell’associazione maggiormente interessata, non
certamente l’unica, ma sappiamo che l'ADAVA è
l'associazione maggiormente interessata dai flussi turistici in
Valle d’Aosta.
Ci piacerebbe inoltre sapere la porzione della nuova legge di
riforma del settore turistico che tende a riorganizzare
efficacemente il censimento dei dati verrà quanto prima realizzata,
perché, come ripeto, non è un problema che si propone solo oggi, ma
ormai si reitera ad ogni fine di stagione.
Attendo la risposta dell’Assessore.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Direi che questa iniziativa contiene due
aspetti. Nelle premesse, nei primi due punti dell'interpellanza
diciamo che i contenuti sono più di carattere politico-filosofico,
mentre il terzo punto entra più nella concretezza e i contenuti di
tipo oggettivo.
A me non risulta che il Presidente dell’ADAVA
abbia confutato i dati che sono stati forniti dagli uffici
dell’Assessorato perché è bene chiarire una volta
per tutte che questi dati che noi divulghiamo sono i dati che ci
forniscono proprio gli albergatori, gli operatori del settore che
compilano ciascun albergo la propria scheda ISTAT, la trasferiscono
all’ex APT, ora AIAT, e queste strutture decentrate
dell’Assessorato trasferiscono i dati
all’Amministrazione regionale che li raccoglie in
tabulati, quindi penso che da questo punto di vista i dati siano
una cosa oggettiva, non discutibile e non sono dati forniti
dall’Assessorato o rilevati a sensazione, ma sono
dati oggettivi che vengono forniti direttamente dagli operatori del
settore.
Mi pare invece che siano le affermazioni che a volte emergono,
che possono anche dare la sensazione che si parli di due cose
diverse, infatti nella mia conferenza stampa ho illustrato dei dati
che sono quelli che abbiamo e che ci hanno fornito gli operatori
del settore.
Altra cosa sono dichiarazioni roboanti che coinvolgono tutto un
settore quando il fine di quel comunicato stampa, e da qui si può
vedere direttamente che l’oggetto dell'interpellanza
non fa riferimento all’oggetto di cui si era
dibattuto e a cui era finalizzato questo tipo di comunicato,
l’obiettivo del comunicato stampa era la chiusura
momentanea della strada 27 del Gran San Bernardo e si parlava di
pochissime strutture che chiaramente erano penalizzate, però
dall'impostazione del comunicato stampa ne usciva fuori un quadro
catastrofico a livello regionale assolutamente non realistico e
soprattutto si preconizzavano delle situazioni negative per il
week-end di Pasqua che in realtà non erano assolutamente
riscontrate.
In quel comunicato poi si faceva tutto un ragionamento di tipo
socio-economico che secondo me doveva essere fatto anche dal
Presidente dell’ADAVA in un’altra
sede e nella riunione che si era tenuta due giorni prima sul patto
per lo sviluppo, dove erano presenti tutti gli operatori del
settore, era presente il Presidente dell’ADAVA che
in quella occasione non era intervenuto. Uno degli argomenti
principali di dibattito, ampiamente e diffusamente discusso in
quella sede, fu proprio quello riguardante le problematiche per
tutto il settore economico e non certamente per quattro o cinque
strutture ricettive che l’ipotetico perdurare della
chiusura del collegamento internazionale della strada statale 27
poteva avere come ricaduta negativa su tutto il comparto
economico.
Quindi anche il Presidente dell’ADAVA, che due
giorni dopo ha diffuso questo comunicato che sembrava una
sollecitazione al Governo regionale distratto o assente su questo
problema, si è reso conto in quel dibattito che uno degli argomenti
centrali di quell’incontro fu la chiusura della
strada statale 27, dove furono illustrate tutte le azioni che in
diverse direzioni, salvaguardando gli aspetti critici dal punto di
vista tecnico, venivano fatte a livello di Ministero, a livello di
ANAS, a livello di Prefetto nella figura del Presidente della
Giunta per riaprire il più in fretta possibile questo
collegamento.
Allora non ho risposto alla problematica specifica che
c’era ed era un problema aperto, ho risposto sul
fatto che assolutamente non possiamo dire che
l’ultima stagione invernale del turismo a livello
regionale sia una stagione negativa, quindi se parliamo di dati,
non ci sono due dati: quelli che fornisce
l’Assessorato e quelli che fornisce il Presidente
degli albergatori, i dati sono le tabelle che noi mettiamo a
disposizione e diffondiamo, che sono la raccolta delle notizie che
ci vengono fornite direttamente dagli operatori.
Altra cosa sono le sensazioni. Non nascondo che ci sono dei
punti di criticità a livello regionale ma, guardando la situazione
nel suo complesso, c’erano delle località che
avevano il tutto esaurito nei giorni in cui si diffondeva
un'immagine disastrosa del settore turistico a livello regionale,
poi l’aspetto negativo è che questa immagine veniva
diffusa all’esterno e non era un'immagine
realistica.
L’Assessore poi non ha assunto assolutamente dei
toni trionfalistici. Il taglio del mio comunicato, della mia
illustrazione, dell’andamento della stagione
turistica invernale era un taglio che andava in questa direzione:
che in una situazione, dove il turismo di montagna in generale è in
difficoltà?, lo vediamo anche in regioni che tradizionalmente sono
state prese ad esempio per il turismo di montagna come il Trentino
Alto Adige che ha avuto lo scorso anno nella stagione estiva e
nella stagione invernale un calo rispetto alle stagioni precedenti,
quindi in questa situazione di congiuntura generale negativa noi
dobbiamo considerare il perdurare della chiusura del Tunnel del
Monte Bianco che, al di là degli altri aspetti, dal punto di vista
delle presenze turistiche, anche per il solo fatto di non avere il
passaggio, crea delle negatività.
Tenete conto che prima della chiusura del tunnel nel 1999, anno
con il quale facciamo il raffronto, nei primi mesi di
quell’anno questa situazione non esisteva.
Teniamo conto della recente alluvione del mese di ottobre che,
al di là delle difficoltà oggettive che per il 99 percento sono
state superate comunque, ha dato un'immagine
nell’immediato difficile della nostra Regione e
difficilmente il turista potenziale che vedeva
l’immagine dell’alluvione veniva
invogliato a prenotare le vacanze da noi.
Inoltre va tenuto conto del perdurare della chiusura del
collegamento ferroviario e della situazione anche momentanea della
strada del Gran San Bernardo, malgrado tutti questi eventi negativi
comunque, dai dati che ci hanno fornito, e poi farò copia al
Consigliere Tibaldi di questi tabulati che non sono cose che
costruiamo noi all’interno
dell’Assessorato, si evidenzia un notevole
incremento di presenze turistiche.
E poi ci sono dei dati che vanno analizzati che danno una
sensazione positiva, ne cito uno per tutti: le presenze dei turisti
francesi per esempio che da 22.366 nello stesso periodo della
stagione invernale 1999-2000 rispetto al 2000-2001 passano da
22.000 a 26.000, cioè è un dato in controtendenza rispetto a quella
che può essere la sensazione di carattere generale.
Tenete conto che ci vengono a mancare tutti i passaggi che
c’erano perché ogni sosta fa comunque una presenza.
Allora il mio ragionamento era quello che, malgrado tutte queste
situazioni, dobbiamo essere soddisfatti di una stagione che non
solo ha tenuto, ma ha avuto un notevole incremento, infatti cosa
dicono questi dati senza entrare nel dettaglio? Che passiamo da
970.463 presenze dello stesso periodo del 1999-2000 a 1.056.677
presenze dell’ultima stagione invernale e questi
sono i dati delle strutture ricettive.
Parimenti c’è un dato di tenuta sostanziale con
lieve incremento anche nelle strutture extralberghiere, case per
ferie, altri esercizi, ostelli della gioventù, rifugi alpini.
Non entro poi nel merito dell'illustrazione e nel dettaglio di
questi dati, dove sono interessanti alcuni raffronti, ad esempio,
turismo-albergo, che veniva evidenziato in quel periodo quando si
diceva che i Belgi non possono raggiungere la Valle
d’Aosta, allora i Belgi nel periodo
dell’anno precedente erano 9.879, sono diventati
19.323, quindi vedete che anche le azioni promozionali che sono
state fatte in Francia e in Belgio in particolare, qualche
risultato hanno contribuito a raggiungerlo in senso positivo.
Chiaramente non nascondiamoci che la cosa più importante in
tutto questo è stato anche un buon innevamento, un innevamento
anticipato rispetto a situazioni di stagioni precedenti.
Quindi non era un atteggiamento trionfalistico, era per
riportare la barra al centro e di fotografare la situazione, poi se
da questo tipo di situazione nasce il ragionamento che, sì, a
Cervinia va bene, ma nelle altre località non va bene, a Courmayeur
va bene e via dicendo, noi stiamo parlando in questo momento della
Valle d’Aosta, poi se ci sono delle problematiche
locali specifiche, siamo sempre stati disponibili ad affrontarle
insieme per cercare di trovare le soluzioni, prova ne è che
immediatamente, a seguito della situazione della chiusura della
strada statale 27, abbiamo riunito nuovamente tutti gli operatori
del settore per vedere che iniziative potevamo porre in concreto
per rimediare a questa situazione.
Quindi non vi è da parte mia nessuna dichiarazione
contraddittoria rispetto alle affermazioni del Presidente degli
albergatori. Al di là del comunicato di risposta che aveva anche un
contenuto ironico diciamo che la vicenda dei dati è una vicenda
oggettiva e sfido chiunque a discutere i contenuti di questi
risultati che sono poi che la sommatoria matematica di cose che ci
forniscono le APT.
Per venire alla risposta più tecnica del terzo punto, voglio
anche precisare che lo scopo della riorganizzazione che sta
avvenendo non è di poter disporre di numeri maggiormente aderenti
alla realtà perché questi sono numeri che corrispondono alla
realtà, altra cosa è averli in tempi reali, altra cosa è averli
elaborati con un sistema informatico più moderno meglio predisposto
a dare delle tabelle che possono contenere degli elementi
determinanti per porre in essere le azioni concrete. Tale
riorganizzazione si dovrà realizzare comunque in armonia con le
indicazioni che scaturiranno dall’Osservatorio
regionale del commercio e del turismo.
Tenete conto che non è che avremo dei dati più rispondenti alla
realtà, come vi ho già detto, ma sarà riorganizzato meglio e in
modo più uniforme il tutto, la cui costituzione è prevista dalla
legge regionale, come ha sottolineato bene
l’interpellante, la cui funzione sarà di raccordo
fra i vari settori e operatori interessati oltre che di proposta
per le iniziative da assumere per l’applicazione
delle linee di indirizzo individuate.
A tale proposito si fa presente che sono già state avviate tutte
le procedure previste dalla nuova legge, abbiamo già inviato a
tutti i soggetti che dovranno far parte
dell’osservatorio la lettera per invitarli ad
indicare i responsabili di categoria, ma dal momento in cui sarà
impostato l’osservatorio, che dovrà insieme
all’Amministrazione progettare questa
informatizzazione più complessiva, occorrerà del tempo per passare
alla fase di effettiva e proficua attività per la quale è
necessario che il nuovo impianto possa essere costruito creando i
contenuti e i suoi meccanismi di funzionamento. I tempi sono quelli
indicati dalla legge e noi ci stiamo adoperando per
rispettarli.
Detto questo, si fa altresì presente che gli uffici
dell’Assessorato hanno già avviato i necessari
contatti con il DSI (Dipartimento sistema informatico) per dare
concreta attuazione anche al SIRECT (Sistema informativo regionale
del commercio e del turismo) all’interno del quale
verrà poi creato un programma informatico di archiviazione dei
principali dati relativi all'attività turistica e alla rete
distributiva.
La realizzazione di questa banca dati prevede delle fasi
intermedie per arrivare al completamento nell’arco
di un anno o un anno e mezzo. Questi sono i tempi previsti dalla
legge.
Sottolineo ancora, e poi concludo, che saranno dei dati
certamente più articolati, più di facile accesso, più omogenei,
dati in tempo reale come un sistema di informatizzazione
all’avanguardia rispetto alla situazione attuale, ma
non potranno essere dal punto di vista della fotografia della
realtà che simili a quelli che abbiamo tutt’oggi a
disposizione.
Presidente
La parola al Consigliere Tibaldi.
Tibaldi (FI)
Presumo che l’Assessore sia
rimasto un po' toccato da certi passaggi dell'interpellanza anche
perché questi passaggi, e in premessa, e nelle domande, mutuano la
loro origine da quello che è stato pubblicato dagli organi di
stampa. Leggiamo su un settimanale locale: "
Miracolo turistico,
un inverno boom. Presentando i dati dell’andamento
turistico l’Assessore regionale Lavoyer ha elencato
i numeri d’oro come i beati sgranano il rosario,
recitando le avemarie".
Mi pare di capire che in alcuni passaggi
l’Assessore smentisce in maniera palese ciò che è
stato detto dal Presidente dell’ADAVA. Allora delle
due l’una: o Roullet attraversa uno stato di
confusione intellettuale oppure ha analizzato una situazione
turistica che certamente non è quella della Valle
d’Aosta.
Si potrà parlare anche di politica o di filosofia, lei prima ha
escluso che le prime due domande abbiano un contenuto tecnico, ma
sta di fatto che la distonia esistente fra Assessorato e ADAVA, che
è la principale associazione di operatori economici del settore
turistico, è alquanto evidente.
Per carità, oggi l'Assessore dice che i dati sono oggettivi,
inconfutabili, sono numeri e di conseguenza non sono suscettibili
di essere modificati, però possono essere soggetti a
interpretazione.
L’Assessore dà un'interpretazione estremamente
restrittiva, cioè limitata al flusso, e il flusso, citando il dato
aggregato, ci dice che la presenza è stata
quest’anno di oltre 1.000.000 di utenti contro
900.000 e rotte della precedente stagione.
Noi vogliamo aggiungere alcune considerazioni a questa chiave di
lettura dell’Assessore.
La prima è che il raffronto non può essere fatto esclusivamente
con anni precedenti. Sarà anche doveroso farlo rispetto agli anni
precedenti, però tenendo presente che quelli sono stati gli anni
più oscuri di quello che è stato il flusso turistico in Valle
d’Aosta, per le ragioni che diceva lo stesso
Assessore: la chiusura del Tunnel del Monte Bianco,
l’alluvione, la difficoltà?
(interruzione dell’Assessore Lavoyer, fuori
microfono)
? sì, l’alluvione quest’anno, la
difficoltà di avere delle comunicazioni facilitate, sta di fatto
comunque che i raffronti per essere efficaci e credibili devono
essere fatti prendendo a campione le annate più proficue, come il
1993 o il 1995. Allora lì possiamo valutare se
l’incremento è effettivo oppure no?
(interruzione dell’Assessore Lavoyer, fuori
microfono)
?
"Lo faremo nel 2002 quando l’osservatorio
funzionerà"
dice l’Assessore. Noi ce lo
auguriamo.
La seconda considerazione è che il confronto si fa anche con le
regioni limitrofe, ultrafrontaliere e al di qua delle Alpi, cioè le
altre regioni italiane, per vedere se l’andamento
valdostano risponde a un trend più esteso oppure no.
Dicevo, non solamente sui dati aggregati e intesi come flussi di
presenze e di arrivi, ed è la terza considerazione, ma anche sul
mercato turistico in senso complessivo: possiamo dire che la
stagione è stata favorevole se gli operatori hanno ricavato in
termini di moneta sonante un risultato, se cioè sono contenti.
L’Assessore dice:
"Sono contenti",
anticipando già quella che sarà una valutazione che farà
l’ADAVA nelle prossime settimane. Teniamo presente
che i 500 o 600 albergatori valdostani che si riconoscono in questa
associazione sono un momento significativo di confronto dei dati,
anche perché, se i ricavi, secondo quella banale legge economica,
non sono superiori ai costi e di conseguenza non ci sono profitti,
non solo non si portano avanti le attività, ma non si possono fare
investimenti.
Noi sappiamo che oggi il settore turistico in Valle
d’Aosta ha un'estrema necessità di investire per
innovare, per rinnovarsi; di conseguenza, per essere competitivo in
un mercato globale che è sempre più aggressivo e che se non ha
operatori all’altezza della situazione, rischia di
vedere una progressiva emarginazione dei medesimi.
Ci auguriamo, come gruppo consiliare di Forza Italia, che quando
sarà operativo l’osservatorio regionale e il grosso
supporto informatico del SIRECT, questi dati vengano analizzati in
maniera più omogenea, ma anche disaggregata e che si possano avere
anche dei valori complessivi di giudizio sulla bontà di un
andamento stagionale in base ai flussi monetari che arrivano nelle
casse della Regione.
Perché se alle presenze e agli arrivi non corrisponde la spesa
da parte del turista, sappiamo che sono presenze fluttuanti, come
ombre che passano, ma che in realtà non lasciano ricchezza e di
conseguenza non lasciano traccia nell'economia valdostana.
L’Assessore ben sa che l’economia
valdostana si fonda per una buona parte del suo valore aggiunto
proprio sulla ricchezza prodotta da questi operatori.
Al di là delle polemiche, ci è parso di capire che la querelle
sia oggi quanto mai accesa fra l’associazione e
l’Assessorato. È auspicabile che il sistema del
censimento dei dati turistici trovi quanto prima un completamento e
una formulazione più organica perché non è la prima volta che la
Valle d’Aosta, pur essendo una Regione a forte
vocazione turistica, ha delle difficoltà nella lettura e
nell'interpretazione di questi dati, di fondamentale importanza per
la programmazione delle strategie per il prossimo futuro.
Si dà atto che, dalle ore 17,57, riassume la presidenza il
Presidente Louvin.
