Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3421 del 27 gennaio 1988 - Resoconto
OGGETTO N. 3421/VIII - VIGILANZA SULL'ESERCIZIO DELL'ATTIVITÀ
ODONTOIATRICA IN VALLE D'AOSTA. (Interrogazione).
PRESIDENTE
: Do lettura dell'interrogazione presentata dal
Consigliere Sandri:
INTERROGAZIONE
La salute del cavo orale e, in particolare, dei denti e dei
tessuti paradentali è una esigenza sempre più sentita. L'uso e,
talvolta, l'abuso di zuccheri alimentari nonchè la scarsa
conoscenza dei meccanismi che provocano le carie dentarie o le
malattie gengivali sono fra le principali cause del netto aumento
delle patologie odontoiatriche.
Esiste tuttavia nel settore un cronico e colpevole silenzio
delle istituzioni sanitarie pubbliche e dei politici che si può
ragionevolmente considerare una altra importante causa di disagi
odontoiatrici.
Nella nostra Regione, come al solito si è avuto sino ad oggi
un solo tipo di intervento: quello contributivo. Determinante
invece può essere il ruolo dell'Ente pubblico per il raggiungimento
di un più elevato stato di salute odontoiatrica di tutta la
popolazione.
In particolare occorre:
-
vigilare su "chi" esercita l'arte odontoiatrica, tutelando
il cittadino dagli abusi di alcuni odontotecnici o di
"odontoiatri", specie stranieri, di cui non si conosce esattamente
l'iter formativo;
-
incentivare l'aggiornamento professionale dei medici
dentisti nonchè l'uso dei migliori materiali protesici o
terapeutici (come si è fatto, per esempio per le protesi d'anca
nelle convenzioni con le cliniche private);
- svolgere una forte campagna di prevenzione e di educazione
sanitaria sia a livello scolastico sia verso gli adulti;
-
predisporre un rafforzamento della struttura pubblica
ospedaliera ed extra-ospedaliera o, in alternativa, un
coordinamento con i professionisti che consenta di stabilire un
tariffario unico regionale di riferimento e un elenco dei materiali
più opportuni e per cui può essere ammesso il contributo
regionale;
Tutto ciò premesso il sottoscritto Consigliere
regionale
INTERROGA
l'Assessore regionale alla Sanità ed Assistenza Sociale per
conoscere:
-
quanti siano gli odontotecnici e gli odontoiatri, attivi in
Valle con la specificazione di quelli di nazionalità
straniera;
-
se si siano verificati dei casi di esercizio abusivo della
odontoiatria negli anni 85-86-87;
-
quali controlli sono previsti da parte dell'Amministrazione
regionale in collaborazione con gli Ordini professionali;
-
quali siano attualmente le strutture pubbliche attive nella
nostra Regione e con quale personale.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Non mi fermerò sulle premesse per non
entrare in polemica con il Consigliere Sandri e verrò a quelle che
sono le risposte dell'interrogazione.
Devo innanzitutto dire che la Giunta regionale aveva predisposto
uno studio per un centro odontoiatrico per infanti in età scolare
da istituire in Valle d'Aosta, dopo di che questo studio si è
arenato, non tanto per i grandi costi di gestione del centro, ma
soprattutto perchè chi avrebbe dovuto gestirlo non dava garanzie di
continuità; quindi era a nostro avviso non coerente istituire un
centro per un anno con dei costi estremamente alti e senza
possibilità di continuazione, in quanto non garantivano e non
volevano la formazione del personale che avrebbe poi potuto essere
adoperato in loco.
In generale devo dire che sono insorte anche altre difficoltà a
trovare una soluzione in questo campo: la prima è l'impossibilità
di convenzioni con i medici dentisti, in quanto tutti gli anni
scriviamo all'ordine dei medici dentisti per avere una convenzione,
ma c'è sempre un rifiuto anche al solo incontro; la seconda è la
difficoltà di reperire medici che vadano a lavorare all'unità
operativa di odontoiatria e quando li troviamo, dopo un anno o due,
dopo aver imparato la professione, se ne vanno ed esercitano la
professione come liberi professionisti.
Riguardo alla prima domanda bisogna dire che per gli
odontotecnici non esiste un ordine, pertanto è difficile poter dire
quanti sono in Valle d'Aosta. Gli odontoiatri sono iscritti
nell'albo dei medici ed attualmente sono 22: 17 residenti in Valle
d'Aosta e 5 di nazionalità estera, di cui 2 olandesi e 3
tedeschi.
Per la seconda domanda, non risulta, nonostante la segnalazione
dell'AMDI (Associazione Medici Dentisti), che ha fatto una
segnalazione il 5 ottobre 1987, che si siano verificati casi di
esercizio abusivo della professione.
I controlli sull'esercizio della professione non vengono fatti
dall'Amministrazione regionale, ma dall'Ordine ed è del mese di
novembre l'istituzione di una commissione, da parte dell'Ordine dei
medici, sul controllo dell'attività che viene fatta e la
rispondenza esatta fra la richiesta di esercizio e la targhetta che
viene messa sull'ufficio. Vi è infine il controllo per verificare
che chi esercita la professione risulti anche iscritto
all'albo.
Per quanto riguarda l'ultima domanda, abbiamo ambulatori
dell'U.S.L. siti nella "piastra", con due medici specialisti nella
sede poliambulatoriale di via Guido Rey, altri due medici
specialisti, un medico specialista a Châtillon e un medico
specialista a Donnas.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Questa interrogazione vuole suscitare
l'attenzione dell'Amministrazione regionale su un problema molto
sentito dalla popolazione, che sta assumendo delle dimensioni
preoccupanti. Probabilmente l'aver cambiato l'alimentazione, basata
su cibi più raffinati, ha portato ad un grosso incremento di alcune
malattie del cavo orale. Di fronte a questa situazione, però, non
vi è - mi sembra che l'Assessore sostanzialmente lo abbia
confermato - da parte dell'Amministrazione pubblica un'offerta di
prestazioni sufficienti, tant'è vero che credo sia un modo comune
di riferirsi, quando si pensa ad un dentista, ad un dentista
privato piuttosto che ad un dentista pubblico.
È chiaro che ci sono delle difficoltà dal punto di vista
organizzativo e il fatto di aver pensato ad un centro di questo
genere significa che l'Amministrazione regionale intendeva fare
qualcosa per aumentare questo tipo di offerta, che è di 6
specialisti su tutta la Valle.
Penso che debba essere ripreso in mano il discorso del centro,
perchè occorre fare un intervento molto complesso in questo
settore, in tre direzioni: la prima, sapere esattamente qual è,
soprattutto a livello infantile e dell'età evolutiva, nel periodo
in cui i denti si cambiano, l'importanza della patologia; la
seconda, impartire un'educazione sanitaria per insegnare ai bambini
a prevenire queste malattie che sono oltretutto molto onerose e
costose; la terza, fare interventi di cosiddetta prevenzione
terziaria, cioè interventi che rimettano in sesto situazioni che
già sono patologiche.
Da questo punto di vista ci sono una serie di indicazioni
dell'Organizzazione Mondiale della Sanità che possono essere a mio
parere riprese pari pari ed applicate in Valle d'Aosta, con le
quali si interviene con la fluorizzazione, e questo in parte viene
fatto dal servizio n. 1. Sempre l'Organizzazione Mondiale della
Sanità dice che occorrerebbe fare degli interventi a livello dei
6-8-10 anni, proprio per garantire ai bambini uno sviluppo dentario
corretto.
Questa è però teoria, mentre vorrei fare un appello perchè nella
pratica si intervenga in qualche maniera per adeguare il livello
qualitativo dell'assistenza odontoiatrica pubblica e privata alle
richieste della gente, e dal punto di vista della tecnologia, e dal
punto di vista dei materiali, e dal punto di vista dei costi,
perché non è più possibile che uno debba fare un preventivo per
fare delle cure mediche, in quanto il diritto alla salute del cavo
orale ad un prezzo dignitoso è un diritto di tutti i cittadini.
Penso che in questo senso la Regione possa intervenire, come
possa intervenire verificando la qualità. Apprezzo da parte
dell'Assessore che mi dica che sugli odontotecnici non ci sono
stati oasi di esercizio abusivo, però sono ancora più contento che
l'Ordine dei medici si sia deciso finalmente a fare una commissione
che affronti questo problema, e chiederei, da questo punto di
vista, all'Assessore, se fosse possibile contattare l'Ordine dei
medici anche per organizzare dei corsi di aggiornamento nel
settore, in modo che si identifichino le tecniche e i materiali,
che sono molto importanti in odontoiatria, che possono consentire
alla Regione di pagare i contributi per le protesi, in base alla
normativa regionale.
