Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 516 del 26 aprile 1984 - Resoconto
OGGETTO N. 516/VIII - PROBLEMI INERENTI ALL'USO DELLE
SOSTANZE STUPEFACENTI IN VALLE D'AOSTA. - (Interpellanza)
PRESIDENTE
: Do lettura dell'interpellanza presentata dai
Consiglieri Riccarand e Mafrica:
INTERPELLANZA
POICHE'
da notizie provenienti da ambienti giovanili
risulta che si sarebbe notevolmente diffuso il fenomeno dell'uso di
sostanze stupefacenti nella nostra Regione e che, in particolare,
vi sarebbe un aumentato consumo di eroina nella città di Aosta e
nei principali comuni della Bassa Valle;
i sottoscritti Consiglieri regionali
INTERPELLANO
l'Assessore competente per sapere:
1) quali sono i dati sull'uso di sostanze stupefacenti nella
nostra Regione a conoscenza della Giunta regionale;
2) come sono state utilizzate nel corso del 1983 le somme
stanziate nel bilancio regionale per la prevenzione e la
riabilitazione di tossicomanie;
3) perchè non sono stati resi operativi i presidi per la
somministrazione di metadone nel trattamento di tossicodipendenti,
previsti dalla deliberazione di Giunta n. 5387 del 1980 nei Comuni
di Châtillon, Verrès e Pont-Saint-Martin;
4) se l'attuale trattamento delle tossicodipendenze nell'ambito
del reparto di psichiatria dell'Ospedale di Aosta non contrasti con
lo spirito dell'articolo n. 90 della legge 685 del 1975, che
esclude gli ospedali psichiatrici dalle sedi in cui si possono
effettuare la cura e la riabilitazione dei soggetti che fanno uso
di sostanze stupefacenti;
5)
cosa intende fare la Giunta per rendere più
incisivi sul territorio regionale la lotta allo spaccio di droga e
gli interventi di recupero psichico, fisico e sociale dei
tossicodipendenti.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nella nostra regione finora non si è
discusso in modo adeguato il problema delle tossicodipendenze, che
resta uno dei problemi più gravi della società attuale. I giornali
hanno riferito del colossale giro di miliardi che ruota attorno al
traffico degli stupefacenti, si sono avute notizie di brillanti
operazioni di polizia contro le grandi organizzazioni criminali, ma
il fenomeno non è stato ancora certo sradicato.
Il problema delle tossicodipendenze è grave anche perchè
colpisce in modo particolare i giovani, in tutte le città ed in
tutte le regioni: un recente documento del C.E.N.S.I.S. presenta
anche dati relativi alla Valle d'Aosta.
Con questa interpellanza noi chiediamo alla Giunta regionale un
quadro della situazione come risulta alla Giunta stessa, perchè
abbiamo l'impressione che ci sia una sottovalutazione del problema
nell'ambito regionale. Abbiamo avuto notizie di casi concreti che
riguardano persone che fanno uso di eroina e, dagli ambienti
giovanili, abbiamo rilevato un aumento della diffusione delle
sostanze stupefacenti e crediamo perciò che sia opportuno
predisporre, da parte della Regione, interventi adeguati. Ci sembra
necessario discutere come sono stati utilizzati i finanziamenti,
esigui, stanziati dalla Regione e dallo Stato per questo specifico
compito. Vorremmo anche sapere come mai non sono entrati in
funzione i centri di Châtillon, Verrès e Pont-Saint-Martin, per la
somministrazione del metadone. Ci risultano casi di persone della
bassa Valle che, per la difficoltà di recarsi ad Aosta, non hanno
iniziato il trattamento sostitutivo con il metadone. Vorremmo
quindi sapere perchè, nonostante che la delibera del 1980
prevedesse quattro centri per la somministrazione del metadone, è
in funzione soltanto quello presso il presidio di Aosta.
Chiediamo inoltre se è intenzione della Giunta risolvere il
problema della coabitazione tra i tossicodipendenti in fase acuta o
che comunque hanno bisogno di subire un trattamento, con i pazienti
del reparto psichiatria. Lo spirito della legge n. 685 tende
proprio a distinguere questi tipi di interventi. L'articolo n. 90
della legge stessa dice che gli ospedali psichiatrici non devono
essere utilizzati per il trattamento delle tossicodipendenze. Noi
non utilizziamo un ospedale psichiatrico però obblighiamo queste
persone, che già si trovano in gravi difficoltà psicologiche e a
volte anche fisiche, a vivere in ambienti in cui già esistono
problemi molto complessi quali quelli dei pazienti per malattie
mentali.
Vorremmo ancora sapere da parte della Giunta regionale se vi è
l'intenzione di prendere qualche provvedimento particolare, sia
nella lotta allo spaccio della droga, sia per venire incontro alle
esigenze di queste persone, perchè sia possibile un loro recupero
sul piano psicologico, fisico e sociale.
Questa interpellanza ha lo scopo di risollevare un problema che
esiste nel sottofondo, che però, per gli elementi che abbiamo e che
intende seguire, si rivela di dimensioni drammatiche anche nella
nostra Regione.
PRESIDENTE
: Ha chiesto la parola l'Assessore alla Sanità
ed Assistenza Sociale, Marcoz; ne ha facoltà.
MARCOZ (U.V.):
Diceva giustamente il Consigliere Mafrica
che il problema della droga in Valle d'Aosta si è fatto sentire
forse in maniera più pesante di quello che si immagina. Molte volte
si sorvola su questo delicato problema e, se poi si analizzano a
fondo i dati, si scoprono delle cifre preoccupanti sullo stato
attuale, anche in Valle d'Aosta, di questo fenomeno.
Purtroppo ho soltanto i dati dell'anno 1983 e ve li farò avere
in fotocopia: l'anno scorso i soggetti assistiti sono stati 133,
quattro dei quali ricoverati in ospedale, i maschi erano 86 le
femmine 27, l'età media dei ricoverati è stata di 23 anni.
Diceva prima il Consigliere Mafrica che purtroppo il fondo
assegnato alla Valle d'Aosta è esiguo. La nostra regione l'anno
scorso ha percepito £. 6.099.000 come fondo di finanziamento,
successivamente integrato da fondi regionali per circa £.
4.000.000, che sono stati spesi per l'aggiornamento professionale
nella cura delle tossicodipendenze.
Nei centri di Châtillon, Verrès e Pont-Saint-Martin non è stato
fatto il trattamento metadonico perchè i problemi connessi con tale
tipo di trattamento ne sconsigliano l'estensione. L'altro motivo,
forse più preoccupante, è la mancanza di personale idoneo. Questo
presidio pertanto non ha potuto dare alcun risultato.
Si sta procedendo, su tutto il territorio, ad una analisi della
situazione socio-sanitaria; il discorso principale che emerge ad
ogni riunione è la mancanza di personale, il che ritarda
l'applicazione del nuovo piano socio-sanitario perchè siamo carenti
di personale. Per quello che riguarda l'art. n. 90, dove si fa
riferimento agli ospedali psichiatrici, il personale è quello
esistente prima dell'anno 1975.
Alla domanda precisa del Consigliere Mafrica su cosa si intende
fare del reparto di psichiatria, dico che domani, o al massimo il 2
maggio, dovremmo avere un incontro con il Presidente della Giunta e
con gli esperti, per definire la situazione attuale della
psichiatria, perchè fra breve tempo tutto il reparto di geriatria
verrà trasferito al Beauregard e rimarrà da sistemare solo la
psichiatria. Decideremo cosa fare di queste grosse strutture e
localizzeremo la psichiatria, che attualmente si trova in via Saint
Martin de Corleans. Stiamo analizzando il progetto di recupero
della casa Talapé, che è già ultimato e a giorni sarà sottoposto
all'approvazione della Giunta; procederemo poi al recupero di tutta
l'ex cooperativa San Grato che attualmente si trova a Excenex. Con
questo si pensa di aiutare meglio questi giovani che, incontrando
una struttura diversa, saranno forse più invogliati a presentarsi
per avere le cure opportune.
Il Consigliere Mafrica sarà al corrente dell'incontro che
abbiamo organizzato un mese fa, al municipio di Aosta, al quale ha
partecipato anche Don Ciotti. Stiamo valutando con prudenza la
situazione, perchè in questo campo è facile emettere sentenze
mentre purtroppo ci troviamo di fronte ad un problema alla cui
origine vi è una organizzazione criminale tale da vanificare ogni
intervento delle istituzioni. Bisogna quindi procedere con calma e
valutare tutte le possibilità di recupero.
E' intenzione dell'Assessorato organizzare dei seminari per far
conoscere meglio il problema della droga nella famiglia ed in modo
particolare nelle scuole, poichè nelle scuole di Aosta, di Verrès e
di Pont-Saint-Martin, abbiamo dei casi che ci sconvolgono parecchio
(avrò cura di rimettere agli interpellanti questi ultimi dati).
Collaboriamo continuamente anche con la questura e con i
carabinieri. C'è da fare più che altro un discorso generale di
prevenzione: i ragazzi infatti provengono da strati sociali
differenti, e, dai dati che abbiamo sottomano, vediamo che un po'
tutta la società ne è coinvolta. Questo è molto brevemente quanto
intendiamo fare in questo anno.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Devo dire che ho apprezzato, una volta
tanto, la risposta dell'Assessore Marcoz, perchè mi aspettavo un
atteggiamento di rifiuto del problema. In altri momenti si era
detto che il problema esisteva ma che riguardava altre regioni;
oggi invece dal tono con cui l'Assessore ha esposto la situazione,
mi è sembrato di avvertire la coscienza di un dramma che esiste
anche nella nostra Regione.
I dati che ci ha esposto sono quelli emergenti, si tratta di
verificare poi quelli sommersi, perchè per queste persone la
registrazione rappresenta molto spesso un problema.
L'Assessore non ha nascosto neanche le difficoltà prima di tutto
per la formazione del personale (ma questo è un problema cronico
che bisognerà pure affrontare per tutta la sanità) e poi
nell'intervenire in modo appropriato verso i giovani la cui età
media è di circa 23 anni. Evidentemente alla base c'è una
insoddisfazione giovanile che deriva probabilmente dalla situazione
generale, culturale e ideale, del paese, ma anche da condizioni
economiche e sociali che è difficile riscontrare soltanto in una
Regione.
Penso che nella nostra Regione si possa prevedere qualche forma
di recupero in più rispetto a quanto fatto in passato: si tratterà
di valutare l'iniziativa della casa Champlan e gli altri interventi
consigliabili, d'accordo con le associazioni che si occupano di
questo problema. Anche a nome del gruppo di Nuova Sinistra
annunciamo all'Assessore che seguiremo la questione perchè ci
sembra una delle questioni che meritano di essere seguite per il
futuro della gioventù valdostana.
PRESIDENTE
: L'oggetto n. 27 verrà discusso unitamente al
punto n. 11 con la mozione di cui al punto n. 45. Per cui si passa
all'oggetto n. 28.
