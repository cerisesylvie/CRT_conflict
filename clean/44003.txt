Classificazione
CONSIGLIO REGIONALE
Attività consiliare d'aula



Oggetto del Consiglio n. 1104 del 2 dicembre 2021 - Resoconto
OGGETTO N. 1104/XVI - Ordine dei lavori. Iscrizione
all'ordine del giorno di una risoluzione.
Bertin (Presidente) -
A questo punto, prima di passare
all'esame delle mozioni, iscriviamo una risoluzione che è pervenuta
alla Presidenza. La risoluzione l'avete ricevuta via
e-mail
.
La votazione è aperta.
Esito della votazione:
Presenti, votanti e favorevoli: 30
Il Consiglio approva all'unanimità.
La risoluzione è iscritta all'ordine del giorno.
Nel passare alle mozioni, segnalo che anche in accordo con il
proponente Baccega, la mozione al punto n. 42 verrà trattata
successivamente, poiché il Presidente della Regione è
momentaneamente presente alla riunione
on line
con la
conferenza dei Presidenti. C'è una richiesta di intervento da parte
del consigliere Marguerettaz, ne ha facoltà.
Marguerettaz (UV) -
Chiedo una sospensione per una
riunione di maggioranza.
Presidente -
Sospensione accordata.
La seduta è sospesa dalle ore 11:30 alle ore 12:04.
Bertin (Presidente) -
Riprendiamo i lavori del Consiglio
dopo la sospensione. C'è una prenotazione da parte del consigliere
Marguerettaz a cui passo la parola.
Marguerettaz (UV) -
Mi scuso per l'interruzione dei
lavori, ma era per una mozione d'ordine. Purtroppo stiamo
assistendo a tutta una serie di speculazioni su un'attività del
Consiglio che è stata effettuata ieri e credo sia indispensabile
che il Presidente del Consiglio, piuttosto che il Presidente della
Regione, intervengano per fare chiarezza.
Il caso in esame è un presunto conflitto di interesse rispetto a
una votazione che c'è stata ieri, dove si adombra l'idea e si
comunica purtroppo, nonostante un comunicato fatto ieri, che alla
votazione hanno partecipato delle persone che hanno dei debiti.
Questa mattina abbiamo letto un comunicato stampa dove qualcuno
dice: "Noi non abbiamo votato perché siamo parte in causa"; io dico
l'esatto contrario: io ho partecipato alla votazione, perché non ho
debiti nei confronti della Regione. Quindi, rispetto a questa cosa,
io chiedo formalmente al Presidente del Consiglio e al Presidente
della Regione di dichiarare se quanto da me affermato corrisponde a
verità o meno.
È ovviamente facile da verificare, perché ne va del buon nome
del Consiglio e del buon nome nostro. Credo che una serie di
speculazioni che sono state fatte da componenti politici che non
sono presenti in questa aula, verranno poi valutati nelle opportune
sedi, però credo ci sia la necessità di fare chiarezza.
Marguerettaz a oggi non ha debiti nei confronti della Regione, poi
tutte le altre valutazioni le faremo dopo.
Presidente -
Consigliere Testolin.
Testolin (UV) -
Credo che la chiarezza, così come
esplicitato dal capogruppo dell'Union Valdôtaine Marguerettaz,
debba far emergere quelle che sono delle situazioni che vengono
confuse da movimenti politici all'interno e all'esterno di
quest'aula, che trovano la loro forza in notizie infondate, false e
che si appoggiano su un bieco movimento populistico, per farsi
della pubblicità quando dovrebbero guardarsi peraltro molte volte a
casa loro nell'incapacità di portare avanti determinati
procedimenti.
Anche da parte mia posso tranquillamente affermare di non avere
alcun debito nei confronti dell'Amministrazione regionale, il che
permette di partecipare alle votazioni come quella di ieri in
maniera assolutamente serena e di lavorare in maniera altrettanto
serena, così come si è fatto sempre all'interno e all'esterno di
quest'aula, senza dover essere smentito da chi non conosce le
informazioni e ne fa un uso assolutamente inappropriato.
Anche da parte mia chiedo la conferma al Presidente della
Regione e al Presidente del Consiglio di quanto affermato, senza
timore di essere smentito.
Presidente -
Sempre per mozione d'ordine il consigliere
Marquis.
Marquis (SA) -
Mi associo anch'io alle considerazioni
fatte dai colleghi Marguerettaz e Testolin che mi hanno preceduto.
Io oltretutto ieri per ragioni di salute non ho potuto partecipare
ai lavori del Consiglio e ho appena visto delle vignette che sono
state diffuse mediaticamente, anche con la mia posizione che è del
tutto falsa rispetto alla situazione che si è venuta a creare.
Credo che questo sciacallaggio politico che, da parte di alcune
forze si sta facendo in questi giorni, debba finire e credo che sia
corretto che venga fatta chiarezza definitivamente su questo
argomento.
Aggiungo che ieri mattina ho avuto modo di partecipare
on-line
un attimo e seguire i lavori e posso confermare che
quello che ne è uscito è sicuramente un quadro confusorio nella
trattazione di questo argomento. Mi stupisce che ci sia chi, anche
dentro l'aula, cerca di alimentare confusione mescolando ricorsi
alla Corte Costituzionale con le questioni del debito. Io credo
che, se si è in buona fede, forse bisogna approfondire di più le
cose, o peggio se non lo si è, lascio a voi trarne le
conclusioni.
Per quanto invece mi riguarda, ho onorato quello che mi è stato
addebitato nei primi del mese di settembre e chiedo conferma alla
Presidenza del Governo e alla Presidente del Consiglio regionale se
ciò è avvenuto, perché credo, come ho detto prima, che vada fatta
oggi definitiva chiarezza per far sì che i valdostani sappiano come
stanno le cose.
Presidente -
Consigliere Restano per mozione d'ordine.
Brevemente, grazie.
Restano (GM) -
Come già detto dai miei colleghi, voglio
significare a quest'aula che ho estinto il debito nei confronti
della Regione, ho provveduto a pagare, quindi non sono debitore nei
confronti della Regione e ho potuto partecipare con serenità e con
tranquillità al voto di ieri.
Sono stupito che delle forze politiche presenti in aula e delle
forze politiche che non sono riuscite neppure a presentare la loro
lista alle scorse elezioni regionali approfittino di queste
situazioni per diffamare dei Consiglieri eletti in Regione.
Continuerò a lavorare serenamente, così come da mandato
elettorale, e mi riservo di procedere in tutte le sedi opportune
per tutelare la mia figura.
Presidente -
Consigliere Baccega.
Baccega (GM) -
Per esclusione sono quello che dovrà
parlare rispetto a quell'immagine che è uscita dal movimento ADU e
che sta girando sui
social
. In realtà io sono ancora un
debitore nei confronti della Regione, in quanto tra le diverse
assicurazioni la mia assicurazione non si è ancora espressa per me
e per altri. La procedura è avviata, ovviamente, ma, ribadisco,
sono sereno perché il lavoro che hanno svolto gli uffici della
Presidenza del Consiglio, l'Avvocatura, nel definire che fino a che
non siamo condannati definitivamente, quindi il ricorso in
Cassazione che abbiamo provveduto a fare ha determinato la
sospensione, da questo punto di vista sono tranquillo. Quindi,
aspetto la sentenza della Cassazione per capire se dovrò uscire da
questo Consiglio regionale per aver pigiato il dito ed espresso un
voto favorevole a una delibera di Consiglio per il quale sono stato
condannato a risarcire 2 milioni e 400 mila euro più le spese. Io
ovviamente non ho partecipato al voto.
Presidente -
Consigliere Rollandin.
Rollandin (PA) -
Io ho precisato che non ho partecipato
al voto, in quanto si diceva che c'erano evidentemente invece le
partecipazioni da parte di chi ancora è in una situazione diversa.
Ho fatto la dichiarazione che non ho partecipato al voto.
Presidente -
Consigliere Manfrin.
Manfrin (LEGA VDA) -
In tutta questa discussione io
ravviso due criticità, e parto dal fondo. La prima criticità che
ravviso è quella che il collega Sammaritani le ha evidenziato ieri,
cioè il fatto che se ci sono dei colleghi che in quest'aula si
devono esprimere per dire se abbiano o meno dei debiti nei
confronti dell'amministrazione e il fatto che noi abbiamo dovuto
esprimere un voto su un atto che sosteneva che alcuni consiglieri
che non erano specificati, perché c'era soltanto una sentenza
citata nel documento e quindi non si faceva una cernita fra chi era
debitore, chi non era debitore e quant'altro, evidenzia - come il
collega Sammaritani ha avuto modo di dire ieri - che c'è stata una
carenza di istruttoria e che questo atto è stato posto
all'attenzione di questo Consiglio senza essere stato adeguatamente
approfondito. Significa che quest'aula si è espressa su un
argomento, su un atto, senza avere contezza di quello che andava a
votare. Questo ha ingenerato la confusione che oggi stiamo
prendendo in esame con questa discussione.
Non cito nemmeno le forze politiche che pongono alcuni dubbi,
perché credo, come è stato detto, che prendere lezioni di
democrazia o di amministrazione da chi non è nemmeno in grado di
depositare una lista perché sbaglia le firme, sia veramente anche
questo un ossimoro, in questo caso davvero. Ma detto questo, il
punto che rimane è uno: la carenza di questa istruttoria,
presidente Bertin, è una sua precisa responsabilità. Così come
precisa responsabilità, presidente Bertin, è il fatto che noi
stiamo facendo una discussione con mozioni d'ordine che non hanno
senso di esistere, perché queste non sono mozioni d'ordine, questa
è una discussione politica che non è stata decisa né approvata
dalla Conferenza dei Capigruppo. Quindi, le chiederei in funzione
di che cosa, Presidente, lei sta consentendo di parlare in
quest'aula se non si è deciso di fare una discussione politica. Una
discussione politica che, le rammento, abbiamo chiesto più volte
noi in quest'aula e ci è stata sempre negata. Presidente, lei ha
una doppia responsabilità, sia nel merito dell'istruttoria, sia nel
merito di questo dibattito.
Le chiederei, siccome gliel'hanno chiesto molti colleghi in
questo caso, a questo punto, visto che non l'ha fatto ieri
nascondendosi dietro eventuali istruttorie, atti e quant'altro, per
una volta di esprimersi e di prendere una posizione in quest'aula.
Perché è troppo facile occupare quella carica e prendere lo
stipendio alla fine del mese e beneficiare di tutta la visibilità e
di tutti i benefici che dà quella posizione senza mai risponderne,
è troppo facile, Presidente. Prenda posizione una volta, ci dica
come la pensa.
Presidente -
Consigliera Minelli, ne ha facoltà.
Minelli (PCP) -
Oggi si apprendono in aula degli elementi
nuovi che erano gli stessi che noi abbiamo chiesto ieri. Durante il
suo intervento la collega Guichardaz ha detto, tra le altre cose:
"Al limite, se tutti i consiglieri oggetto della sentenza hanno
versato quanto dovuto, non c'è neppure da discutere. Ma qual è la
situazione reale? Non so se ci sono dei consiglieri che lo sanno,
noi di certo no". Oggi vengono messi sul piatto in quest'aula degli
elementi che ieri non c'erano e di cui non si era a conoscenza.
Che cosa è successo? Come abbiamo detto, tutto è stato gestito
in maniera oscura, non c'è stata quella trasparenza di cui c'era
bisogno e che abbiamo invocato. Abbiamo chiesto anche di fornire
alla Commissione, anche se era tardi, avrebbe dovuto essere fatto
prima, tutto il materiale necessario, tutto ciò che rientra in
questa istruttoria di cui ci è stato detto. Addirittura, la collega
Guichardaz in Conferenza dei Capigruppo ha chiesto di avere questo
materiale, che venisse fornito alla I Commissione ed è stato detto
di fare un 116 o una richiesta, perché al Presidente del Consiglio
non si fa un 116, ma non è questo il punto. Quindi, se si portavano
a conoscenza le cose precedentemente, di sicuro si sarebbero
chiariti alcuni aspetti e non saremmo oggi a discutere questa cosa,
forse non saremmo neanche arrivati a quel voto.
Sul fatto che sono stati accusati - in particolare mi rivolgo al
collega Restano, che ha parlato di accuse di diffamazione a gruppi
che sono presenti in aula e fuori dall'aula - noi respingiamo con
forza tutte le accuse di diffamazione. Abbiamo semplicemente detto
che il partecipare a questa votazione di ieri da parte di alcuni, a
noi sembrava una scelta inopportuna e discutibile. Credo che sia
ancora possibile esprimersi in questo modo, che è rispettoso, di
fronte a un atto che era delicato e che noi abbiamo ritenuto in
qualche modo, come ho detto, inopportuno. Le accuse di diffamazione
noi non le riceviamo.
Presidente -
Presidente della Regione Lavevaz.
Lavevaz (UV) -
Visto che è stata posta una domanda
puntuale, credo che la richiesta di chiarezza sia quanto mai
opportuna. Le speculazioni e le strumentalizzazioni o anche lo
sciacallaggio, potremmo definirlo così, che c'è stato in questi
giorni, è quanto mai antipatico e inopportuno in qualsiasi tipo di
dibattito politico.
Io ho sentito l'Avvocatura e quindi posso confermare che i
consiglieri che hanno partecipato alle votazioni di ieri, così come
chi era assente, ha estinto completamente la propria posizione
debitoria verso la Regione e quindi non ha più nessun tipo di
debito, quindi ha partecipato - se ce ne fosse il dubbio - in
maniera assolutamente lecita alla votazione. Sono state peraltro -
mi è stato comunicato - anche interrotte tutte le procedure di
esecuzioni immobiliari e quant'altro, quindi la posizione è
completamente sanata per i consiglieri che hanno partecipato alla
votazione, così come per il consigliere Marquis che non era
presente.
Presidente -
Per quel che riguarda l'istruttoria, è stata
fatta esattamente come per tutti i casi di incompatibilità e
ineleggibilità a inizio legislatura e nel corso della legislatura
quando vi sono delle sostituzioni. Gli uffici del Consiglio della
Regione hanno verificato l'esistenza o meno dell'incompatibilità
nel caso specifico e sulla base dell'istruttoria, una istruttoria
piuttosto approfondita, è emerso che non vi era questa
sussistenza.
Nell'aderire all'istruttoria, abbiamo portato in Consiglio
regionale, come si fa esattamente a inizio legislatura,
l'istruttoria e il caso. Come a inizio legislatura, il Consiglio
regionale è chiamato a esprimersi in base all'istruttoria, che tra
l'altro era presente nella deliberazione, e su quella si vota,
esattamente con gli stessi meccanismi prodotti a inizio
legislatura, quando si parla di incompatibilità e ineleggibilità;
nessun elemento particolare, nessuna particolare situazione.
Possiamo riprendere i lavori. Per mozione d'ordine, consigliere
Manfrin.
Manfrin (LEGA VDA) -
Io le ho posto una questione
regolamentare, oltre che istruttoria. Lei nel merito della
questione non ha ritenuto opportuno rispondere, quindi le chiedo:
stiamo discutendo di una mozione d'ordine? e questa mozione
d'ordine su cosa verte? oppure stiamo facendo una discussione
politica e sono autorizzati tutti a intervenire sull'universo
mondo, senza che vi sia stata una autorizzazione a monte della
Conferenza dei Capigruppo?
Glielo chiedo sa perché? Perché visto che viviamo, a questo
punto, in un mondo fatto di consuetudini che si applicano a volte,
a seconda di chi è il soggetto, almeno ci rende edotti e, a questo
punto, se avremo qualcosa da dire in generale o su quello che
vogliamo, visto che ci ha richiamato al rispetto del Regolamento e
quant'altro con la sua bella
mail
, a questo punto potremmo
schiacciare quando vogliamo e quando vorremo interveniamo e diciamo
quello che ci passa per la testa, se la mozione d'ordine può
riguardare qualsiasi cosa. Se invece questa discussione è politica,
a questo punto prendiamo atto che la discussione politica in questa
aula si potrà fare quando lo riterremo opportuno e a questo
utilizzeremo questo strumento quando lo riterremo opportuno.
Presidente -
Consigliere Marguerettaz ne ha facoltà.
Marguerettaz (UV) -
Nono voglio rubare altro tempo. La
mozione d'ordine era puntuale, nel senso che si chiedeva
semplicemente una conferma, perché qua si metteva in dubbio
un'attività del Consiglio, quindi non c'era una discussione.
Abbiamo detto che avremo modo di fare magari una conferenza stampa
sulle cose, ma qua era semplicemente una domanda, se esisteva o
meno un conflitto di interesse e se c'erano dei debiti. Quindi,
come ha visto, al di là di alcuni accessori, la richiesta non era
una discussione politica, era puntuale.
Presidente -
Appunto, si trattava di una richiesta in
ragione dei lavori di ieri, su una mozione collegata ai lavori di
ieri.
