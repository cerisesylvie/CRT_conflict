Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 934 del 7 ottobre 2021 - Resoconto
OGGETTO N. 934/XVI - Interpellanza: "Notizie in merito al
numero di posti letto previsti nel progetto di ristrutturazione e
ampliamento dell'Ospedale Parini".
Bertin (Presidente) -
Punto n. 39 all'ordine del giorno.
Per l'illustrazione la consigliera Erika Guichardaz, ne ha
facoltà.
Guichardaz E. (PCP) -
Faccio subito una premessa per
sottolineare che non è mia intenzione attaccare l'operato
dell'assessore Barmasse, con cui peraltro ho sempre lavorato bene,
ma sottolineo che questa iniziativa, come quella precedente della
mia collega, vuole entrare nel merito della questione che è stata
anche oggetto delle mie dimissioni da presidente di Commissione,
ossia l'importanza di approfondire la situazione rispetto al
progetto di ampliamento del Parini, tenendo conto della pandemia e
dell'organizzazione sanitaria che dovrà essere rivista a seguito
delle nuove indicazioni.
Dopo la risoluzione del Consiglio regionale del 13 maggio
scorso, che impegnava il Governo regionale a procedere con la
variante del progetto esecutivo dell'ala est dell'Ospedale Parini e
proseguire contestualmente alle fasi della ristrutturazione
dell'attuale ospedale, è stata approvata una deliberazione di
Giunta il 20 settembre 2021, con la quale viene dato un mandato
alla società SIV di dare attuazione alla risoluzione sopracitata.
Un mandato di 123 milioni 700 mila euro per ampliare l'ex Parini
che prevede, fra gli obiettivi per l'anno 2021: revisione delle
progettazioni definitiva ed esecutiva; verifica in corso d'opera e
finale dei lavori del terzo lotto di ampliamento ospedaliero, per
adeguarli alla salvaguardia e alla valorizzazione dei ritrovamenti
archeologici; revisione della progettazione preliminare; verifica
in corso d'opera e finale dei lavori delle fasi quarta e quinta di
ristrutturazione dell'attuale Ospedale Parini, mediante la
realizzazione di un nuovo corpo materno infantile al posto
dell'edificio C.
Nonostante la nostra diversità di vedute e l'assoluta
convinzione che questa scelta di mantenere una vecchia struttura,
un cantiere perenne, una convivenza difficile fra reperti
archeologici e ospedale e un impatto molto pesante sulla città di
Aosta per noi rimanga completamente sbagliata, è doveroso cercare
di capire come l'assessore intenda migliorare l'attuale progetto
ormai vetusto e che non teneva conto della pandemia e quale visione
sta alla base delle diverse scelte. Non vorremmo ritrovarci fra
cinque anni con un edificio nuovo, ma con posti letto inadeguati o,
peggio ancora, un edificio su cui forse non potrà nemmeno atterrare
un elicottero, senza parcheggi, con problemi di viabilità e chi più
ne ha più ne metta. Lei assessore conosce bene la carenza, spesso
evidenziata dai suoi ex colleghi, degli attuali posti letto delle
tre strutture in cui si articola il presidio ospedaliero. Quello
che siamo a chiederle, io e la collega Minelli, è il numero di
posti letto di degenza e di
day hospital
previsti
dall'attuale progetto di ristrutturazione e ampliamento, e gli
intendimenti su questa tematica rispetto alla variante del progetto
esecutivo di cui ho parlato in premessa.
Presidente -
Per la risposta l'assessore Barmasse.
Barmasse (UV) -
Condivido che abbiamo sempre lavorato
bene con la consigliera Guichardaz e quindi, per carità, non voglio
prendere questa interpellanza con spirito polemico, ma con spirito
di informazione su quelli che sono i dati.
Per quanto riguarda il numero di posti letto di degenza e in
day hospital
previsti dall'attuale progetto, posso dirvi che
la dotazione attuale di posti letto totali esclusivamente per acuti
nel presidio ospedaliero Umberto Parini è pari a 425 posti letto,
di cui 341 di degenza ordinaria, 39 diurni in day hospital e 45
tecnici; per tecnici si intendono i posti, per esempio, di dialisi,
di pronto soccorso, blocco operatorio, eccetera. La dotazione di
posti letto totale esclusivamente per acuti prevista nel progetto
di ampliamento e ristrutturazione del presidio ospedaliero Umberto
Parini è pari a 445, di cui 300 di degenza ordinaria, 84 diurni in
day hospital e 61 tecnici, cioè come ho già detto prima: dialisi,
OBI [Osservazione Breve Intensiva,
ndr
], pronto soccorso,
blocco operatorio e terapie indifferibili. A questi posti letto se
ne aggiungeranno 18 in più, parlo sempre del corpo nel cosiddetto
ospedale H24 per acuti, perché dalla revisione del progetto, in
relazione all'aumento di un piano e alla revisione per quello che è
il ritrovamento ovviamente che sappiamo tutti del guerriero
celtico, i progettisti hanno dichiarato che riusciranno a ricavare
in più al massimo 18 posti letto. Questo porterebbe i 300 di
degenza ordinaria a 318 e i posti totali a 445 + 18, che sono 463
posti letto totali.
Vorrei solamente sottolineare che in questo computo ho parlato
di posti letto per acuti, giusto per non confonderci. Attualmente,
se noi dobbiamo mettere i cosiddetti posti letto cronici, che
sarebbero i lungodegenti più la riabilitazione geriatrica, sono
circa 30 posti letto. Ma questi posti letto, proprio perché cronici
e anche in previsione di quello che sarà la riforma sanitaria, non
sono pazienti che devono rimanere in ambito ospedaliero. Sapete
benissimo che c'è anche un tavolo di lavoro che sta valutando cosa
fare dell'Ospedale Beauregard, se mantenerlo come riabilitazione,
se poterlo trasformare in qualche maniera in un ospedale che, ci
fosse necessità per i Covid, potrebbe mantenere questo tipo di
patologia al di fuori dell'ospedale. Sicuramente i cronici non sono
previsti all'interno dell'ospedale, perché questo vorrebbe dire
tornare indietro in quella che è la riforma sanitaria, in cui la
cronicità deve stare in altra sede sul territorio. Tanto è vero
che, se riusciremo a portare a termine quello che è il piano
sociosanitario, noi avremo sul territorio un centinaio di posti
letto per i cronici, quindi questo andrebbe a supportare e
incrementare le possibilità.
Per quanto riguarda la domanda n. 2, evidenzio che nella DGR n.
1180 del 20 settembre - quella che lei ha citato - cioè
l'approvazione del mandato alla società SIV che prevede
l'attuazione della risoluzione del Consiglio regionale, eccetera,
come lei giustamente ha riportato, quello che è stato dato come
mandato SIV è la revisione del progetto della Fase 3, quindi
l'ampliamento. È quello di cui stavamo parlando adesso, quindi un
eventuale aggiornamento generale dei posti letto ordinari, a cui ho
fatto riferimento prima: come posti letto diurni ho detto circa 18
letti in più e anche per quanto riguarda i posti letto tecnici,
anche ovviamente in ottemperanza alle nuove prescrizioni
Covid-19.
Una revisione, poi, del progetto preliminare delle fasi 4 e 5
della ristrutturazione dell'ex Mauriziano e quindi un eventuale
aggiornamento del numero di posti letto di ostetricia, ginecologia,
nido, pediatria, neonatologia e psichiatria. Il dipartimento
materno-infantile va costruito completamente
ex novo
, quindi
possiamo valutare in base alle necessità. La psichiatria, che è
previsto vada nel vecchio Ospedale Parini, anche lì gli spazi devo
dire che sono veramente enormi, una volta che noi togliamo la
degenza ordinaria, quindi si può anche valutare un eventuale
aumento dei posti letto in tal senso, ma penso che questa sia una
valutazione che è in corso, perché ci saranno comunque dei tavoli
soprattutto tra i progettisti e ovviamente anche l'azienda
sanitaria e il Comune di Aosta, per valutare quella che sarà poi la
fase 4 e 5.
Presidente -
Per la replica la consigliera Erika
Guichardaz.
Guichardaz E. (PCP) -
Naturalmente le chiedo se può poi
farmi avere i dati. Intanto la ringrazio per la sua disponibilità e
ringrazio anche il Guerriero celtico di essere apparso, perché
grazie a lui possiamo aumentare quel numero di posti letto che
evidentemente senza questa revisione sarebbe stato molto
inferiore.
Si dice che dovremmo superare il modello ospedale centrico,
questo è un po' quello che prevede la riforma sanitaria, cioè
evitare il ricorso all'ospedale per una mancata risposta nei
servizi territoriali, ma per arrivare a questo è necessaria una
strategia delle tappe a cui lei giustamente faceva riferimento. Non
dobbiamo ridurre sicuramente le prestazioni dell'ospedale ma, come
diceva, aumentare quelle del territorio. In questa visione si
confrontano diverse tesi e su questo lei sa bene che non tutti sono
dell'idea che ridurremo drasticamente gli ingressi ospedalieri.
L'idea che attualmente siano ricoverati i soggetti che non
abbisognano di cure per acuti è un postulato che non ha nessuna
dimostrazione, come l'idea che la riorganizzazione territoriale
riduca gli ingressi ospedalieri. I servizi territoriali devono
curare le persone per mantenere lo stato di salute, non per
filtrare i ricoveri. La presunta riduzione di ricoveri con la
realizzazione di efficaci servizi territoriali va sicuramente
verificata nella pratica, facendo prima funzionare tali servizi. È
possibile poi che una migliore gestione della cronicità negli
anziani contribuisca auspicabilmente ad allungarne la vita e in tal
caso potrebbe anche incrementare le acuzie che richiedono un
ricovero.
A chi sogna ospedali di comunità dove si riversino pazienti da
dimettere dall'ospedale, ma non a domicilio, e pazienti da non
ricoverare in ospedale, ricordiamo che lo stesso fine avevano le
RSA. Gli ospedali di comunità che dovrebbero fungere da tappa
intermedia fra l'ospedale per acuti e il domicilio sono ancora
un'incognita: con quale personale, quali medici e tante altre
domande che ci stiamo ponendo in questi mesi. È del tutto evidente,
infatti, che ora la vera emergenza è un'altra ed è stata ampiamente
sottolineata da diverse iniziative anche in questo Consiglio: non
sono i semplici edifici, ma una nuova organizzazione del lavoro di
figure plurime sul territorio e in ospedale.
Ce lo ricordano nuovamente i sindacati dei medici nel loro
ultimo comunicato, dove evidenziano che le criticità del servizio
sanitario regionale, già evidenti e consistenti prima della
pandemia, si sono ulteriormente aggravati con l'emergenza Covid.
Gli scellerati piani di riordino dell'ospedale e del territorio
avallati dai precedenti governi regionali, invece di ottimizzare le
risorse in rapporto agli effettivi fabbisogni, hanno comportato la
chiusura e la conversione di reparti ospedalieri, con rilevante
decremento del numero dei posti letto, peggioramento insostenibile
delle condizioni di lavoro e progressivi tagli economici. Il
risultato ottenuto è sotto gli occhi di tutti: il sistema sanitario
sempre più ospedalocentrico, destrutturato e con ridotta capacità
di erogare servizi qualitativi e quantitativi adeguati, a danno
della popolazione e della professionalità degli operatori; questo
dicono i sindacati medici. Sarebbe quindi magari interessante
chiedere al vicepresidente di Commissione di poter audire l'attuale
commissario dell'azienda USL, per capire se la pensa come il suo
predecessore che diceva "l'importante è fare un ospedale" o se
forse in questo senso, più che la rapidità, è importante
l'organizzazione sanitaria.
