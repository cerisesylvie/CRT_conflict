Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1756 del 9 gennaio 1991 - Resoconto
OGGETTO N. 1756/IX - Pagamento di un bollo sulle cartelle
cliniche.
(Interpellanza)
Presidente: Do lettura dell’interpellanza
presentata dai Consiglieri Bajocco e Monami Cristina, iscritta al
punto 11 dell’ordine del giorno
INTERPELLANZA
Dal giugno di quest’anno l’Unità
Sanitaria Locale della Valle d’Aosta ha deciso di
applicare una norma del DPR 26 ottobre 1972 n. 642, che consente di
richiedere il pagamento di un bollo da lire 5.000 ogni 4 facciate
di particolari documenti;
avendo deciso di considerare la cartella clinica come rientrante
tra tali documenti, vengono fatte pagare al paziente lire 10.000 +
IVA per una copia della cartella clinica e, in aggiunta, lire 5.000
per ogni 4 facciate della stessa;
poiché il pagamento di tali somme contraddice al diritto del
paziente di accedere ai dati che lo riguardano, discriminando, in
contrasto con lo spirito della legge 833/1978, tra chi può pagare
somme anche rilevanti e chi non può;
i sottoscritti Consiglieri regionali del Gruppo comunista
interpellano
l’Assessore competente per sapere:
1) se la Giunta regionale condivide
l’interpretazione della USL in materia di bollo
sulle cartelle cliniche;
2) se la Giunta intende intervenire per fornire alla USL un
indirizzo in materia.
Président:
Le Conseiller Bajocco a demandé la parole; il
en a la faculté.
Bajocco (PCI):
Dal giugno 1990 l’USL della
Valle d’Aosta ha deciso di applicare una norma che
pare sia contenuta nel DPR 26 ottobre 1972, n. 642, che consente
all’USL di far pagare un bollo da 5.000 lire ogni
quattro facciate di particolari documenti e di far pagare 10.000
lire, più IVA, per ogni copia di cartella clinica richiesta dai
pazienti. Sembra che la documentazione clinica minima, richiesta
agli sportelli dell’USL, si aggiri intorno alle
venti pagine, che di conseguenza vengono ad incidere in misura
considerevole sui pazienti che ne hanno bisogno.
Ci risulta che nel 1990 una signora, dopo un lungo ricovero del
marito che poi è deceduto, ha dovuto pagare ben 700.000 lire per
ottenere il duplicato della documentazione clinica inerente al
decesso del marito.
A presentare l’interpellanza siamo stati
sollecitati da un ordine di servizio dell’USL
dell’11 giugno 1990 - è strano come tutto accada nel
mese di giugno - che, dando applicazione al DPR 26 ottobre 1972,.n.
642, andava a colpire le categorie meno abbienti.
Da un sondaggio da noi effettuato è risultato che nessuna USL
del Piemonte ha dato applicazione al DPR n. 642, che invece è stato
applicato da due sole USL in tutta Italia. Non sembra giusto quindi
che in una Regione come la nostra si dia applicazione a certi
decreti che fanno pagare ai pazienti cifre piuttosto consistenti e
che sono anche in contrasto con la legge 833/1978.
La nostra interpellanza ha inciso anche su questo aspetto,
tant’è che la legge finanziaria n. 405 del 29
dicembre 1990 ha stabilito che dal 1° gennaio 1991 non si paghino
più le copie delle cartelle cliniche Invito tuttavia
l’Assessore a far sì che l’USL, come
è stata capace di andare alla ricerca di un DPR del 1972 per dargli
applicazione nel 1990, sia altrettanto sollecita nel dare
applicazione alla legge nazionale, in modo che dal 1° gennaio 1991
i cittadini non debbano più pagare le cartelle cliniche, ma solo il
costo delle relative fotocopie, come si faceva prima del giugno
1990. Grazie.
Presidente:
Ha chiesto la parola
l’Assessore alla Sanità ed Assistenza sociale,
Beneforti; ne ha facoltà.
Beneforti (DC):
Nella circostanza citata dal Consigliere
Bajocco, l’USL si è limitata ad applicare le norme
contenute nel DPR 26 ottobre 1972 n. 642, in analogia altresì alle
disposizioni contenute in una direttiva adottata dagli ispettori
compartimentali delle tasse, riassunta dalla circolare n. 149 del
1989 dell’Ispettorato delle tasse del Lazio, che
stabilisce che il principio della tassabilità deve ritenersi
applicabile anche alla copia di un atto il cui originale non è
soggetto al tributo, perché non previsto nella tariffa, e quindi
anche alle cartelle cliniche rilasciate dalla direzione sanitaria
di un ospedale, essendo le stesse un documento a se stante, il cui
rilascio di copia autentica va assoggettato ad autonoma imposta di
bollo. L’USL, pertanto, non ha fatto altro che
applicare un DPR ed una circolare.
Tuttavia, come ha già detto il Consigliere Bajocco,
l’articolo 7 della finanziaria del 1991 prevede che
siano esenti dall’imposta di bollo "le copie delle
cartelle cliniche dichiarate conformi alle originali". Il problema,
quindi, non si pone più, ma se si dovesse ripresentare per qualche
altro motivo, lo seguiremo con attenzione e cercheremo di
risolverlo.
Presidente:
Ha chiesto la parola il Consigliere Bajocco;
ne ha facoltà.
Bajocco (PCI):
E’ vero che una circolare
del 1989 ha imposto la tassazione delle copie delle cartelle
cliniche, però noi l’abbiamo applicata nel giugno
del 1990.
Siamo contenti di aver presentato questa interpellanza, visto
che anche il Governo italiano ha ritenuto opportuno tenerne conto
nella stesura della finanziaria del 1991. Grazie.
***
