Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 1069 del 12 gennaio 2000 - Resoconto
OGGETTO N. 1069/XI Notizie relative al rapporto del CENSIS
sulla qualità delle abitazioni in Italia. (Interrogazione)
Interrogazione Richiamata la precedente interrogazione, da
noi presentata e iscritta all’ordine del giorno
della seduta consiliare del 29 novembre, relativa alle
anticipazioni rese note, tramite dichiarazioni ai principali
quotidiani nazionali, di uno studio del Censis in merito alla
qualità delle abitazioni presenti in Italia;
Preso atto che nelle succitate dichiarazioni i responsabili del
Censis hanno evidenziato la presenza di tre milioni e mezzo di
alloggi a rischio nel nostro paese, sia per ragioni di vetustà sia
per motivi di degrado dovuti alla "cattiva" costruzione ed alla
scarsa qualità dei materiali utilizzati;
Preoccupati che tale problema possa riguardare anche alloggi
situati in Valle d’Aosta;
Tenuto conto che l’Assessore regionale ai Lavori
Pubblici, Territorio e Ambiente non aveva potuto rispondere ai
quesiti posti dalla precedente interrogazione, a causa della
mancanza di disponibilità dei dati di detto studio del Censis;
i sottoscritti Consiglieri regionali
Interrogano
la Giunta regionale per conoscere:
1) se è giunto all’attenzione
dell’Assessorato regionale ai Lavori Pubblici,
Territorio e Ambiente il rapporto Censis sulla qualità delle
abitazioni in Italia;
2) se in detto rapporto si fa riferimento anche alla Valle
d’Aosta e, in caso di risposta positiva, in che
termini;
3) se esiste la volontà di creare un gruppo di lavoro che possa
attivarsi al fine di realizzare una serie di controlli per
verificare la qualità della costruzione delle abitazioni nella
nostra regione.
F.to: Lanièce - Marguerettaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Abbiamo avuto modo di esaminare il 33°
rapporto sulla situazione sociale del Paese, riferito al 1999, del
CENSIS, e lo stesso rapporto dedica tre pagine alla problematica
delle abitazioni a rischio; nessun riferimento né puntuale né
latente riguarda la nostra Regione.
Il rapporto considera principalmente due categorie edilizie a
rischio: quelle soggette a degrado per vetustà e quelle soggette a
degrado per ragioni costruttive, le uniche riferite alle grandi
realtà dei centri storici delle grandi città italiane, e la seconda
categoria riferita a quelle costruzioni anni '60 e immediatamente
successivi, relative al grande boom edilizio che ha caratterizzato
quegli anni. Ripeto, nessun riferimento riguarda la situazione
attribuibile alla nostra Regione.
Si tratta comunque, e vengo alla risposta al terzo punto, di una
problematica complessa e importante; vale però richiamare la
conclusione di queste tre pagine fatte dal CENSIS che dice:
"?
Sarebbe controproducente ai fini della sicurezza e penalizzante per
l'economia del settore introdurre forme generalizzate e
burocratiche di controllo. È necessario invece con una certa
urgenza e decisione avviare un processo di revisione partendo dalle
situazioni più pericolose, ma contemporaneamente?"
- ed è
questo il punto importante -
"? aprire un concreto dialogo con i
primi interessati alla sicurezza degli edifici e cioè degli
abitanti, per la stragrande maggioranza anche proprietari degli
immobili e quindi interessati direttamente alla questione. Per essi
vanno studiate modalità di monitoraggio e incentivi di natura
fiscale perché, oltre al recupero e alla cura del proprio spazio
domestico, pongano il massimo di attenzione sul contenitore, sul
fabbricato, elemento decisivo per la tranquillità e la sicurezza
abitativa".
Dicevo che si tratta di una materia complessa rispetto alla
quale si intrecciano tutta una serie di competenze: competenze
statali, competenze soprattutto comunali, credo molto marginalmente
competenze dirette dell'Amministrazione regionale. Ciò non toglie
che sia opportuno approfondire la questione e in questo senso
l'intenzione della Giunta è quella di prendere contatti con gli
organismi degli enti locali e della CELVA perché si possa insieme a
loro approfondire l'argomento e valutare insieme se, esaminate
anche le iniziative che il Governo statale vorrà prendere su questa
problematica, sarà necessario agire con iniziative proprie della
Regione o dei comuni della Regione.
Président
La parole au Conseiller Lanièce.
Lanièce (Aut)
Prendo atto con soddisfazione di quanto ha
detto l'Assessore, e cioè che in questo documento del CENSIS non
risulta che rientrino, fra le diverse abitazioni a rischio in
Italia, nessuna abitazione esistente in Valle d'Aosta.
Questa è una notizia positiva: infatti avevamo presentato
quest'interrogazione già in data 29 novembre all'indomani della
tragedia che aveva colpito quel palazzo a Foggia, avendo letto, sui
giornali, una dichiarazione da parte di alcuni rappresentanti del
CENSIS che avevano evidenziato l'esistenza di questo rapporto, nel
quale si affermava che c'erano 3,5 milioni di alloggi a rischio in
Italia. Subito avevamo ritenuto opportuno presentare in aula
un'interrogazione per avere dei dati riguardanti la situazione
della nostra Regione.
L'Assessore ha detto che in quest'elenco non vi rientrano
abitazioni valdostane e questo è un dato positivo.
Al terzo punto dell'interrogazione chiedevamo se esiste la
volontà di creare un gruppo di lavoro e questo perché eravamo
venuti a conoscenza che, a seguito di quanto accaduto a Foggia, a
livello nazionale era stato presentato un disegno di legge avente
per scopo l'istituzione di una specie di "carta d'identità degli
immobili". Sempre lo stesso articolo di giornale riferiva che
questo disegno di legge collegato alla finanziaria aveva ottenuto
il via libera da parte del Consiglio dei ministri e che doveva
passare al vaglio della Camera e del Senato.
Si tratta di una specie di libretto dell'immobile nel quale
devono essere annotate le componenti statiche, funzionali ed
impiantistiche di ciascun immobile che abbia un numero di piani,
fuori terra, superiore a due. L'Assessore ci ha risposto dicendo
che seguirà il problema e cercherà di vedere per il futuro, anche
alla luce dell'arrivo eventuale di questa "carta d'identità degli
immobili", di prendere assieme agli enti locali i dovuti
provvedimenti.
Si dà atto che dalle ore 10,09 presiede il Vicepresidente La
Torre.
