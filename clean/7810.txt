Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2210 del 24 settembre 1986 - Resoconto
OGGETTO N. 2210/VIII - STATO DELLA TRATTATIVA TRA REGIONE E
DELTASIDER SUL PIANO TRIENNALE DELL'AZIENDA.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Cout:
INTERPELLANZA
RICORDATO che dal novembre dello scorso anno sono in corso
trattative tra Regione e Deltasider concernenti il piano triennale
1986/1988 presentato dall'azienda;
PREOCCUPATI che un prolungamento indefinito della trattativa,
oltre che non essere produttivo, rischi di ridurre la capacità
contrattuale e l'efficacia dell'intervento regionale;
i sottoscritti Consiglieri regionali
INTERPELLANO
la Giunta regionale per sapere:
1)
quale è il giudizio della Giunta sui risultati
finora raggiunti negli incontri avuti con Deltasider, Finsider e
Iri;
2)
quali sono le intenzioni della Giunta in ordine ai
tempi, ai modi ed ai contenuti degli accordi e degli impegni
reciproci che possono essere sottoscritti tra Regione ed organismi
responsabili ai diversi livelli della presenza Deltasider in Valle
d'Aosta.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Abbiamo presentato questa
interpellanza per avere l'opinione della Giunta rispetto ai
problemi della Deltasider. È vero che esiste un comitato unitario
di cui fanno parte i gruppi del Consiglio regionale, le
Organizzazioni Sindacali ed i tecnici, ed è vero che in questo
comitato si scelgono linee comuni, anche se recentemente ci sono
state delle dissociazioni dalla linea scelta dalla maggioranza dei
partecipanti.
C'è però da dire che nel corso di un incontro a cui ho avuto la
ventura di partecipare con la direzione aziendale, ci è stato fatto
notare che una cosa è discutere con il comitato, con le forze
politiche, con i Consiglieri, un'altra cosa è invece
l'atteggiamento concreto della Giunta. Si stava proprio parlando di
finanziamenti e l'Amministratore delegato della Deltasider ha
detto: "qui siamo al primo piano, vorremmo sapere cosa ne pensano
quelli del piano di sopra. È inutile che voi Consiglieri facciate
riferimento a queste situazioni, quando i comportamenti della
Giunta non sono, a nostro giudizio, completamente in questa
direzione".
Queste affermazioni ci hanno fatto sorgere dei dubbi e vorremmo
che venisse detto in Consiglio in modo chiaro quale è stato il
comportamento e quali sono le intenzioni reali della Giunta in
questa materia.
Di quella riunione con la Deltasider abbiamo riportato una
impressione complessivamente negativa. Abbiamo avuto la sensazione
che le cose fossero ripetitive, che si continuasse da mesi a
rigirare gli stessi discorsi senza fare effettivi passi in avanti,
e questo ci ha un po' preoccupati perchè sappiamo che la siderurgia
mondiale europea è in trasformazione, che un intervento che deve
essere fatto oggi non può essere dilazionato, perchè intanto le
condizioni si modificano, e che, se è necessario intervenire, si
deve sapere dove, come e quando.
Abbiamo perciò, con questa interpellanza, posto la necessità di
avere delle risposte da parte della Giunta su due questioni. Primo:
la Giunta ha avuto incontri con responsabili dell'Iri e della
Finsider, e gli altri enti interessati al futuro della Deltasider.
In questi incontri quali sensazioni, quali impegni si sono presi
per il complesso della occupazione in Valle d'Aosta, in particolare
per il futuro della Deltasider?
Secondo: rispetto ad una serie di questioni, la Giunta regionale
è intenzionata ad andare ad una accelerazione della trattativa, o
ritiene invece che finora non ci siano punti sufficientemente
vicini fra la Regione e la Deltasider, per cui il tutto rimane per
tempi indefiniti?
Siccome, mentre discutiamo, il piano presentato dalla Deltasider
va avanti, i deficit di questa azienda continuano ad esserci, gli
impianti vengono completati molto lentamente, il tempo diventa un
fattore importante, vorremmo avere da parte della Giunta regionale,
al di là di quelle che sono posizioni unitarie, anche precise
affermazioni sulle sue intenzioni, sui suoi orientamenti, perchè
riteniamo che oggi come oggi l'occupazione alla Deltasider sia
essenziale, indispensabile per il complesso dell'occupazione in
Valle d'Aosta. Se per ragioni diverse si dovesse aprire una falla
grave in quello stabilimento, i problemi che abbiamo discusso prima
per venti-cinquanta-cento operai, sarebbero moltiplicati per venti,
per trenta e veramente non riusciremmo più a venirne a capo.
Abbiamo la volontà di sottoporre il problema, abbiamo
l'intenzione di sollecitare perchè si raggiungano al più presto
delle determinazioni utili per il futuro dell'occupazione in Valle
d'Aosta.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Intervengo anche per fare alcune
precisazioni.
Intanto quell'incontro a cui si riferisce il Consigliere
Mafrica, non era un incontro fra Regione ed azienda, le due
rappresentanze erano due rappresentanze di tipo tecnico,
espressione l'una del comitato regionale unitario per i problemi
Deltasider, e l'altra una rappresentanza tecnica dell'azienda. In
effetti questo comitato si è riunito due volte: il 22 luglio e il 3
settembre, i risultati sono stati portati in comitato regionale
unitario il nove settembre, quindi una settimana dopo l'ultimo
incontro si è fatto il punto della situazione.
Per quanto riguarda le linee, la Giunta le ha già presentate con
un suo proprio documento al comitato, che le ha fatte proprie.
Quindi gli indirizzi sono precisati. Nell'ultima riunione del
Comitato, quella del 9 settembre, le decisioni prese sono state
due: una, di compiere una ulteriore verifica per vedere se era
possibile giungere ad una mediazione fra le osservazioni tecniche
avanzate dal gruppo di lavoro del comitato regionale, e il piano
presentato dall'azienda. Devo dire a questo proposito che vi era un
punto di accordo sullo sviluppo e potenziamento delle lavorazioni
degli acciai speciali, poi un punto di disaccordo (che passa anche
attraverso le organizzazioni sindacali) circa il ruolo degli acciai
da costruzioni presso lo stabilimento di Aosta.
Questo discorso non è ozioso o parziale, perchè riguarda
l'organizzazione impiantistica dello stabilimento, quindi in quella
sede il comitato ha incaricato la Giunta di vedere con i
responsabili dell'azienda se vi erano spazi per una mediazione e
quindi tendere ad un incontro con Iri e Finsider a Roma. Gli
incontri sono stati accettati come richiesta, resta da definire la
data; molto probabilmente nel mese di ottobre. Quindi non vi sono
stati incontri con l'Iri. In quella sede l'Amministrazione
regionale manterrà gli impegni che a livello di comitato sono stati
unanimemente assunti.
Qual è la strategia della Regione, rappresentata nel comitato
regionale? È quella di fare un quadrato di energie della Regione
rispetto alla difesa e alla qualificazione della presenza
Deltasider di Aosta, negli stabilimenti di Aosta e di Verrès; non
solo, ma tendere ad avere una mediazione con il responsabile
Deltasider non dall'altra parte del tavolo, ma qui, per non
trovarci cioè responsabili della Deltasider come controparte. La
controparte riteniamo che siano Iri e la finanziaria della
Deltasider, cioè Finsider.
Per questo incontro ci sono problemi di impegni delle presidenze
dei due enti, comunque penso che nel corso del mese di ottobre lo
otterremo.
Vorrei solo ribadire quali sono i punti: da un lato
l'Amministrazione regionale è disponibile ad interventi a fronte di
programmi e impegni precisi, impegni assunti anche in sede
centrale. Fra parentesi questo sarà anche un momento di verifica
per vedere poi i comportamenti di tutti, perchè siamo in un'area
condannata a tagli - parlo della siderurgia italiana - e credo che
siano presumibili anche quadrati e compromessi a livello nazionale
che taglino e organizzazioni sindacali e forze politiche. Sarà
anche una occasione per vedere chi difenderà in quella sede la
presenza pubblica nella siderurgia in Valle e chi non la
difenderà.
Volevo elencare i punti che sono unitari del comitato, e cioè la
necessità della presenza delle aziende a partecipazione statale in
Valle d'Aosta. Questo lo abbiamo già riferito anche a fronte di
sbancamenti e ridimensionamenti che il pubblico ha fatto in Valle
d'Aosta, e malgrado autorevoli impegni da parte delle autorità
centrali, certe attività non sono state minimamente, non solo
sostituite con l'intervento centrale, ma neppure abbozzate a forme
di collaborazione (che pure erano frutto di impegno).
Non cito il nome dei Ministri perchè non è il problema di fare
polemica contro qualcuno, però devo dire che anche la Regione
conduce una battaglia non facile.
Un altro punto unitario è che nella strategia degli acciai in
Italia gli stabilimenti di Aosta e di Verrès possono svolgere un
ruolo strategico, importante, nel campo nazionale e
internazionale.
Da qui discende l'obiettivo della specializzazione e del
potenziamento degli stabilimenti di Aosta e Verrès, l'impegno fra
le altre cose già sancito dalla Regione di contribuire alla
formazione della società che svolga compiti di ricerca e di
sviluppo, collegamento con il centro sperimentale metallurgico,
programmi di formazione personale per far fronte ad un quadro
modificato delle aziende, risanamento economico degli stabilimenti,
garanzie sui livelli occupazionali, la prosecuzione del metodo
della consultazione periodica (questo ci dovrebbe essere garantito
anche dalle norme di attuazione), l'attuazione di un piano di
investimenti triennale. Il punto più delicato, che credo sia
superabile, se non in parte superato, è la coerenza fra questi
piani di investimenti e il futuro volto dell'azienda, e mi
riferisco in modo particolare al ruolo, alla dimensione degli
acciai da costruzione. Infine garanzie sul volume produttivo
totale.
Questi sono i punti fermi, unanimemente condivisi dal comitato.
Nella verifica dal punto di vista tecnico c'erano quelle differenze
che negli incontri con i responsabili dell'azienda pensiamo di
poter avere individuato, mancano in questa strategia gli incontri
con chi concretamente dovrà assumere decisioni a livello centrale,
cioè Iri e Finsider. Gli incontri sono già stati richiesti,
l'intenzione della Giunta è di accelerare l'ultimazione della
trattativa, per due ordini di motivi: anzitutto perchè il settore
della siderurgia attraversa un momento molto delicato, inoltre
perchè pare che a livello nazionale punti di riferimenti precisi
non ce ne siano, e quindi forse è opportuno e strategicamente utile
arrivare ad una definizione.
Credo che il lavoro compiuto in Valle ed il mantenimento di
questo quadro unitario, anche se con qualche sfilacciatura, sia un
dato positivo, pensiamo di avere questo incontro che abbiamo
richiesto nel più breve tempo possibile.
PRESIDENTE:
Ha chiesto di parlare per la replica il
Consigliere Mafrica, ne ha facoltà.
MAFRICA - (P.C.I.):
Siamo dell'idea che la linea scelta
dal comitato unitario sia quella giusta e quindi seguiremo con
coerenza gli impegni che in quella sede abbiamo assunto.
Con questa interpellanza abbiamo voluto che fosse riaffermato in
Consiglio il principio della disponibilità della Regione ad
intervenire a particolari condizioni per ciò che riguarda
l'occupazione e il programma degli investimenti; abbiamo anche
voluto dare il nostro contributo ad una accelerazione della
trattativa perchè riteniamo che le condizioni particolari della
Valle d'Aosta permettano di fare per tempo interventi che altrove
richiederanno tempi più lunghi.
Abbiamo una Regione che con le norme di attuazione che ancora
non hanno ultimato il loro iter, si vede comunque riconosciuto il
diritto ad una presenza nella politica industriale delle
Partecipazioni Statali, abbiamo una Regione che ha una
disponibilità di energia, abbiamo una Regione che ha una certa
disponibilità finanziaria. Utilizzando questi tre fattori e
utilizzandoli al momento giusto, prima che sia troppo tardi,
probabilmente potremo mettere il nostro stabilimento in condizioni
di essere effettivamente concorrenziale per ciò che riguarda i
livelli di produzione, la qualità dei prodotti e il costo degli
stessi, rispetto ad altri che si trovano in altre realtà.
Diventa perciò essenziale, dopo un anno dall'inizio della
trattativa, che si giunga ad una soluzione positiva.
Ci pare che la Giunta in questo senso abbia espresso lo stesso
intendimento, quindi verificheremo in futuro se gli sviluppi
andranno in questa direzione.
