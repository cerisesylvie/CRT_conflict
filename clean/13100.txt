Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4056 del 16 dicembre 1992 - Resoconto
OGGETTO N. 4056/IX Iniziative per promuovere l'immagine della
nostra Regione per il turismo invernale.
(Interpellanza)
Presidente
Do lettura dell'interpellanza presentata
dai consiglieri Trione, Ricco e Chiofalo, iscritta al punto 16
dell'ordine del giorno.
Interpellanza Una recente inchiesta condotta a cura del più
importante quotidiano economico finanziario italiano ha prodotto,
oltre ad alcune interessanti osservazioni e sottolineature sulle
singole stazioni sciistiche nazionali, una graduatoria delle
stesse.
Tale graduatoria, che pare tenere conto dei chilometraggi delle
piste di discesa e degli anelli da fondo, dei prezzi settimanali in
alta stagione dello ski pass, del prezzo medio di una settimana in
un albergo di tre stelle a mezza pensione nel periodo di massima
affluenza, oltre che del numero totale dei posti letto alberghieri
della località, colloca le nostre stazioni in posizioni decisamente
marginali e tali comunque da apparire secondarie rispetto alle
stazioni considerate concorrenti.
Nel ritenere questa rappresentazione della realtà turistica
valdostana nociva all'immagine che della nostra regione si vuole
correttamente fornire sia in rapporto alla concorrenza nazionale
che di quella straniera;
i sottoscritti consiglieri regionali
interpellano
il competente Assessore per conoscere:
1) quali accorgimenti ed iniziative intende porre in atto per il
recupero di immagine così necessaria e fondamentale nella
promozione turistica della nostra regione.
Presidente
Ha chiesto la parola il Vicepresidente
Trione; ne ha facoltà.
Trione (DC)La mia interpellanza trae lo spunto da un'inchiesta
svolta una quindicina di giorni fa da Il Sole-24 Ore sulle diverse
stazioni sciistiche italiane. e da una conseguente graduatoria che
tiene conto di alcuni parametri come: chilometraggio delle piste da
discesa e da fondo, prezzo degli ski pass e dei soggiorni
turistici, ricettività...
Balza immediatamente agli occhi la posizione piuttosto
sconfortante delle nostre stazioni sciistiche in questa
graduatoria, che non ha certamente un valore assoluto, però è stata
ripresa e commentata da tutti i giornali nazionali.
Ecco alcune posizioni: Courmayeur figura al nono posto ed è la
prima della stazioni valdostane; La Thuile al quindicesimo;
Gressoney al ventiduesimo; Breuil-Cervinia al ventitreesimo; Pila
al ventottesimo; Champoluc al trentaseiesimo; Valtournenche al
trentottesimo, addirittura dopo Etna Nord, il Terminillo ed alcune
stazioni che io ritengo da Terzo mondo.
Ovviamente, come ho già detto, il valore della graduatoria è
relativo, però, visto che siamo alla vigilia della stagione
turistica, se ne ricava un'impressione che non torna a beneficio
delle nostre stazioni turistiche.
La mia interpellanza vuole conoscere gli interventi che la
Regione intende porre in atto per consentire alle nostra stazioni
di recuperare posizioni in questa graduatoria.
Presidente
Ha chiesto la parola l'Assessore al turismo
e beni culturali, Voyat; ne ha facoltà.
Voyat (UV)
Anch'io credo che non faccia piacere
leggere queste cose sui giornali, specialmente dopo tutti gli
sforzi fatti dall'Amministrazione regionale per incentivare
l'attività turistica in Valle d'Aosta. Tuttavia non credo che sia
una cosa seria, neppure per un giornale come Il Sole-24 Ore, fare
delle inchieste di questo genere, perché occorrerebbe tenere conto
di tutta una serie di fattori e di elementi che sono in fase di
attuazione e non solo di alcuni parametri.
E' evidente che, se l'inchiesta viene svolta solo sulla base dei
chilometri di piste da discesa e da fondo, del numero dei posti
letto, del prezzo dello ski pass valido per sei giorni, del prezzo
medio di una settimana in un albergo a tre stelle..., noi scendiamo
a quei livelli; ma noi riteniamo che la valutazione di una stazione
turistica debba tener conto di altri fattori, tra i quali, ad
esempio, i notevoli sforzi dell'Amministrazione regionale per
realizzare efficienti collegamenti stradali tra le varie
stazioni.
Allo stesso modo si dovrebbe tener conto della velocità degli
impianti e quindi dei tempi medi d'attesa. Siamo sicuri di poter
dire che, dopo il notevole potenziamento degli impianti, la Valle
d'Aosta precede di gran lunga qualunque altra stazione nel
garantire velocità di trasporto. Potremmo dire le stesse cose per
la garanzia della neve. Gli impianti di innevamento artificiale che
abbiamo in Valle d'Aosta sono di gran lunga superiori a quelli di
tutte le altre stazioni.
E' chiaro se si prendono in considerazione solo alcuni
parametri, ma non di altri, la classifica risulta come quella
stilata da Il Sole-24 Ore. Sono comunque convinto che allo sciatore
interessino di più i parametri della velocità degli impianti e
della possibilità di poter sciare sempre che non, ad esempio, il
numero delle piste da percorrere.
Si aggiunga, poi, che nello stilare quella graduatoria non si è
tenuto conto dello sky pass regionale, che nell'arco della
settimana garantisce allo sciatore una disponibilità di oltre 800
chilometri di piste da sci.
Diciamo quindi che quella graduatoria non ha tenuto conto di
molti altri fattori. E' strano poi, ad esempio, che località come
il Sestrière, più pubblicizzato e tenuto in maggior considerazione
a livello internazionale dalla FISI rispetto alla Valle d'Aosta,
almeno in certi ambienti, e Bormio, sono molto più indietro di
tante stazioni della nostra Valle.
Quanto sopra, ovviamente, vale per dire che chi fa del turismo
invernale non può fare affidamento su quella graduatoria.
Cosa riteniamo fare? Non credo che ci sia qualcosa da fare nel
caso specifico. Resta il fatto che dovremmo far conoscere sempre
più la Valle d'Aosta non solo a Torino, Milano o Genova, ma anche e
soprattutto nelle località italiane più lontane, da dove viene
gente che più facilmente può soggiornare tra noi per qualche
settimana e non solo per qualche giorno. Non dico che dobbiamo
aprire appositi uffici, come abbiamo fatto a Roma, ma dovremmo
tenere contatti più stretti per far conoscere la Valle d'Aosta dove
non è conosciuta.
Dovremmo fare la stessa cosa all'estero. Riteniamo, infatti,
che, nonostante le necessarie decurtazioni sul bilancio, ci sia
comunque la possibilità di impostare una campagna pubblicitaria in
un modo diverso, cercando di potenziarla soprattutto in quegli
Stati economicamente più forti dove c'è una maggiore tradizione di
turismo invernale.
Non sto qui ad elencare tutte le iniziative già avviate
quest'anno ed altre che potrebbero essere avviate l'anno prossimo,
ma ritengo che una delle iniziative più valide nel 1992 sia stata
quella dei coupon, tant'è che sono arrivate circa 60.000 richieste
di informazioni sul turismo in Valle d'Aosta. Pertanto è senz'altro
da ripetere l'esperienza di inserire nella pubblicità della Valle
d'Aosta anche un coupon col quale l'interessato può chiedere il
materiale pubblicitario della nostra Regione.
Occorre poi insistere, come ho già detto, con una intensa
pubblicità negli Stati economicamente forti con notevole tradizione
turistica invernale. Si pensa di potenziarla in Spagna, in Francia,
nel Benelux e nella Germania del Nord. Per quest'ultima e per la
Spagna è previsto un programma comune di azioni pubblicitarie delle
regioni dell'Alta Italia finanziato dall'Enit.
Presidente
Ha chiesto la parola il Vicepresidente
Trione; ne ha facoltà.
Trione (DC)
Nel ringraziare l'Assessore Voyat per
la risposta, ribadisco, come avevo premesso, che non condivido i
parametri usati da Il Sole-24 Ore per compilare quella graduatoria.
Chiedo però che se ne prenda atto e si continui ad operare come si
è sempre fatto. Bisogna riconoscere, infatti, che l'Assessorato ha
già avviato da tempo un'intensa opera di sensibilizzazione e di
promozione dell'attività turistica invernale.
Del resto, nella stessa inchiesta si dà atto alla Regione Valle
d'Aosta di aver già effettuato alcuni interventi piuttosto
interessanti, come, ad esempio, lo sky pass regionale, del quale
però non si tiene conto nella graduatoria, nonché il notevole
impegno finanziario nel creare nuovi posti-letto. La graduatoria
non tiene neppure conto delle stazioni invernali riservate al
fondo, come Cogne e Brusson, che vengono completamente ignorate,
proprio perché non hanno la duplice veste di stazioni per lo sci
alpino e per quello da fondo.
Do comunque atto all'Assessorato di essere sempre intervenuto
con continuità per migliorare le strutture e le condizioni delle
nostre stazioni.
