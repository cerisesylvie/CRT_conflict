Classificazione
DEMANIO E PATRIMONIO REGIONALE



Oggetto del Consiglio n. 2931 del 20 settembre 2017 - Resoconto
OGGETTO N. 2931/XIV - Relazione ai sensi dell'articolo 4,
comma 2, della legge regionale 18 giugno 2004, n. 10, recante
"Interventi per il patrimonio immobiliare regionale destinato ad
attività produttive e commerciali".
Rosset (Presidente) -
Punto n. 20 dell'ordine del giorno.
Ha chiesto la parola l'assessore Roscio, ne ha facoltà.
Roscio (ALPE) -
Il documento della relazione è
strutturato secondo le indicazioni della delibera del Consiglio
regionale dell'aprile 2007 n. 2625, che reca gli indirizzi
strategici previsti dalla legge n. 10/2004, che fa la fotografia
della società Structure Vallée d'Aoste al 31 dicembre 2016, quindi
riferita allo scorso anno. La legge regionale prevede che Vallée
d'Aoste Structure presenti alla Giunta regionale, per il tramite
delle strutture competenti, una relazione che contenga i risultati
economici della gestione del patrimonio conferito all'anno
conclusosi, i principali interventi da eseguire sugli immobili
nell'esercizio successivo, indicando le strategie da attuare per la
valorizzazione degli immobili non locati, un aggiornamento
sull'attuazione dei programmi e dismissione dei beni. Il bilancio
2016 è stato approvato dall'assemblea dei soci in data 29 giugno
2017. Con DGR n. 266/2016, conformemente al disposto del decreto
legislativo n. 175/2016 (la cosiddetta "legge Madia"), la Giunta
regionale ha formalmente definito Vallée d'Aoste Structure come
società indirettamente controllata dall'Amministrazione
regionale.
Presidente -
Colleghi, per favore, vi chiedo per
gentilezza: un po' più sottovoce. Grazie.
Roscio (ALPE) -
Società indirettamente controllata
dall'Amministrazione regionale per il tramite di Finaosta.
Conformemente all'articolo 2 della legge regionale n. 20/2016, alla
deliberazione della Giunta n. 622/2017, la società ha predisposto e
inviato al socio Finaosta S.p.A. relazione semestrale sulla
gestione aggiornata al 30 giugno 2017. Tale documento fornisce
indicazioni sul valore della produzione e sui costi della
produzione, su proventi e oneri finanziari, proventi e oneri
straordinari, nonché sulla situazione finanziaria e il suo
andamento. Il conto economico dell'esercizio 2016 chiude con un
risultato negativo di 7.522.065 euro, che presenta un aumento della
perdita pari a 5.790.576 euro, rispetto al risultato dell'esercizio
precedente. Nell'esercizio 2016 il valore della produzione ammonta
a 5.187.272 euro, con un aumento di 231 euro rispetto al 2015. I
costi della produzione al 31 dicembre 2016 ammontano a 12.559.856
euro, contro i 6.785.792 euro dell'esercizio precedente, con un
incremento di oltre 5 milioni sostanzialmente imputabili alla
svalutazione di beni strumentali durevoli resisi necessaria, ai
sensi di quanto previsto dall'OIC rispetto a norme contabili del
2016. Tra le principali voci operative di costo, si evidenziano
ancora le spese per i servizi di 1,226 milioni, in flessione
rispetto al 2015; il costo per il personale di 1,5 milioni, in
aumento rispetto all'anno precedente, ma complessivamente in
riduzione sul triennio; e infine gli ammortamenti di beni
strumentali e le svalutazioni che ammontano a ben 8.043.184 euro,
in notevole aumento rispetto al 2015 per la succitata ingente
svalutazione. La differenza tra valore e costo della produzione,
che esprime il risultato della gestione operativa nell'esercizio,
risulta quindi negativo per euro 7.372.581 euro, contro il valore
negativo di euro 1.598.286 che si era rilevato nell'esercizio
precedente. È pertanto aumentato il divario tra ricavi e costi,
espressione della gestione tipica, per effetto dell'incidenza della
voce "Altre svalutazioni delle immobilizzazioni sui costi della
produzione". A tale riguardo è importante, però, ricordare che
l'EBITDA, che rappresenta gli utili prima degli interessi delle
imposte e del deprezzamento degli ammortamenti (cosiddetto margine
operativo lordo), è migliorato di 94.153 euro, risultando positivo
per 670 mila euro. Da evidenziare il notevole incremento di costo
relativo all'IMU, prevalentemente imputabile al recente
conferimento di immobili agricoli, effettuato nel dicembre 2015,
che ha generato da solo (e per l'esercizio 2016) imposte per
ulteriori 176.900 euro. Relativamente agli immobili agricoli,
risulta utile evidenziare che i costi diretti esposti nella tabella
della relazione risultano per il 2016 spesso comprendenti anche
l'IMU, sebbene la tipologia di detti stabili possa beneficiare
delle opportune esenzioni. Possono però essere concesse solo in
presenza di un regolare contratto di locazione. Pertanto
nell'esercizio 2017 larga parte dei costi esposti verrà ridotta
della quota relativa all'IMU, in virtù della regolarizzazione dei
contratti. Structure VDA provvederà poi ad inoltrare interpello
presso l'ente competente, per ottenere il riconoscimento
dell'esenzione anche sul 2016. Da osservare una sostanziale tenuta
dei costi operativi rispetto al 2015. Aspetto che risulta ancor più
significativo, se si considera l'incidenza sulla gestione connessa
al pacchetto di immobili conferiti suddetta, il cui peso, in
termini di solo ammortamento, è prossimo a 475 mila euro.
È opportuno soffermarsi sull'ulteriore contrazione subita dalla
quota netta annuale di accantonamento al fondo svalutazione
crediti, che si attesta nel 2016 a circa 131 mila euro, in ribasso
di oltre il 20 percento rispetto al 2015. Per quanto riguarda la
gestione dei crediti, che per Vallée d'Aoste Structure rappresenta
un tema di rilevanza strategica, anche ai fini dell'equilibrio
finanziario, oltre che per ovvie questioni di corretta gestione,
nel corso dell'anno sono migliorate le procedure per la gestione
delle debenze, per la gestione dei rapporti con i conduttori,
potenziando la funzione preventiva delle stesse, volte a evitare la
nascita di situazioni debitorie rilevanti. L'elemento fondamentale
è l'elevata incidenza delle somme destinate all'ammortamento dei
beni, che al netto delle svalutazioni per la perdita durevole di
valore, superano un terzo dei costi totali, e assorbono circa un
mezzo dei ricavi da vendite e prestazioni. Anche questo risultato
risente dell'ulteriore recente capitalizzazione per conferimento
dei beni che, seppur finalizzato ad avviare azioni volte
all'incremento dei ricavi, contribuisce ad acuire una condizione
endemica della società, caratterizzata da un elevatissimo peso
delle immobilizzazioni. Quanto precede, va letto anche alla luce
del fatto che non tutto il patrimonio ammortizzato risulta
immediatamente valorizzabile, senza che vengano prima effettuati
(se non in rari casi) interventi di rifunzionalizzazione e
adeguamento, anche rilevanti. Una società come
Structure
,
caratterizzata da una forte patrimonializzazione, può essere
rappresentata attraverso le stime del suo patrimonio immobiliare,
la cui valorizzazione rappresenta di fatto il principale scopo
sociale. A tal proposito è da notare l'ingente flessione subita dal
valore di mercato dei beni, e quindi dal mercato immobiliare di
riferimento. Emerge infatti una svalutazione dell'intero pacchetto
immobiliare, pari a circa 23,1 milioni rispetto al 2011-2012.
Questa indicazione (sintetica ma chiara) deve far riflettere circa
l'accuratezza richiesta in questo momento storico nel praticare
azioni utili a favorire l'incremento degli spazi locati, il
consolidamento della clientela e, più in generale, l'attrattività
degli spazi offerti. La necessità di operare le svalutazioni per
perdite durevoli di valore dell'esercizio 2016 - come ho già detto
prima - è dettata da indirizzi civilistici (articolo 2426 del
Codice civile) e contabili, secondo le norme dell'Organismo
italiano di contabilità del 2016. L'avvenuta svalutazione è altresì
connessa strettamente al periodico monitoraggio del mercato
immobiliare e del valore dei propri
asset
posto in essere
dalla società. Tale attività risulta indispensabile per
l'attuazione di politiche di mercato maggiormente efficaci. Nel
corso di tutto il 2016 sono proseguite le azioni volte alla
valorizzazione e all'ammodernamento del patrimonio immobiliare già
locato, così come quello in attesa di locazione. Al fine di
recuperare i propri crediti, la società ha altresì avviato le
necessarie azioni legali, sia giudiziali che stragiudiziali; alcune
delle quali si sono già concluse positivamente con il recupero del
credito vantato. Altre vertenze, invece, sono ancora in corso.
Per quanto riguarda le principali linee di indirizzo per
l'esercizio 2017, queste possono essere così riassunte: da un lato,
il potenziamento dell'attività di dismissione dei beni immobili,
già contenuti nei piani di dismissione approvati da questo
Consiglio regionale, in tale ambito, Structure ha anche aderito al
bando nazionale indetto da INAIL per la ricerca di una sede sul
territorio regionale, il cui esito è atteso a breve, inoltre
l'ottimizzazione dei costi monetari, e non, la concretizzazione di
azioni avviate all'inizio 2016 per la valorizzazione degli
importanti asset comprendenti le aree e gli stabili situati in
prossimità della stazione di valle della telecabina della Pila,
antistanti all'ex portineria ovest della CAS. Tali iniziative, per
le quali si prevede a breve l'ultimazione delle verifiche di
fattibilità tecnica ed economica, sono state condotte in
collaborazione con la società Pila S.p.A., anche in considerazione
delle possibilità offerte dalla legge n. 12/1997. Inoltre per
l'implementazione dei servizi offerti alle imprese insediate, anche
nel quadro di collaborazione con gli enti universitari, c'è
l'attivazione di un
social media marketing
finalizzato
all'impostazione di attività promozionali mirate: campagna
marketing di livello extraregionale e anche nazionale, finalizzata
al potenziamento della capacità attrattiva della società, in linea
con quanto fatto dai principali
competitor
; completamento
della ristrutturazione del sito
web
aziendale, con
ampliamento delle funzionalità e miglioramento della fruibilità per
i visitatori e, infine, la prosecuzione delle azioni volte
all'efficientamento dell'attività di incasso e recupero dei
crediti.
Alla conclusione di questa relazione, mi rendo conto,
decisamente dal carattere tecnico, ma che spero i colleghi abbiano
avuto modo di poter guardare, in quanto era già stata comunicata
per tempo, vorrei fare alcune considerazioni, in quanto
Structure VDA
è contraddistinta dal suo patrimonio
industriale con l'aggiunta di diversi immobili a valenza agricola.
Le criticità presenti nella società sono dovute alla sua natura
stessa, essendo gli immobili non sempre adeguati alle esigenze del
mercato, spesso datati e necessitanti di ingenti interventi di
manutenzione e di rinnovo impiantistico, talvolta anche
strutturale, per cui difficilmente risultano locabili nella loro
interezza. Ne deriva che i costi facilmente superano i ricavi, come
accaduto per il 2016, pur se sono possibili azioni di miglioramento
e, anzi, alcune sono già state intraprese. La relazione fornisce il
quadro societario riferito all'anno 2016 e dà uno spaccato delle
potenzialità e delle criticità della società stessa. Va osservato
che la valorizzazione del patrimonio industriale comprendente la
ricchezza che generano le imprese insediate (e che si
insedieranno), va a beneficio dell'intera collettività valdostana
ed è in quest'ottica che va inquadrata la scelta di mantenere il
controllo della società da parte della Regione. Sarà necessario,
tuttavia, prevedere un piano di risanamento credibile, secondo
quanto previsto dalle norme, redatto in tempi brevi, che consenta
la stabilità della società e la metta in condizioni di valorizzare
concretamente il patrimonio industriale e di generare ricchezza e
sviluppo a vantaggio di tutti.
Presidente -
Ci sono richieste di intervento? Non ci sono
interventi, è una presa d'atto: prendiamo atto dell'illustrazione
dell'Assessore.
