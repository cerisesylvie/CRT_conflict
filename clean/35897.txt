Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 230 del 13 novembre 2013 - Resoconto
OGGETTO N. 230/XIV - Interpellanza: "Adeguamento delle
retribuzioni dei dipendenti regionali al livello medio
nazionale".
Président -
Pour l'illustration, la parole au collègue
Ferrero.
Ferrero (M5S)
- Grazie Presidente.
Bisogna, come sempre se si ha intenzione di affrontare
onestamente un problema, non vedere tutto nero o tutto bianco, non
condannare tutti o non assolvere tutti. Qualcuno dice che i
dipendenti regionali - io sono uno di loro - siano troppi...sì, ma
anche no. In ogni caso la responsabilità non è dei dipendenti
regionali, ma è, caso mai, di chi ha fatto le assunzioni. In alcuni
uffici c'è un esubero di personale, se ne accorgono anche i
cittadini che si presentano in Regione, in altri uffici invece
alcuni lavorano veramente tanto e qualche volta lavorano anche per
i colleghi, che hanno, diciamo, un indice di resistenza alla fatica
un pochino basso; per intenderci, sono quelli che, quando vedono
ammucchiarsi un po' di pratiche sulla scrivania, accusano dei
malori, penso che siano di natura psicosomatica. I dipendenti
regionali sono tutti dei fannulloni incompetenti? Sì, ma anche no.
Abbiamo persone in gamba e professionalmente molto preparate che
svolgono effettivamente il loro lavoro come Dio comanda, invece
altre persone che occupano posti senza avere le necessarie
competenze. I dipendenti regionali sono tutti scorbutici e poco
disponibili con il pubblico? Anche in questo caso un corso di buona
educazione ad alcuni farebbe effettivamente bene ed una maggiore
consapevolezza che chi lavora è al servizio del cittadino, ma
abbiamo anche persone che si fanno in quattro, ti ricevono anche se
l'orario di apertura al pubblico è terminato, cercano di fare
squadra con i colleghi di altri dipartimenti per risolvere i
problemi, non ti dicono subito il classico e secco "no", ma cercano
di andare incontro, nel rispetto della legge, con buon senso alle
esigenze del cittadino e via dicendo.
Con questa premessa, che era indispensabile, io non voglio
tessere le lodi dei miei colleghi o in generale del personale del
comparto unico, ma voglio evitare...che si distingua una volta per
tutte la mela marcia dal resto delle mele nel cesto, queste vanno
separate dalle mele sane diversamente, è già successo, affossiamo
tanti uffici e tanti servizi.
Allora ecco che, facendo un confronto con gli altri colleghi
delle Regioni a statuto ordinario, ci accorgiamo che, a livello di
media retributiva riferita ai dati disponibili nel 2011, i
valdostani, compresa l'indennità di bilinguismo di cui tanto si
parla, prendono 4.600 euro in media in meno in busta paga all'anno.
Io ho incontrato un'ex collega circa tre mesi fa: era il 24 del
mese e mi ha detto semplicemente: "guarda, Stefano, io ho 2 euro
nel portafoglio". Non parlo di una persona che scialacqua i soldi
alle macchinette, parlo di una persona che, comunque, ha un figlio
a carico e che, effettivamente, con la rata del mutuo si trova in
questa situazione. Non c'è solo un'emergenza dal punto di vista
sociale che riguarda le fasce veramente disagiate o i disoccupati,
ma vi è un'emergenza che sta contagiando anche una parte di quelle
persone che si trovano in una situazione reddituale che, tutto
sommato, andava bene, ma che adesso, effettivamente, hanno
decisamente peggiorato la loro situazione, questo succede in una
Regione con il costo della vita tra i più alti d'Italia e di questo
noi dobbiamo comunque tenere conto.
Sempre nell'ottica di non raccontarci le favole, noi allora
vorremmo sapere se si può con il tempo riuscire ad aumentare le
retribuzioni, soprattutto con forme che siano legate alla
produttività ed all'efficienza del personale. Lasciamo perdere però
l'esperienza delle "pagelline", i miei colleghi che magari
ascoltano sanno che cosa sono, o l'indennità di miglioramento
servizi, che adesso sono state date con criteri che sono
decisamente arbitrari e che hanno causato malumori e grandi
arrabbiature tra tutto il personale della Regione, lo sappiamo:
dappertutto! Nel frattempo, dato che è un momento difficile dal
punto di vista del reperimento delle risorse, noi lo capiamo,
parlare di aumenti immediati di stipendio diventa quasi una cosa
impossibile...tuttavia, noi, come Movimento Cinque Stelle,
suggeriamo una proposta, ovvero quella di consentire un anticipo
ulteriore rispetto a quelli previsti dalla legge sulla - non stiamo
a chiamarla nel modo in cui tecnicamente viene definita -
"liquidazione", aumentando i casi in cui quest'anticipo sulla
liquidazione può essere erogato ai dipendenti, diciamo che potremmo
raggiungere i 10-20.000 euro e questi potrebbero in questi anni
difficili costituire comunque un aiuto a famiglie, o comunque anche
a soggetti che sono in condizioni particolari, che magari sono
separati ed hanno figli a carico a fare fronte a questo momento di
emergenza. Sarebbe una facoltà da dare ai dipendenti che volessero
avvalersene, anche perché, con l'andazzo che c'è, sappiamo che
10.000 o 20.000 euro potrebbero essere veramente importanti. Noi
pensiamo che questo sia possibile, che sarebbe un segnale
importante di attenzione per le difficoltà in cui molte famiglie,
anche di dipendenti regionali, in questo momento si trovano.
Qualcuno potrebbe dirci: "vabbè, andate ad attaccare le
liquidazioni che sono una specie di salvagente per la vecchiaia".
Guardate, il mio cedolino previdenziale a giugno diceva che la mia
età pensionabile era ormai giunta a 69 anni e 2 mesi circa. Chi ha
famiglia o genitori da accudire ha un'esigenza che è immediata,
adesso, da soddisfare. Penso che tutti quanti a 70 anni nel
trovarsi con una liquidazione un pochettino inferiore...insomma non
sarà questo il problema, mentre affrontare adesso i problemi della
famiglia ed avere qualcosa in più nel portafoglio potrebbe
costituire un grande aiuto.
Su questo e partendo da questo ci sarebbe poi un ragionamento
molto più lungo da fare anche sugli emolumenti e sulle retribuzioni
dei dirigenti regionali e sul numero dei dirigenti regionali che,
rispetto a questa media nazionale, ovviamente non rientrano tra i
dipendenti, ma sono adeguatamente pagati e, come abbiamo visto
anche nei casi di cui abbiamo accennato prima, non sempre sono
all'altezza dei compiti che sono affidati loro, pur avendo - io non
conosco dei casi, ma mi potrete smentire - sostanzialmente nel 99
percento sempre il salario di risultato garantito comunque.
Presidente
- Per la risposta, la parola al Presidente
Rollandin.
Rollandin (UV)
- Grazie Presidente.
Nell'interpellanza non c'erano tutte le premesse che lei ha
voluto riprendere oralmente e quindi mi adeguo, nel senso che le
sue valutazioni sul "sì" e sul "no" sono comprensibili in quanto
sicuramente c'è da dire che, al di là delle cosiddette "pagelline",
molto di quanto succede in amministrazione è legato anche al come
nell'organizzazione ognuno interviene, quindi è giusto che si
evidenzino se ci sono dei casi. Credo che gli elementi di
valutazione che abbiamo avuto sull'Amministrazione regionale...la
media è buona, con delle eccellenze, poi ci sono dei casi che, come
diceva lei, sarebbe giusto che venissero in qualche modo segnalati
per evitare che qualcuno paghi per qualcun altro. Non è sempre
facile trovare chi si inserisca a dire: "guarda, quello non fa il
suo lavoro", per esempio, "o non lo fa nel modo...". Non è così
banale quest'affermazione, ma non succede spesso, per cui poi
magari si spostano, si cambiano sedie e ci si chiede il perché e
molte volte è legato al fatto che...sarebbe meglio circoscriverlo
in modo che ognuno possa anche difendersi o trovare le modalità per
rispondere.
Detto questo, nel merito di quelli che sono i due inviti nei
punti che sono qui interessati, il confronto tra la retribuzione
media lorda dei dipendenti dell'Amministrazione regionale e quella
delle altre Regioni a statuto ordinario non sempre è così facile,
nel senso che la valutazione collegata con la ponderazione numerica
non è così semplice. Comunque, credo che il confronto possa essere
fatto con il riferimento a quelli che sono i dati di nostra
conoscenza e, in particolare, faccio riferimento al capitolo
relativo al personale regionale della relazione della Sezione
regionale di controllo della Corte dei Conti sul rendiconto
generale della Regione per l'anno 2012, che abbiamo già citato,
tabella 14, relativa alla retribuzione dei pubblici dipendenti,
"valori medi annui", indica che il valore medio nel comparto
regionale valdostano si attesta a 32.208 euro per l'anno 2011,
contro un valore per le Regioni a statuto ordinario di euro 29.728.
Non so se lei voleva con questo individuare un metodo per ridurre
la retribuzione, perché, se noi andiamo sul medio annuo delle
Regioni a statuto ordinario, questa è la relazione che lei può
avere e credo che abbia già avuto, quindi la retribuzione del
pubblico dipendente valdostano si situa in quella situazione che le
ho detto appena adesso.
Vi è poi da dire che, come lei sa, da alcuni anni c'è il blocco
dell'aumento degli stipendi, e lei l'ha ricordato dicendo: "non
adesso, ma se ci saranno delle possibilità", credo che questo andrà
rivisto nell'ambito della contrattazione come è sempre stato fatto,
in quanto ci saranno degli aggiornamenti necessari. Per quanto
riguarda le forme di incentivazione legate ad effettivi parametri
di produttività, si ricorda che il vigente sistema di maturazione e
valutazione della performance organizzativa ed individuale della
Regione Valle d'Aosta ha già fatto propri gli orientamenti
legislativi in materia di incentivazione e valorizzazione del
merito legate alle forme di incentivazione contrattualmente già
previste. Il sistema è oggetto di progressivi affinamenti e
miglioramenti e le relazioni sindacali in tal contesto ne sono
testimonianza, quindi si sta lavorando per affinare i meccanismi e
per andare giustamente nella direzione che è stata sollecitata.
Per quanto concerne il secondo punto:
"se ritenga di
provvedere all'istituzione di nuove forme di finanziamento legate
all'anticipo sulle indennità di fine rapporto..."
,
l'Amministrazione regionale non gestisce direttamente le indennità
di fine rapporto o di liquidazione essendo tale gestione affidata
all'INPS-INDAP per legge. Tale istituto prevede sia piccoli
prestiti che altre forme di sostegno agli iscritti dipendenti
pubblici e quindi anche ai dipendenti dell'Amministrazione
regionale. Diverso è il Fopadiva, e credo che forse il discorso si
riferisse a questo: per quanto riguarda il Fopadiva, che prevede
interventi di sostegno agli iscritti con anticipo di parte dei
versamenti effettuati per finanziamento di spese particolari quali
quelle sanitarie - credo sia il caso che lei ricordava -, prima
casa o congedi parentali o quelli per la formazione. Per l'anno
2013, la Regione, attraverso Fopadiva e Servizi previdenziali, ha
previsto delle misure di sostegno alla previdenza complementare a
favore di coloro che si trovino proprio in situazione di bisogno e
di difficoltà al fine di garantire la continuità dei versamenti
contributivi. Vi è quindi questa disponibilità e quindi c'è la
massima possibilità di intervenire in tal senso.
Al fine di rendere più evidenti questi strumenti, perché magari
non tutti sanno, per tutti i dipendenti in questi giorni è stato
fatto un corso di aggiornamento del sito internet
dell'Amministrazione regionale, inserendo anche queste possibilità
nell'ambito di quelle che sono le possibilità operative per i
dipendenti dell'amministrazione pubblica. Crediamo quindi che in
questo modo anche la gente sappia che non tanto legato al discorso
INDAP e INPS, dove non ci sono possibilità di deroga, almeno da
quello che sappiamo, mentre con il fondo Fopadiva questo è
possibile, quindi anche interventi cospicui che sono dati
proporzionalmente a quelle che sono le valutazioni che poi
chiaramente il fondo decide, non è un'ingerenza
dell'Amministrazione, ma è direttamente...quindi credo che si vada
nella direzione da lei auspicata. Grazie.
Président
- Merci. Pour la réplique, la parole au
collègue Ferrero.
Ferrero (M5S)
- Ringrazio il Presidente della
delucidazione ed anche della battuta, io e il Presidente abbiamo
una naturale empatia, quindi, ovviamente, ci parliamo anche così,
ovviamente il problema è che la tabella 14 non è la tabella 15. La
tabella 15...ed io parlavo di retribuzione dei dipendenti
regionali, se andiamo a vedere la tabella 15, è chiarissima, parla
di Regione Valle d'Aosta 33.441 nel 2011 e Regioni a statuto
ordinario a 38.039, quindi, bisogna anche tenere distinte le cose.
Se invece facciamo una distinzione globale dei dipendenti pubblici
ed andiamo a prendere anche Comunità montane e Comuni, è logico che
va a variare, ma io ho preso in questa situazione una situazione
che conoscevo: essendo dipendente regionale, ho analizzato quella,
quindi volevo fermarmi a quella.
Riguardo al Fopadiva, ovviamente, era quello a cui mi riferivo
e, secondo me, sarebbe auspicabile...vedremo magari anche se in
futuro sarà possibile esprimerci con una mozione che vada nel senso
di dare la possibilità di ottenere una parte dell'anticipo di
questa - tra virgolette - "liquidazione" anche nel caso in cui ci
siano altre esigenze che non siano quelle della malattia, del mutuo
per la prima casa, che effettivamente ci sono già, perché adesso
c'è proprio un'esigenza che lo so che non può essere codificata,
ovvero quella di sbarcare il lunario. Bisogna però trovare una
formulazione che non vada ad impoverire il fondo, ma vada a dare
anche un segnale ai dipendenti, nel senso che possiamo usufruire
adesso e non magari a 80 anni, perché, con l'andamento dei tre mesi
che si sommano ogni sei mesi dell'allungamento della vita, adesso
il dipendente in prospettiva ha la sua età pensionabile a 70, però
probabilmente finiremo a 73, 74, 75 anni, quindi, augurando una
lunga vita a tutti i dipendenti regionali, se magari qualcuno si
prendesse una fetta della liquidazione prima, magari potrebbe anche
utilizzarla in maniera giusta e buona. Grazie.
Président
- Merci. Point 14 à l'ordre du jour.
