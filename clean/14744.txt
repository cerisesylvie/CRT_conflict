Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1180 del 22 febbraio 1995 - Resoconto
SEDUTA ANTIMERIDIANA DEL 22 FEBBRAIO 1995
OGGETTO N. 1180/X Disagi arrecati alla popolazione dei Comuni di
Pollein e Charvensod dall'applicazione del nuovo piano di bacino di
traffico della Valle d'Aosta. (Interpellanza)
Interpellanza Visto il nuovo piano di bacino di traffico della
Valle d'Aosta;
Considerato i gravi disagi arrecati alla popolazione residente
nei Comuni di Pollein e Charvensod con l'applicazione del nuovo
piano di bacino di traffico della Valle d'Aosta;
Richiamata la richiesta di circa 400 cittadini inoltrata al
Presidente della Giunta regionale e all'Assessore regionale
all'ambiente, territorio e trasporti;
il sottoscritto Consigliere regionale
Interpella
la Giunta regionale per conoscere:
1) se sono pervenute altre segnalazioni di disagi alla
popolazione valdostana con l'applicazione del nuovo piano di bacino
di traffico della Valle d'Aosta;
2) quali sono gli intendimenti del governo regionale per
risolvere gli attuali disagi.
F.to: Viérin M.
Presidente Ha chiesto la parola il Vicepresidente Viérin
Marco.
Viérin M. (PpVA) I Popolari non avevano votato allora il Piano
di bacino di traffico perché una delle motivazioni era quella di
aver capito che questo bacino di traffico è stato redatto senza
conoscere bene la situazione territoriale, quindi si sono fatti
tagli in certi posti che non andavano fatti, in altri posti sono
state mantenute alcune cose che non hanno un senso.
Mi sono permesso di presentare questa interpellanza, perché sono
venuto a conoscenza di un fatto preciso, ma di un fatto che il
sottoscritto vive tutti i giorni. Nell'interpellanza ho anche
chiesto se l'Assessore è a conoscenza di fatti analoghi successi in
altri luoghi, perché se fatti analoghi sono successi in altri
luoghi, vuol dire che il Piano di bacino di traffico che questo
Consiglio ha approvato in qualche passaggio fa acqua. Quindi
chiederei all'Assessore di darmi queste delucidazioni, poi mi
riservo di intervenire nella replica.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Credo che vada chiarito qual è il rapporto fra la
questione della linea che collega Aosta, Pollein e Brissogne, e il
Piano di bacino di traffico, nel senso che non sono così strette le
due cose. Il Piano di bacino di traffico è un piano di indirizzo,
non entra nel dettaglio degli orari e del numero delle corse, che è
invece un problema di carattere applicativo. In effetti, gli
interventi sulla direttrice di Pollein sono stati fatti prima
ancora che il Piano di bacino di traffico entri in vigore, perché
entrerà in vigore dal primo settembre 1995, quindi le due cose sono
da vedere in modo differenziato.
Qual è il problema della linea Aosta-Pollein-Brissogne? In
realtà su quella direttrice avevamo, fino alla fine dell'anno
scorso, due linee differenti: una linea definita
Aosta-Pollein-Brissogne, la 1A, una linea definita
Aosta-Pollein-Autoporto, la 1B. La linea Aosta-Pollein-Autoporto
era stata istituita anni fa, quando c'era una grossa utilizzazione
di personale all'Autoporto e quindi era una linea che stata
richiesta specificatamente per l'Autoporto per servire
essenzialmente quella realtà produttiva. Contemporaneamente avevamo
una realtà di una linea 1A Aosta-Pollein-Brissogne che però non
serviva Brissogne perché si fermava al carcere di Brissogne, quindi
abbiamo avuto varie petizioni, richieste del Comune di Brissogne
eccetera, di servire la frazione di Neyran, che è la frazione più
popolata di Brissogne e che non era collegata con il servizio
pubblico suburbano.
Siccome la SVAP ci ha chiesto, già da più di un anno, di
sopprimere la linea sull'Autoporto perché non aveva più utenza in
conseguenza della trasformazione di quell'area, la scelta è stata
quella di rafforzare la linea Aosta-Pollein-Brissogne proseguendola
dal carcere fino alla frazione di Neyran e quindi facendo un
servizio che comprende tutta la parte est del Comune di Pollein e
la frazione di Neyran e Brissogne, e andando a conglobare la linea
dell'Autoporto.
E' successo che nel tratto fra Pollein capoluogo e Plan Félinaz
prima si sovrapponevano due linee diverse, quindi c'era una
frequenza di corse in quel tratto maggiore e che portava su certe
fasce orarie ad avere anche un autobus ogni mezz'ora. Adesso,
essendo la linea su tutto il percorso fino a Neyran, la frequenza è
di un'ora, a parte una fascia al mattino e una fascia al pomeriggio
in cui c'è una maggiore intensificazione, e quindi c'è stata una
riduzione di autobus. Tuttavia il beneficio è notevole per tutta la
zona ad est di Pollein e tutta la frazione di Neyran, che adesso
viene servita, mentre prima non aveva neanche il minimo
collegamento.
Quindi la ragione di questa modificazione è stata questa:
abbiamo razionalizzato, inglobando due diverse linee in una sola,
servendo tutta una intera frazione che è la più popolata di
Brissogne e che prima non era servita da un servizio pubblico.
Quando abbiamo attivato questo nuovo servizio, è emerso infatti
il problema (che poi ha dato origine anche a questa petizione) che
era collegato al fatto che c'era una esigenza in particolare al
mattino, nel venire ad Aosta, di un paio di corse che fossero
ravvicinate nell'arco di un quarto d'ora, in modo da servire
esigenze di utenti anche di tipo diverso. Invece il fatto di avere
una corsa ogni ora provocava disagio.
Stessa cosa dicasi verso le 13,30, quando sono usciti tutti gli
studenti; cioè, avendo una corsa che serviva gli studenti che
uscivano alla scuola media superiore di Aosta, che partiva alle
13,35 da Aosta ed andava a Pollein e Neyran, questa corsa
penalizzava gli studenti della scuola media di Pont Suaz, che
dovevano aspettare venti minuti prima che il bus arrivasse. Allora
è stata prevista un'intensificazione sia al mattino, per venire
verso Aosta, sia al pomeriggio, per servire in modo puntuale sia
gli studenti che escono ad Aosta alle 13,35, sia quelli che escono
alle 13,20 a Pont Suaz.
Questo è stato attivato dall'inizio del mese di febbraio, sulla
base anche degli incontri che abbiamo avuto in seguito ad esigenze
espresse dal Comune di Pollein, quindi credo che abbiamo dato una
risposta.
E' chiaro che sulla frequenza si può fare anche meglio, si può
anche arrivare a mettere ogni mezz'ora, ogni venti minuti o ogni
quarto d'ora, però questo è legato poi all'utilizzazione reale
della linea.
Da parte nostra in questo momento ci sembra che, con le
intensificazioni realizzate, si sia data una risposta in positivo,
nonché, anche rispetto a quello che ci ha chiesto il comune, una
risposta precisa. Se si verificherà un aumento di utenza e
un'esigenza anche in altre fasce, siamo disposti ad andare a delle
intensificazioni puntuali. Però credo che l'impostazione globale
abbia nel complesso una sua razionalità, risponda a delle esigenze
di trasporto reali ed abbia servito tutta una fascia di popolazioni
e di villaggi che prima non avevano nessuna utilizzazione.
Presidente Ha chiesto la parola il Vicepresidente Viérin
Marco.
Viérin M. (PpVA) E' abbastanza chiaro che il Piano di bacino di
traffico detta i principi e che ancora non ha avuto applicazione in
maniera precisa, però è chiaro che le scelte fatte sulla
razionalizzazione delle linee vanno in quella direzione, cioè nella
direzione per cui è stato preparato quel Piano di bacino di
traffico, questo è innegabile, e quindi ecco la mia risposta alla
prima battuta dell'Assessore.
Mi ha fatto piacere sapere che è stata la SVAP a chiedere di
sopprire la linea dell'Autoporto, capisco le motivazioni, le posso
anche condividere.
Quindi non è che qui vogliamo fare demagogia dicendo, da una
parte, che si deve fare un discorso di razionalizzazione e poi
dall'altra parte che si deve coprire tutto. Però è altrettanto
chiaro che si erano venuti a creare problemi notevoli, soprattutto
alle fasce giovani: avevamo dei ragazzini di 10-14 che dovevano
aspettare sul marciapiede ad Aosta e a Pont Suaz 20-25 minuti, con
tutto quello che ne può conseguire a livello di incidenti.
Da quello che ho capito, l'Assessore pensa di aver risolto il
problema. Direi di aspettare ancora un mese e di ritornare
sull'argomento, per vedere se il problema è stato risolto.
