Classificazione
ASSISTENZA SANITARIA E OSPEDALIERA
Igiene e sanità pubblica
CONSIGLIO REGIONALE
Attività consiliare d'aula



Oggetto del Consiglio n. 230 del 14 gennaio 2021 - Resoconto
OGGETTO N. 230/XVI - Comunicazioni del Presidente della
Regione sulle misure per fronteggiare l'emergenza epidemiologica da
Covid-19.
Bertin (Presidente) -
Passeremmo adesso alle
comunicazioni da parte del Presidente della Regione, come
anticipato in precedenza. Finite le comunicazioni del Presidente,
sospendiamo i lavori per arieggiare i locali. La parola al
Presidente della Regione.
Lavevaz (UV) -
Avevo chiesto di spostare un po' in là nel
pomeriggio le comunicazioni perché era attesa appunto la notizia
che poi è arrivata. È ormai cosa nota che la Corte Costituzionale,
presieduta dal professor Coraggio, ha accettato l'istanza di
sospensiva dell'intera legge 11/2020, come ha ricordato poc'anzi
anche l'assessore Bertschy.
Questo evidentemente è un passaggio che ha pochi precedenti,
anzi, che quasi non ha precedenti, credo che la Corte non abbia
colto pienamente l'intento politico contenuto in questa legge. Come
abbiamo più volte detto - sia all'interno di quest'aula nell'ambito
della discussione della legge ma anche nei giorni seguenti
applicandola - questa legge non era nient'altro che una cornice
normativa che ci permetteva di calare sulla nostra realtà
territoriale le norme nazionali; questo semplicemente perché
ritenevamo e riteniamo necessario adeguare queste norme alla nostra
realtà territoriale ma anche al nostro tessuto sociale, al nostro
tessuto economico.
Una normativa che ci permetteva in qualche modo anche di
raddrizzare un po' quelle strutture che appunto derivano dal fatto
di calare una normativa fatta per un'intera nazione con delle
realtà molto diverse, dicevo sia dal punto di vista territoriale
che economico, a una realtà, la nostra, che invece è molto
particolare per gli stessi aspetti, soprattutto dal punto di vista
banalmente territoriale, come abbiamo detto più volte. La cosa più
semplice e di più facile comprensione erano i limiti legati agli
spostamenti tra comuni: è chiaro che una realtà con delle vallate
anche molto lunghe con diversi comuni molto piccoli è molto diversa
rispetto a una realtà metropolitana, ma non sto a rifare analisi
che tutti ben conosciamo e che abbiamo analizzato a fondo quando
abbiamo approvato questa legge.
Questa legge è stata chiamata in modo erroneo "legge anti Dpcm",
così non è perché è una legge che - per quel poco che è stata
applicata - è sempre stata attuata con una logica di prudenza e di
correttezza rispetto ovviamente agli ambiti sanitari e scientifici;
come abbiamo sempre detto, abbiamo sempre fatto riferimento con le
ordinanze agli andamenti epidemiologici e soprattutto fatto
riferimento alla nostra unità di supporto composta soprattutto,
come ben sapete, di sanitari, quindi nessuna scelta e nessun
passaggio pericoloso per la salute dei Valdostani è stato fatto e
questo credo che sia di tutta evidenza, tant'è che da fine ottobre
e soprattutto nel mese di novembre, quando l'andamento epidemico è
andato migliorando, la Valle d'Aosta è stata tra le regioni in cui
il miglioramento dei dati è stato più rapido rispetto a tante altre
realtà.
Probabilmente non è stata colta questa logica e quindi la legge
è stata sospesa nei suoi effetti, fin da subito.
Continua ad essere per me un grande punto interrogativo, credo
come per molti di voi, il fatto che una legge del tutto analoga, la
legge 4/2020 della Provincia autonoma di Bolzano che, è vero, è
nata in un momento completamente diverso, credo fosse maggio, in un
momento di ripresa dalla pandemia, quindi si andava verso una
ripresa economica, ma è comunque una legge in vigore, quindi ha i i
suoi effetti tutt'oggi ed è il presupposto normativo con il quale
la Provincia autonoma di Bolzano fa attualmente le ordinanze.
Quindi non si capisce veramente quale sia la
ratio
per la
quale la nostra legge sia stata sospesa, prima impugnata e poi
sospesa nei suoi effetti, e una legge del tutto analoga della
Provincia autonoma di Bolzano sia oggi completamente in vigore nei
suoi effetti.
Certamente questa è una decisione che potrà limitare, anzi,
limiterà sicuramente il nostro raggio d'azione nell'adeguare le
norme statali alla realtà valdostana, ma questa logica continuerà
fin da domani, quando abbiamo già convocato l'unità di supporto,
ovviamente era già convocata perché comunque le ordinanze erano in
scadenza, il Dpcm era in scadenza, quindi dobbiamo comunque
preparare le ordinanze per la prossima settimana e continueremo
ovviamente in accordo con le norme nazionali - ma anche con le
prerogative che la norma regionale prevede nelle competenze del
Presidente della Regione - a elaborare delle ordinanze che in
qualche modo contrastino l'emergenza sanitaria ma dall'altro
cerchino di adeguare le norme nazionali alla nostra realtà, così
come abbiamo fatto da fine ottobre, l'abbiamo fatto nel mese di
novembre prima della legge e continueremo a farlo.
L'altra comunicazione che vi volevo fare era relativa alla
riunione che abbiamo fatto questa mattina, una riunione informale
della conferenza unificata perché erano presenti anche Anci e Upi,
un incontro con il ministro Speranza e il ministro Boccia in cui ci
è stato rappresentato in buona sostanza lo scenario delle prossime
settimane.
A dire il vero, delle tre ore di riunione che abbiamo fatto,
credo che mezz'ora sia stata dedicata al nuovo Dpcm, le altre due
ore e mezzo - in maniera corretta, questa non vuole essere una
polemica - sono state dedicate invece alla situazione dei vaccini
che comunque ha tutta una parte abbastanza complessa di gestione
per quanto riguarda l'inizio dei richiami eccetera.
Per quanto riguarda il Dpcm, anche qui in realtà abbiamo parlato
di cose in parte già decise perché avete visto il decreto legge è
stato approvato ieri sera, decreto legge che in particolare ha
stabilito l'aspetto che come Regione avevamo criticato in maniera
un poco più decisa, cioè il divieto di spostamento tra le regioni,
anche gialle.
Inizialmente si parlava di un divieto addirittura fino al 5
marzo, poi è stato ridotto al 15 febbraio, comunque in buona
sostanza per il prossimo mese non ci sarà la possibilità di
spostarsi, anche tra le zone gialle.
È stato poi confermato quanto avevo accennato ieri mattina nelle
comunicazioni, cioè il divieto di asporto dopo le ore 18:00 anche
per i bar: c'è stata una disquisizione - la faccio breve - sui
codici Ateco piuttosto che un ragionamento legato al tipo di
asporto, quindi probabilmente nel Dpcm ci sarà un riferimento non
ai codici Ateco ma alle tipologie di asporto, quindi ci sarà
probabilmente un divieto di asporto soltanto per le bevande e per
gli alcolici e non per gli alimenti.
È stata prevista, come già detto, l'istituzione di una zona
bianca che però al momento è una cosa che interessa relativamente
poco, perché gli indici sono in crescita dappertutto. La zona
bianca sarà istituita nel caso in cui per tre settimane di fila la
Regione si trovi con un rischio basso per quanto riguarda gli
indici di rischio e con un Rt inferiore a 1, e anche con meno di 50
casi settimanali di contagio ogni 100.000 abitanti.
Allo stato attuale probabilmente le zone bianche le vedremo io
spero presto ma credo non prima di marzo-aprile, perché attualmente
tutti gli indici delle diverse regioni sono in crescita.
L'altra cosa che è stata inserita, anche questa anticipata, è il
passaggio automatico in zona arancione nel caso in cui la regione
sia classificata - sempre per i famosi 21 parametri - in rischio
alto, inoltre è stato mantenuto il coprifuoco ed è stata confermata
anche la rimodulazione degli indici Rt.
Questo è lo scenario per i prossimi mesi. Come detto
dall'assessore Bertschy prima per quanto riguarda lo sci,
ovviamente la strada si fa direi molto in salita o quasi chiusa
almeno da qua a metà febbraio, perché di spostamenti non se ne
parla e con questo scenario, con buona probabilità nel giro di una
settimana-dieci giorni probabilmente tutta l'Italia sarà arancione
e con altrettanta buona probabilità c'è il rischio che si rimanga
arancioni per più tempo rispetto ai 15 giorni in cui si stava fino
a oggi perché con questi parametri rivisti e con gli scenari
rivisti, questo è quello che con buona probabilità succederà.
Tutto questo ovviamente con le premesse che vi ho fatto ieri,
cioè è stato un ragionamento che il Governo ha fatto ovviamente con
il supporto del Comitato Tecnico Scientifico e legato soprattutto
alla necessità di tenere un'attenzione molto, molto alta nella fase
di vaccinazione.
Questa è la situazione che dovremo affrontare nelle prossime
settimane, per quanto ci riguarda non abbiamo ancora i dati
ufficiali per la prossima settimana, ma dagli atti ufficiosi che ho
siamo veramente al limite, al limite tra la zona gialla e la zona
arancione. Domani avremo l'ufficialità dei nostri dati, ma siamo
proprio sul filo dei due scenari.
Per quanto riguarda i vaccini, si sta procedendo in maniera
positiva un po' ovunque, il problema sta, come avrete letto, nella
difficoltà di reperimento dei vaccini, quindi in questa fase la
difficoltà di gestione è avere i vaccini, le risorse, per poter
fare tutti i richiami, iniziare a fare i richiami senza correre il
rischio di rimanere senza forniture nella fase di richiamo del
vaccino perché questo, come sapete, farebbe decadere anche la prima
vaccinazione con tutti i rischi che ne consegue.
Questo ritenevo di dovervi comunicare rispetto alle
interlocuzioni avute nella giornata di oggi.
Presidente -
Come anticipato sospendiamo per arieggiare i
locali.
La seduta è sospesa dalle ore 17:21 alle ore 17:50.
