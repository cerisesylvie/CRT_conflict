Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 994 del 29 novembre 1999 - Resoconto
OGGETTO N. 994/XI Intendimenti in ordine ai contenuti del
contratto di servizio tra Regione e Ferrovie dello Stato.
(Interpellanza)
Interpellanza Preso atto che il Contratto di servizio tra
Regione e Ferrovie dello Stato, rinnovato dal 30/5 al 31/12/1999,
con DG 1694 del 24/5/99, indica impegni precisi circa la qualità
del servizio che si vuole offrire agli utenti, prevedendo a tal
fine procedure, strumenti e tempi per il monitoraggio e la
valutazione;
Atteso che, secondo tale contratto la "Regione ha la più ampia
facoltà di disporre verifiche e controlli sui servizi e
sull’osservanza delle norme stabilite" nel Contratto
di servizio;
i sottoscritti Consiglieri regionali
Interpellano
l’Assessore competente per sapere:
1) quali sono state le verifiche e i controlli effettuati dalla
Regione, quali i risultati e quali gli impegni presi; e se, in sede
di Comitato Tecnico Paritetico di Gestione del Contratto, sono
stati quantificati i paramenti di efficacia ed efficienza sulla
base dei dati forniti a consuntivo dell’anno 1998 e
del primo semestre 1999;
2) se, in particolare, la soppressione di alcune fermate in
piccole stazioni della valle ha garantito maggior efficienza del
trasporto nei lunghi percorsi (puntualità, coincidenze, ecc.);
3) quali sono gli intendimenti circa i contenuti del prossimo
Contratto di servizio.
F.to: Squarzino Secondina - Curtaz
PrésidentLa parole à la Conseillère Squarzino
Secondina.
Squarzino (PVA-cU)
Quando abbiamo discusso in quest'aula
la delibera di Giunta n. 1694 del 24 maggio 1999, riguardante il
rinnovo del contratto di servizio fra la Regione Valle d'Aosta e le
Ferrovie dello Stato, avevo avuto modo di esprimere tutta una serie
di perplessità, perplessità alle quali l'Assessore aveva risposto
rivendicando il carattere innovativo che aveva il rinnovo del
contratto, quindi le parti innovative che questo contratto
conteneva, e ricordando che veniva introdotta tutta una serie di
procedure e di strumenti che dovevano servire a verificare il
contratto e quindi a garantire meglio la valutazione dell'efficacia
del contratto che si era rinnovato.
Ricordo soltanto che, per esempio, l'articolo 6 dice con molta
chiarezza che vanno fissati degli standard qualitativi dei servizi
che sono definiti in un allegato, l'allegato 2, nel quale si
chiariscono alcuni degli standard qualitativi e cioè la puntualità,
il comfort a bordo, la pulizia e via dicendo. Non solo, sono state
anche approntate delle schede apposite per la puntualità, per il
comfort a bordo, per la pulizia e così via.
Il rinnovo del contratto si preoccupava, oltre che di fissare
quali erano gli standard qualitativi, che fosse prevista una
procedura - e questo era stato presentato con grande vigore e come
segno di serietà del contratto - per la valutazione e il
monitoraggio del servizio che le ferrovie rendono alla nostra
Regione.
All'articolo 8 si prevede un Comitato tecnico paritetico di
gestione del contratto formato da rappresentanti della Regione e
delle ferrovie con lo scopo di monitorare anche questi standard
qualitativi.
Non solo, all'articolo 7, comma 9, è prevista anche per la
Regione la più ampia facoltà di disporre verifiche e controlli sui
servizi e sull'osservanza delle norme stabilite nel presente
contratto di servizio secondo i tempi e le modalità che riterrà più
opportuni. Giustamente la Regione, nello stipulare questo
contratto, si è voluta garantire l'esistenza di strumenti per
verificare il funzionamento del contratto di servizio e del
servizio trasporti in Valle d'Aosta.
Erano altresì fissate, sempre nel contratto, alcune date entro
le quali andavano verificati i parametri di efficacia e di
efficienza. In base all'articolo 11 si dice che il comitato
valuterà l'efficacia e l'efficienza del servizio sulla base dei
dati forniti, a consuntivo dell'anno 1998, al 1° settembre e, a
consuntivo del primo semestre 1999, al 30 settembre.
Tutti abbiamo letto in questo periodo, ma anche precedentemente,
di situazioni di disagio, di ritardi, di sporcizie sui treni;
ancora ieri su "La Stampa" era riportata una lettera in cui si
parlava dei gravi ritardi dei treni.
Allora vogliamo sapere se sono state fatte queste verifiche in
sede di comitato e con quali risultati; se la Regione ha effettuato
verifiche e controlli per conto proprio, quelli che avrebbe potuto
fare in base al contratto e quali sono state le conseguenze, quali
sono stati gli atti di miglioria che sono stati predisposti, oltre
a comminare le multe; e ancora, visto che il nostro gruppo ha
sottolineato più volte il proprio disappunto sul fatto che
venissero soppresse delle stazioni piccole della tratta ferroviaria
Aosta-Ivrea e si è sempre sentito rispondere che la soppressione
serve a rendere più efficienti i trasporti nei lunghi percorsi,
vogliamo sapere se dopo la soppressione di queste fermate i treni
sono diventati più puntuali e hanno consentito anche le coincidenze
con i treni di lungo percorso.
Chiediamo infine quali sono gli intendimenti circa i contenuti
del prossimo contratto di servizio, tenuto conto che alcuni
elementi presenti nell'attuale contratto sono stati palesemente
disattesi.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Mi pare che dalla premessa fatta dalla
Consigliera Squarzino emerga la conferma che a suo tempo i
contenuti del contratto erano dei contenuti positivi, infatti sono
stati sottolineati tutti questi contenuti, quindi era anche
giustificata l'enfasi dell'Assessore che presentava questi
contenuti più o meno innovativi, ma comunque importanti.
Altro capitolo è il rispetto degli accordi sottoscritti perché
posso fare un buon contratto di affitto, ma se uno poi non mi paga
l'affitto, quando faccio il contratto dico che ho fatto un buon
contratto. Se poi l'interlocutore non mi paga l'affitto, cercherò
di attivarmi affinché il contratto venga rispettato.
Fatta questa premessa per dire che l'entusiasmo dell'Assessore
era riferito ai contenuti del contratto, non certamente alla
fiducia nei confronti delle Ferrovie dello Stato, perché se dovessi
basare il mio entusiasmo sulla fiducia che abbiamo nei confronti
della ferrovia dello Stato, potrei dire che è molto vicina allo
zero.
Per rispondere puntualmente ai quesiti postimi
dall'interpellante
: "quali sono state le verifiche e i controlli
effettuati dalla Regione, quali i risultati e quali gli impegni
presi; e se, in sede di Comitato Tecnico Paritetico di Gestione del
Contratto, sono stati quantificati i paramenti di efficacia ed
efficienza sulla base dei dati forniti a consuntivo
dell’anno 1998 e del primo semestre 1999?"
;
premesso che l'interpellante mi ha già dato la risposta quando
dubitava che l'Assessore si fosse limitato solo alle multe, devo
dire che le verifiche e i controlli effettuati dalla Regione
relativamente al contratto di servizio vigente hanno riguardato
principalmente la puntualità dei treni, la pulizia e la
manutenzione delle carrozze e i servizi commerciali a terra delle
biglietterie Ferrovie dello Stato. Per tutte queste voci il gestore
delle tratte ferroviarie valdostane pagherà le relative penali che
a tutt'oggi ammontano a: lire 2 milioni relative alla puntualità
dei treni, lire 2,5 milioni relative alla pulizia e manutenzione
dei treni, lire 28,1 milioni relative alla chiusura di alcune
biglietterie Ferrovie dello Stato all'utenza nonché ad un'ulteriore
penale per contraddittorietà d'informazione all'utenza resa alla
stazione di Verrès.
Questo è quanto il contratto ci permette di fare.
Altre questioni saranno peraltro al vaglio del Comitato tecnico
paritetico di gestione al fine dell'applicazione delle relative
sanzioni, quali la soppressione del treno Aosta/Pré-Saint-Didier n.
4261 in partenza alle ore 13,40.
In merito al monitoraggio tecnico gestionale dei parametri di
esercizio, efficacia ed efficienza, del servizio ferroviario di
competenza regionale, si comunica che le Ferrovie dello Stato non
sono state in grado di fornire dati relativi al primo semestre 1999
risultando peraltro sotto tale profilo totalmente inadempienti
rispetto agli obblighi contrattuali.
Da una prima disamina dei parametri relativi al 1998, effettuata
anche attraverso il confronto con operatori nazionali ed
internazionali di riferimento, emerge un quadro caratterizzato da
livelli di produttività del personale decisamente inadeguati che,
anche in considerazione delle peculiarità del servizio erogato, ad
esempio utilizzo del personale del genio ferrovieri e ricorso a
personale assegnato alla Regione Piemonte per l'erogazione del
servizio e la manutenzione del materiale rotabile, necessitano di
ulteriori approfondimenti. A tal fine sono state richieste alle
Ferrovie dello Stato elaborazioni più puntuali e circostanziate.
Come può vedere la Consigliera Squarzino siamo nella condizione che
il contratto è scritto bene, ha dei contenuti positivi, ma non
viene rispettato regolarmente dalle Ferrovie dello Stato.
Per quanto attiene invece il secondo punto del quesito, posso
già fin da subito confermare che le affermazioni a suo tempo fatte
sono confermate da dei dati. In generale si è potuto constatare una
maggiore efficienza nel trasporto ferroviario. I recuperi di tempi
nei singoli viaggi sono stati in generale quelli preventivati prima
della soppressione delle fermate, basti pensare che per il treno
regionale 4.237 Ivrea-Aosta le Ferrovie dello Stato stanno
richiedendo il raddoppio della composizione a seguito del forte
aumento dell'utenza, si passa da 1 a 2 e pertanto da 63 a 126 posti
a sedere.
Altro dato significativo è fornito dalle rilevazioni sulla
puntualità dei treni del mese di settembre, dove si riscontra per i
treni Aosta-Ivrea una puntualità di 136 su 137, pari a 99,7
percento.
Discorso a parte va peraltro fatto per i treni che transitano
nella tratta Torino-Chivasso in quanto sono costantemente in
ritardo a causa dei lavori di costruzione del passante ferroviario
di Torino. Questo fatto ha determinato, sempre per il mese di
settembre, una percentuale di puntualità inferiore allo standard
concordato e conseguentemente l'applicazione della relativa penale
quindi, per quanto attiene la soppressione delle fermate, ha reso
notevolmente migliorato il traffico da Aosta ad Ivrea, per la
tratta Ivrea-Torino c'è il problema di una serie di lavori che
fanno permanere dei disservizi relativi alla puntualità.
"Quali sono gli intendimenti circa i contenuti del prossimo
Contratto di servizio"
, il contratto di servizio vigente,
cosiddetto "contratto ponte", in scadenza il 31 dicembre 1999,
regolamenta i soli servizi ferroviari aggiuntivi ossia le
percorrenze che la Regione ha richiesto alle Ferrovie dello Stato
in aggiunta a quelle concordate fra ministero e Ferrovie dello
Stato per il periodo 1992-1993. Il contratto successivo, da
stipulare entro la fine dell'anno in corso e con validità a partire
dall'anno 2000, avrebbe dovuto avere natura definitiva
disciplinando la totalità del servizio in concessione alle Ferrovie
dello Stato, servizio di competenza regionale. Ho detto:
"avrebbe"
, purtroppo bisogna sempre essere in due per fare
un matrimonio, da soli è difficile sposarsi.
Il processo di revisione della contrattualistica per la
regolamentazione del servizio ferroviario regionale è finalizzato
alla progressiva implementazione degli approcci e dei principi di
gestione del trasporto locale ferroviario introdotti con leggi di
riforma. In tale logica il contratto di servizio ponte consente di
sperimentare e simulare il meccanismo di funzionamento ed il
sistema di monitoraggio che dovranno necessariamente caratterizzare
il contratto di servizio definitivo.
Il mancato rispetto delle scadenze introdotte nel decreto legge
n. 400/99, che prevedevano fra l'altro la stipula del contratto di
servizio con le Ferrovie dello Stato entro il 30 settembre 1999,
non fornisce indicazioni confortanti sul prosieguo del processo di
riforma. Il recente raggiungimento di un accordo fra Ferrovie,
Ministero trasporti e tesoro e sindacati sul piano di riassetto
della società induce tuttavia a ritenere plausibile la stipula del
contratto di servizio definitivo a livello nazionale in tempi
relativamente brevi. Cerchiamo di continuare ad essere
ottimisti.
Tale intesa, come è noto, pur prevedendo uno slittamento del
pareggio di bilancio dal 2003 al 2005, prevede una riduzione dei
costi operativi aziendali del 10-15 percento, una contrazione del
costo del lavoro del 18-20 percento, un incremento dei ricavi del
20-25 percento.
Alla luce del quadro di riferimento delineato si ritiene
opportuno predisporre per il prossimo contratto di servizio un
articolato che recepisca in chiave evolutiva gli elementi di
rilievo emersi nel primo semestre di applicazione del contratto
ponte. Il futuro contratto potrebbe riferirsi come il precedente ai
servizi aggiuntivi con un orizzonte temporale semestrale al fine
d'incentivare il progressivo adeguamento tecnico-qualitativo del
servizio offerto dalle Ferrovie dello Stato agli standard richiesti
e di consentire, se necessario, il tempestivo adeguamento della
Regione all'iter di riforma intrapreso a livello nazionale; mi
riferisco al contratto di servizio definitivo. Noi siamo ottimisti,
quindi prevediamo di rifare un contratto ponte di soli sei mesi
sperando nel frattempo di poter definire il contratto definitivo,
d'altro canto non può essere presa una decisione unilaterale in tal
senso e il Consigliere Squarzino, che sull'argomento è molto
informato, lo sa.
Président
La parole à la Conseillère Squarzino
Secondina.
Squarzino (PVA-cU)
Intanto prego l'Assessore se mi può
interpellare come Consigliera, gliene sarei grata.
Ho preso atto della sua risposta e devo notare anzitutto due
cose. Il paragone che lei ha fatto può essere una bella immagine
retorica, cioè non si può far nulla se, dopo aver stipulato un
contratto di affitto, l'altra parte non garantisce gli impegni
presi; ma noi abbiamo pagato e noi paghiamo questo contratto di
affitto, anche abbastanza salato rispetto al servizio che
abbiamo.
A me viene il dubbio, andando a rivedermi la cifra di questo
contratto, cioè 30,149 miliardi, che i 149 milioni fossero stati
messi come cifra rotta per eventuali multe da pagare in modo che
almeno la cifra di 30 miliardi rimanesse intatta.
Terza osservazione: l'Assessore sta parlando a nome degli uffici
sicuramente, i quali presentano una serie di dati, ma non mi ha
reso edotta sul tipo d'intervento che la Regione, tramite i suoi
uffici, ha fatto rispetto alla situazione esistente. Cioè cosa ha
fatto? Ha aspettato che le ferrovie dicessero che non avevano i
dati, si è limitato a dare alcune penali e basta. Mi sembra che una
regione non debba limitarsi solo a questo.
Quarta osservazione: i dati di realtà sono a mio avviso molto
gravi e anche diversi da quelli che l'Assessore ha voluto
presentare.
L'Assessore continua a dire che la puntualità e anche la
possibilità di coincidenze sono migliorate dopo che sono state
soppresse queste stazioni intermedie. Io vorrei che lei parlasse
con alcuni viaggiatori che hanno fatto soltanto sabato 6 novembre
l'esperienza di prendere il treno che doveva a Chivasso consentire
la coincidenza per Milano. Sabato 6 novembre è una data che ha già
visto da parecchio tempo le piccole stazioni escluse dalle fermate,
quindi il sistema ferroviario ha avuto modo di giungere a un
rodaggio dei suoi orari. Ora sabato 6 novembre una serie di persone
che doveva andare chi a dei concorsi, chi a delle visite mediche,
chi a degli esami universitari, non ha potuto prendere a Chivasso
la coincidenza per Milano, avendo dei danni molto gravi per la
propria carriera professionale e per la propria carriera
universitaria. Ora a me sta bene che le Ferrovie dello Stato
paghino alcuni milioni di penali, ma tutto il danno che gli utenti
hanno, questo danno chi è che lo paga?
Ancora, lei forse non sa, Assessore, che tutti i treni hanno
abitualmente un ritardo normale, fisiologico di 10-15 minuti. Ora
se lei mi dice che è normale che regolarmente tutti i treni hanno
un ritardo di 10-15 minuti, modifichiamo gli orari a questo punto,
facciamo partire i treni in modo diverso, ma lei non può dirmi che
il sistema è più efficiente perché è migliorata la puntualità
quando tutti i treni arrivano in ritardo. Se poi parliamo del treno
delle 7,40 del mattino, questo giunge con 50-60 minuti di ritardo a
destinazione.
Ancora, Assessore, proprio lei che è Assessore al turismo e che
si preoccupa dell'immagine della Valle d'Aosta e che sponsorizza
tutta una serie di campagne pubblicitarie per presentare
all'esterno l'immagine della Valle d'Aosta, sappia che i turisti
che arrivano in Valle d'Aosta, parlo di medici che vengono ad un
convegno a Saint-Vincent, di relatori che vengono a meeting
internazionali qui nella Valle e che, essendo amanti del treno,
viaggiano in treno, si trovano almeno in queste due situazioni: o
manca addirittura la carrozza per i posti di prima classe oppure si
trovano in carrozze di prima classe sconce e sporche. Certo che
c'entra questo, Assessore, perché questa è l'immagine con cui lei,
in quanto Assessore al turismo, presenta la nostra Regione ai
visitatori?
(interruzione dell'Assessore Lavoyer, fuori
microfono)
? l'immagine della Valle d'Aosta perché vengono in Valle d'Aosta
e la nostra Regione ha fatto un contratto con le ferrovie chiedendo
e pagando per avere il comfort e la pulizia. Questa immagine non è
rivalutata perché lei commina una penale alle Ferrovie dello Stato!
A me sembra che, di fronte a situazioni che continuano a
manifestarsi, la Regione debba intervenire con autorevolezza,
altrimenti dimostra che non è affatto interessata al trasporto su
ferrovia ed è questo, Assessore, se lei consente, il mio dubbio,
cioè che lei non ponga sufficiente attenzione per far funzionare in
modo decente le ferrovie. Questo mi conferma nel dubbio che lei non
sia poi così preoccupato del trasporto ferroviario.
