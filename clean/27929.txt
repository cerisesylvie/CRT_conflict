Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 325 del 14 dicembre 1970 - Resoconto
OGGETTO N. 325/70 - Orario di servizio del personale addetto
al Centro Trasfusionale e dei compensi da corrispondere al
personale medico ed all'economo addetto al Centro stesso.
Benzo (D.P.)
- Il Consiglio regionale nell'adunanza
dell'11 maggio 1964, ad avvenuta promulgazione del Regolamento per
il funzionamento del Centro trasfusionale regionale, determinava
l'orario di servizio e i compensi da corrispondere al Direttore e
ai Sanitari addetti al Centro, nonché il compenso da corrispondere
al ragioniere economo dell'Istituto regionale di Assistenza materna
ed infantile di Aosta per lo svolgimento dei servizi amministrativi
inerenti al funzionamento.
Il Centro trasfusionale provvede, con l'osservanza delle leggi
vigenti in materia, ai prelievi di sangue e alla sua
classificazione sistematica mediante i necessari esami di
laboratorio, alla sua eventuale trasformazione, nonché alla
conservazione del sangue, del plasma e degli alti emoderivati e
alla loro destinazione per l'assistenza sanitaria, ospedaliera ed
infortunistica. Tali servizi sono affidati, attualmente, al
Direttore del Reparto Medico-Micrografico del Laboratorio regionale
di Igiene e Profilassi che, per legge, è anche Direttore del Centro
trasfusionale, ai Sanitari dell'Istituto Materno ed Infantile e ai
medici appositamente incaricati.
Negli ultimi anni, il Centro trasfusionale ha avuto un notevole
incremento, in relazione soprattutto al considerevole aumento dei
donatori volontari, tant'è che questo Consiglio, a più riprese, ha
dovuto intervenire con appositi provvedimenti legislativi per
aumentare lo stanziamento dagli appositi Capitoli di bilancio.
In relazione a quanto sopra e per venire incontro alle esigenze
dei donatori di sangue e per meglio coordinare l'orario di servizio
dei sanitari di cui sopra, si rende necessario apportare alcune
modifiche all'orario di servizio, già approvato nella seduta del
Consiglio regionale dianzi ricordata.
Inoltre, in relazione alle responsabilità e mansioni attribuite
ai sanitari e al ragioniere-economo e alle maggiori incombenze
affidate agli stessi, si rende necessario adeguare il compenso
corrisposto agli stessi in quanto l'attuale trattamento di
incarico, rimasto inalterato dal 1964, non è più adeguato ed è
sproporzionato alla quantità e alla qualità del lavoro.
Fosson (U.V.)
- Qualcuno chiede di intervenire
sull'argomento? Se nessuno ha delle osservazioni da fare mettiamo
in votazione. Chi è d'accordo alzi la mano. Contrari? - Astenuti? -
Il Consiglio approva.
Pregherei i Signori Consiglieri di non andare via perché,
altrimenti, non siamo poi più in numero legale per votare gli
ordini del giorno.
