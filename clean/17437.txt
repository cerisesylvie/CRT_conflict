Classificazione
ASSISTENZA SOCIALE
Politiche giovanili


Resoconto integrale del dibattito dell'aula
Oggetto del Consiglio n. 824 del 22 settembre 1999 - Resoconto
OGGETTO N. 824/XI Notizie e valutazioni in merito alla
manifestazione "Europa in Blue-Jeans" promossa dalla Consulta
giovanile regionale. (Interrogazione)
Interrogazione Richiamata la manifestazione "Europa in
blue-jeans" tenutasi ad Aosta dal 1 al 4 settembre 1999;
Atteso che tale meeting è stato promosso dalla Consulta
giovanile regionale e patrocinato dall’Assessorato
regionale alle Politiche sociali;
Vista la D.G. n. 2264 del 5 luglio 1999 con la quale si
approvava, ai sensi della L.R. 21.03.1997 n. 8, il progetto
presentato dalla Consulta regionale giovanile per
l’anno 1999 e, nel contempo, si stanziavano Lire
85.320.000 per il contributo alle spese della manifestazione di cui
sopra;
Rilevato che, ai sensi dell’articolo 7 della L.R.
8/97, la realizzazione di tale meeting è stata affidata
direttamente dalla Consulta alla Cooperativa Alta Quota a.r.l.;
Non risultando dal progetto giovanile per l’anno
1999 presentato dalla Consulta né gli obiettivi, né
l’analisi dei costi, né le motivazioni che hanno
portato all’affidamento
dell’organizzazione alla Cooperativa Alta Quota;
i sottoscritti Consiglieri regionali
Interrogano
L'Assessore competente per sapere:
a) se conosce l’attività svolta finora dalla
Cooperativa Alta Quota, su quali basi le è stata affidata la
gestione della manifestazione e quali sono i contenuti ed i costi
previsti dalla convenzione di cui all’articolo 7
della legge 8/97;
b) qual è stata la partecipazione dei giovani valdostani ai
diversi momenti della manifestazione (conferenze, seminari,
concerti?) e se essa può dirsi soddisfacente;
c) se a suo avviso è stato casuale il fatto che gli unici
politici invitati a tenere delle conferenze siano degli esponenti
dei Democratici di Sinistra;
d) quale giudizio esprime sulla manifestazione più significativa
realizzata dalla Consulta nell’anno in corso.
F.to: Marguerettaz - Viérin M. - Comé
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Dal serio al faceto si potrebbe dire: ma non
è così, perché le politiche giovanili sono sicuramente argomenti
che devono essere attentamente analizzati, visto il disagio
giovanile.
Mi limiterò su questa interrogazione, che dice già tutto nelle
premesse, cita la delibera, quindi non sto a ripetere quanto il
Consigliere Marguerettaz dice, a richiamare la legge regionale che
abbiamo votato in quest'Assemblea, legge regionale 21 marzo 1997 n.
8, dove uno degli argomenti forti era quello dell'autonomia della
Consulta regionale sia nel momento della formazione della consulta,
sia nel momento della gestione stessa della consulta. Basterebbe
andare a vedere gli atti del Consiglio regionale, gli interventi
che sono stati fatti, tant'è che all'articolo 5 si dice che fra le
funzioni della Consulta giovanile vi è anche quello di predisporre
programmi e progetti di cui all'articolo 6, e che la responsabilità
della gestione dei progetti fa capo agli enti e agli organismi
proponenti, che devono prevedere modalità precise per il loro
controllo. Questo per dire che in questa logica di lasciare totale
autonomia ai giovani, l'Assessorato si è conformato e non è
entrato, non entra e non entrerà mai nel merito della
organizzazione delle singole iniziative, che si tratti della
Consulta giovanile, che si tratti del Comune di Perloz o
dell'associazione parrocchiale, o di quant'altro.
L'Assessorato si limita a ricevere le domande di interventi
finanziari su questa legge, ne esamina i contenuti, definisce quali
sono le spese ammissibili e non ammissibili, e definisce il quantum
perché la legge dice che sono finanziabili fino al 90 percento nei
limiti delle disponibilità di bilancio, che per il 1999 sono pari a
800 milioni. Viene fatta un'istruttoria di tutti i progetti e
vengono finanziati.
Ma essendo stato eliminato dalla legge regionale quel gruppo di
lavoro interministeriale che era formato da funzionari
dell'Assessorato alla sanità, dell'Assessorato alla pubblica
istruzione, dell'Assessorato all'industria e commercio, e mi pare
anche dell'Assessorato al turismo, gruppo di lavoro
interassessorile che aveva una funzione non si sa bene se di
controllo o d'istruttoria, essendo stato eliminato questo gruppo di
lavoro, l'istruttoria avviene semplicemente sulla base delle
domande che sono presentate.
La consulta, come il Consigliere sa perché nella delibera è
citato, aveva presentato in data 26 febbraio tutte le attività per
il 1999, fra cui una conferenza dibattito su Primo Levi, tre feste
a tema nella scuola, il concorso regionale rivolto ai giovani per
la realizzazione di un logotipo per la Consulta regionale, e questo
meeting "Progetto Europa Giovani", con una spesa prevista di ben
129,6 milioni. Spesa che è stata ridotta, perché abbiamo fatto
presente che non avevamo le disponibilità finanziarie, ed essendo
stata ridotta sono stati tolti alcuni interventi previsti
nell'organizzazione stessa. È la seconda grossa iniziativa che la
consulta fa, se vi ricordate l'anno scorso ne ha organizzata una in
piazza Chanoux; devo dire che ho avuto occasione di incontrare i
responsabili della consulta, ho fatto presente loro che avevano
coraggio nell'organizzare un meeting di questo genere, pur avendo
una copertura finanziaria in parte garantita, ma che dovevano fare
ben attenzione perché a volte, se si fa il passo più lungo della
gamba, si rischia di cadere.
Pertanto mi sono limitato a chiedere alla consulta di farmi una
relazione sui temi richiesti dal Consigliere Marguerettaz.
Relazione che è qui e che dice in sostanza che nel febbraio 1999
perveniva alla Consulta regionale giovanile un progetto presentato
dalla società Piccola Cooperativa, a responsabilità Alta Quota,
arte cultura, produzione, organizzazione eventi e promozione, per
una manifestazione denominata "Valle d'Aosta Europa, Progetto
Europa Giovani, viaggio inchiesta fra i sogni, i bisogni e le
aspettative dei giovani alla ricerca dell'Europa unita".
La cooperativa Alta quota nasce nel gennaio 1999 e fino a quella
data non aveva mai realizzato eventi o manifestazioni; è da
specificare però che fra i suoi soci può vantare professionisti che
lavorano da molti anni nel campo.
Poiché il progetto presentato - ripeto: leggo la relazione della
consulta, sono parole della consulta - ci sembrava molto valido e
ben strutturato, la consulta ha deciso di avvalersi della
collaborazione della cooperativa Alta Quota. Sottolineo il fatto
che da mesi la consulta aveva approvato e successivamente
presentato all'Amministrazione regionale il proprio progetto per il
1999, di conseguenza il progetto in questione è stato aggiunto a
quello generale da noi presentato. A questo punto il compito della
consulta era quello di verificarne e valutarne la validità e dare
un parere al riguardo.
L'impatto è stato subito molto positivo, nonostante i costi
molto elevati per il realizzo di codesta manifestazione. Si
decideva dunque di contattare i responsabili della cooperativa per
ricevere ulteriori informazioni, delucidazioni, riguardo agli
obiettivi, al budget e alle tematiche trattate. L'incontro si
rivelava molto proficuo, in quanto la cooperativa si rivelava molto
aperta a qualsiasi discorso e si riusciva dunque ad abbassare
notevolmente le spese, ovviamente cambiando il progetto
iniziale.
La consulta dopo alcune riunioni deliberava a favore, facendo
proprio il progetto, e lo presentava all'Amministrazione regionale
alla quale spettava la decisione di approvare o meno il
finanziamento della manifestazione "Progetto Europa Giovani".
Dopo alcuni intoppi burocratici con l'Amministrazione comunale
di Aosta, con la quale si erano intrapresi contatti per ridurre
eventualmente il finanziamento regionale, nel luglio 1999
l'Amministrazione regionale deliberava a favore finanziando il
progetto in questione, che nel frattempo prendeva il nome ufficiale
di "Europa in blue-jeans", primo meeting della gioventù europea,
come da delibera allegata. L'organizzazione, sia pure in gravissimo
ritardo rispetto alle date preventivate, si metteva in moto e la
consulta, coadiuvata dalla cooperativa, confezionava la
manifestazione che si è regolarmente svolta ad Aosta, in regione
Tzambarlet, dal 31 agosto al 5 settembre 1999.
Come Consulta regionale giovanile possiamo ritenerci pienamente
soddisfatti sia dell'organizzazione che dello svolgimento della
manifestazione, in quanto i traguardi raggiunti sono stati numerosi
e molto incoraggianti per il futuro, grazie soprattutto alle
conferenze direttamente organizzate dalla consulta.
Dal 1° al 4 settembre tutte le mattine, e per due pomeriggi, si
sono tenute una serie di conferenze dibattiti (c'è un allegato),
all'interno dei quali sono stati invitati personaggi di spicco a
livello regionale, nazionale ed europeo. Le tematiche trattate
riguardavano soprattutto le politiche giovanili, l'associazionismo,
la cooperazione giovanile, ma anche il rapporto Europa, lavoro,
finanza, etica e iniziative non profit, programmi finanziati
dall'Unione Europea a favore di scambi culturali giovanili, stage
di volontariato all'estero, eccetera.
La partecipazione alle conferenze non è stata alta, in media
dalle 15 alle 25 persone - come abbiamo potuto constatare grazie ai
potenti mezzi televisivi, inciso mio - ma questo è probabilmente
imputabile all'orario molto proibitivo. Al contrario, le tematiche
discusse hanno avuto un notevole successo fra il pubblico, visto
l'interesse che incutevano e le prospettive che aprivano. È proprio
da qui che nasce il successo della Consulta regionale giovanile, in
quanto è emerso che siamo l'unico organismo su tutto il territorio
nazionale che è stato regolarmente costituito, che si riunisce, che
lavora e sviluppa un discorso di politiche giovanili in maniera
costante.
Da questo spunto sono nate due richieste, che danno alla
Consulta regionale giovanile valdostana un'importanza non solo a
livello locale, ma anche a livello nazionale ed europeo. Siamo
stati ufficialmente invitati dal signor Pier Francesco Maiorino,
consulente del Ministro Livia Turco, a partecipare al tavolo che
sta lavorando sul progetto di legge nazionale sulle politiche
giovanili e al regolamento della Consulta giovanile nazionale.
La nostra esperienza - esistiamo da circa due anni - sarà di
grandissimo aiuto, in quanto siamo il solo esempio pratico a
livello nazionale e dunque gli unici a poter delucidare su aspetti
negativi e positivi di una consulta.
Possiamo dunque affermare che la Consulta regionale giovanile
valdostana è entrata di petto in un contesto nazionale, ricevendo
tutti gli elogi che le spettavano per tutto il lavoro che è stato
svolto fino ad oggi, con la sola differenza che non ci sono state
recriminazioni o sospetti negativi evidenziati o eventuali errori
commessi, in quanto chi come noi lavora nel campo delle politiche
giovanili, sa che siamo tutti giovani volontari e dunque non
professionisti, che dedicano molto del loro tempo libero a
quest'attività con il solo scopo di migliorare lo stile di vita dei
giovani.
Altra proposta che è stata fatta direttamente dalla signora
Federica Magherini, responsabile affari sociali della Consulta
europea giovanile, è quella di proporre la Valle d'Aosta come sede
di una conferenza e di un corso di formazione tutti a livello
nazionale, per futuri responsabili di consulte regionali. Questo
sempre in virtù del fatto che come unico organismo a livello
italiano operante, siamo gli unici in grado di fornire tutta
quell'esperienza necessaria per poter agire nel campo delle
politiche giovanili.
Oltre a tutte queste proposte "materiali", un altro fattore
importantissimo è la stretta collaborazione che è nata con la
Consulta regionale giovanile Valenciana. La Spagna, e soprattutto
la Consulta Valenciana che da ormai dieci anni svolge un ruolo
fondamentale nel campo dell'associazionismo giovanile, è uno dei
Paesi europei che riguardo alle politiche giovanili ha fatto di più
in questi ultimi 15 anni. Degna di nota è anche la probabile
collaborazione che nascerà con il dr. Politano, direttore
amministrativo presso la direzione regionale del lavoro, e la
Boutique du monde de Chambéry, Annecy, per effettuare corsi di
formazione e di avviamento al lavoro per giovani valdostani.
Questi sono stati gli obiettivi più salienti che la Consulta
regionale ha ottenuto durante le conferenze e i dibattiti che si
sono tenuti all'interno della manifestazione "Europa in
blue-jeans".
Una precisazione da fare, viste le critiche che sono state
rivolte alla consulta e all'organizzazione, cade sulla scelta dei
relatori delle conferenze. La consulta ha invitato le persone più
esperte nel campo delle politiche giovanili e delle tematiche
trattate, dunque è stata fatta una selezione tecnica più che
politica. Il caso ha voluto che alcuni relatori appartenessero ad
una certa sfera politica piuttosto che ad un'altra; l'unico
personaggio al quale si poteva attribuire un certo peso politico è
stato il dr. Gianni Vattimo, che è stato invitato però in veste di
europarlamentare nonché professore universitario. Non riteniamo di
conseguenza che la manifestazione abbia avuto un'impronta
politica.
Per quanto riguarda invece tutto il resto della programmazione,
la manifestazione ha avuto degli alti e bassi, ma i risultati
ottenuti possono comunque ritenersi più che soddisfacenti, visto
che la manifestazione era alla prima edizione.
I concerti hanno avuto un discreto successo di pubblico, anche
se si aspettavano in media circa 200 persone in più rispetto a
quelle che hanno partecipato. Come sempre accade in Valle d'Aosta,
si è riscontrata una notevole freddezza del pubblico riguardo a
questo tipo di attività culturale.
Nonostante tutto, la consulta ha deciso di organizzare lo stesso
questo tipo di eventi per abituare nonché acculturare i giovani, e
fondamentalmente per dimostrare che anche in Valle d'Aosta è
possibile ascoltare dal vivo della buona musica reggae, rock,
blues, al posto di musica classica o musica jazz, come avviene da
parecchi anni in Valle d'Aosta, senza dover uscire dai confini
regionali. Le attività che hanno avuto maggior riscontro sono stati
i seminari di teatro, con spettacolo finale degli allievi nelle vie
del centro di Aosta, musica, cinema e arti grafiche.
L'organizzazione ha riscontrato il tutto esaurito durante l'intera
settimana dei seminari.
In media la partecipazione di pubblico ogni giorno dalle 17 alle
2,30 è stata valutata in circa 400 persone nell'area dedicata ai
concerti dei gruppi di fama nazionale e di circa 250 persone
nell'area dedicata ai seminari, al mercatino delle pulci, alle
mostre, alla ristorazione e al bar.
Possiamo dunque dedurre che la manifestazione ha avuto un buon
successo di pubblico da un punto di vista generale; carente invece
le presenze politiche.
Le presenze politiche all'inaugurazione, che poi non si è fatta,
erano costituite dal sottoscritto e dal collega Lanièce. Non si è
fatta perché per pudore abbiamo deciso di non farla, ma eravamo
presenti e l'importante è la presenza.
In conclusione, la Consulta regionale giovanile può ritenersi
estremamente soddisfatta della manifestazione "Europa in
blue-jeans" e spera che questa possa avere un seguito nei prossimi
anni.
Nell'allegato c'è tutto l'elenco dei relatori invitati, questa
documentazione posso anche farla avere. Ripeto, per quanto ci
riguarda questi ragazzi sono da sostenere, perché per la prima
volta la consulta ha messo in piedi delle iniziative per l'anno in
corso; hanno avuto dei contatti anche a livello internazionale,
come tutti i ragazzi bisogna seguirli, ma penso di poter concludere
che se è vero, come mi pare di capire, che alla base
dell'interrogazione del collega Marguerettaz ci sia una supposta
strumentalizzazione politica della consulta nei confronti di una
certa parte politica, la risposta è che a me pare di no.
Anche se è vero che tutti potevano partecipare, perché molti dei
colleghi qui presenti mi hanno riferito che hanno ricevuto una
lettera d'invito a partecipare con richiesta di una loro
disponibilità a presenziare a conferenze e dibattiti. Se questo non
è avvenuto, evidentemente la responsabilità non può essere
addossata a questi ragazzi.
I relatori che sono stati invitati ufficialmente, sono relatori
che hanno tutti un ruolo istituzionale; il sig. Peluf è Presidente
della Sinistra giovanile nazionale, la dr.ssa Magherini è la
responsabile del Bureau europeo delle politiche giovanili, il sig.
Maiolino è consulente in materia di politiche giovanili del
ministro, il sig. Battistini è Presidente della Consulta regionale
giovanile, la sig.ra Elena Maynet è Presidente del Forum dei
giovani.
Il dr. Politano sappiamo chi è, il dr. Monti sappiamo chi è, il
sig. Erich Jordan è il Vicepresidente dell'Associazione italiana
"Botteghe del mondo", il sig. Michele Rutz è Presidente del
Consiglio regionale valenciano, il dr. Ramon Magi è Presidente
dell'Associazione "Eurodesk", il dr. Marcello Ingrassia è il
responsabile dell'Ufficio scambi internazionali del Comune di
Torino, la dr.ssa Laura Fo è presidente dell'Associazione
intercultura Regione Piemonte, e quant'altro.
Si dà atto che alle ore 20,11 presiede il Vicepresidente
Viérin Marco.
Presidente
La parola al Consigliere Marguerettaz.
Marguerettaz (Aut)
Visto che l'Assessore nell'ampia
risposta ha cercato di capire qual era la motivazione che stava
alla base di quest'interrogazione, la dico subito e in maniera
molto chiara.
Quest'interrogazione è stata presentata perché il sottoscritto
Consigliere regionale, come credo chiunque altro siede in
quest'aula, ha tanto rispetto per i giovani, ha tanta fiducia nelle
loro capacità, crede fermamente nella necessità di mettere in piedi
delle strutture che promuovano le politiche giovanili, ma il
sottoscritto - ma penso di parlare per chiunque di voi, compreso
l'Assessore -, non vuole farsi prendere in giro! Non è solo una
questione personale che potrebbe avere valore relativo.
È vero, Assessore, che la legge dà ampia autonomia alla
consulta, ma è anche vero che la consulta lavora con i soldi dei
Valdostani, e quest'aula, in particolare l'opposizione, ma credo
l'Assessore e anche i colleghi di maggioranza, hanno il compito di
controllare dove vanno a finire i famosi soldi "dei contribuenti" e
hanno il dovere di esprimere un giudizio in merito.
Sulle cose che ha detto l'Assessore quello che è mancato è
questo. L'Assessore non ha risposto al punto d) dell'interpellanza,
che chiedeva quale giudizio esprime lei, Assessore, sulla
manifestazione più significativa realizzata dalla consulta
nell'anno in corso.
Lei ha letto la relazione della consulta che naturalmente si
dice molto soddisfatta, ma non ci ha detto cosa ne pensa.
Allora io vorrei raccontarvi le cose che ho visto, perché ripeto
che la Giunta nel luglio scorso ha comunque destinato la bellezza
di 85 milioni per questa manifestazione, e credo alcune pro-loco
della Valle d'Aosta si leccherebbero le dita di poter usufruire di
una cifra così significativa.
A me è successo quello che credo sia successo a chiunque di voi:
un giorno abbiamo ricevuto uno dei tanti inviti che riceviamo
normalmente, questo invito era intestato "Cooperativa Alta Quota",
promuoveva questa manifestazione "Europa in blue-jeans", e invitava
coloro a cui inviava questa brochure a partecipare ai lavori e
addirittura all'inaugurazione della manifestazione ma non indicava
né dove questa manifestazione si teneva, né quando, né a che
ora.
Siccome sono sei anni che siamo sommersi di inviti ed è la prima
volta che succede che una persona ti inviti e non ti dica dove, la
cosa mi ha fatto sorgere dei dubbi sulle capacità organizzative di
questa "Cooperativa Alta Quota", che nella lettera diceva essere
stata promotrice e gestore della manifestazione. Ed è per quello
che non c'ero io, Assessore, insieme a lei e al collega Lanièce,
perché non sapevo dove andare! Lei evidentemente aveva dei canali
preferenziali e la cosa che ci sia andato anche il Consigliere
Lanièce mi lascia doppiamente preoccupato!
Ho scoperto invece poi, alla radio, dov'era, per cui
tardivamente sono andato a vedere anche perché devo dire che dal
programma che ci era stato inviato, vi erano delle iniziative
almeno per quanto riguarda il sottoscritto estremamente
interessanti, in particolare i dibattiti.
Il primo dibattito sul quale era caduta la mia attenzione era
sulla realtà giovanile a livello locale. Come Consigliere regionale
mi sembrava giusto andare a conoscere la realtà giovanile a livello
regionale.
Allora Marguerettaz è andato e ha trovato un banco con dietro 9
oratori, tra l'altro in mezzo a questi vi era una persona di cui
tutto si può dire tranne che appartenga alla realtà giovanile
locale, perché non so l'amico Bortot quanti anni abbia, ma certo
qualche anno più di me, che non mi ritengo più giovanissimo. Al di
qua del banco, e quindi il pubblico degli ascoltatori, era formato
da 8 persone me compreso. Qui la famosa frase: "C'è più gente
dietro il banco che fra il pubblico", non era un modo di dire qui
era vera. Comunque devo dire che il dibattito si è tenuto ed è
stato piuttosto interessante.
Il giorno successivo c'era un'altra manifestazione che
m'interessava per l'aspetto politico della questione: era previsto
l'intervento dell'europarlamentare, di fresca elezione fra l'altro,
Gianni Vattimo; mi sono recato alle ore 18, quindi in un orario più
favorevole rispetto alle ore 14 del giorno prima, e ho visto 5
persone che giravano negli stand e un cartello che annunciava che
la conferenza "Incontro con Gianni Vattimo" non avrebbe avuto luogo
per problemi di salute dell'oratore. Malignamente ho pensato che
qualcuno lo avesse informato di quanta gente c'era al di là del
banco, ma questa è una malignità mia!
Finalmente sabato 4 settembre c'era quello che io ritenevo
essere il più interessante di tutti questi dibattiti, "Il disagio
giovanile: prevenzione, attenuazione e rimozione". Alle ore 10 del
mattino mi sono ripresentato e se il giorno prima c'erano 5
persone, il sabato ce n'erano 4. Chiedendo informazioni su dove
fosse ubicato lo stand della conferenza sul disagio giovanile, mi
veniva riferito che la stessa era stata annullata per mancanza di
oratori.
A me non piace la musica di tendenza, per cui non sono andato ai
concerti serali, m'interessavano invece i dibattiti che credo
fossero ciò che qualificava più di ogni altra cosa la
manifestazione e devo dire che sono stato un po' deluso.
L'impressione che ho avuto io è che ci fosse una carenza
organizzativa, perché tematiche di questo genere non possono non
interessare non solo la realtà giovanile, ma la realtà tutta!
Questa cosa mi ha solleticato, sono venuto in ufficio e sono
andato a vedere com'era questa situazione, ho scoperto la questione
degli 85 milioni, ho scoperto che nel programma della consulta, che
la Giunta ha approvato, non si parlava minimamente di questa
manifestazione; ho riscoperto l'articolo 7 della nostra legge sui
giovani, che se è vero che dà la possibilità alla consulta di dare
in gestione una qualsiasi manifestazione ad una cooperativa,
prevede che la stessa sia data sulla base di una convenzione, della
qual cosa non ho sentito cenno nella risposta dell'Assessore. Mi
sono incuriosito sempre di più, perché la cosa che mi dà un po'
fastidio è quando vedo un po' troppo "rosso"; ho scoperto,
Assessore, fra l'altro dalla sua risposta, che il segretario della
Sinistra giovanile è addirittura diventato un ruolo istituzionale,
non so se rallegrarmene o preoccuparmene, perché se i ruoli
istituzionali sono oggi rappresentati in Italia da responsabili di
movimenti giovanili di partiti, ne prendo atto?
Dicevo che la cosa m'infastidiva e ho cominciato a sentire un
po' di odore di bruciato; ho chiesto e sono andato a verificare
cos'era questa "Cooperativa Alta Quota", di cui non avevo mai
sentito parlare e che l'Assessore, se non ho capito male, mi ha
detto essersi costituita nel gennaio di quest'anno. Ho visto che a
gennaio si costituisce, a febbraio fa una proposta, a luglio le si
danno 85 milioni e a settembre facciamo questa bella
manifestazione! Non ho sentito sulla base di quali criteri è stata
affidata questa gestione, e, a questo proposito, ci tengo a dire
che il Consiglio regionale, al momento in cui tira fuori 85
milioni, non può fare come le tre scimmiette che non vedono, non
sentono, non parlano! Questa cooperativa è nata sull'onda della
legge sui giovani: ho chiesto chi erano i soci fondatori di questa
cooperativa, chi era il presidente di questa cooperativa, a me
totalmente sconosciuto e il giorno dopo - giuro che non l'ho fatto
apposta - leggendo "Il Travail" mi cade l'occhio sulla pagina 5,
scritta per intero dal Presidente della "Cooperativa Alta
Quota".
Sarà un caso che Marguerettaz, quando avevamo costituito la
consulta, contrapponendosi a ciò che l'Assessore continuava a
sostenere, denunciava la politicizzazione di questa consulta; sarà
un caso, ed era per questo che chiedevo all'Assessore se secondo
lui era un caso. Io sono sempre dell'idea che sia un caso, ma mi
sembra che qui le coincidenze si stiano moltiplicando. E allora,
coincidenza dopo coincidenza, tutti voi avrete letto sui giornali i
giudizi che davano sulla manifestazione: un flop, è andata male,
poca partecipazione.
E invece sentite qua Il Travail-Pravda:
"È stata un'occasione
importante per il mondo giovanile, un momento d'incontro e
confronto fra le varie realtà giovanili europee, le stesse che
saranno la nuova classe dirigente e i protagonisti della nuova
Europa. Da questo punto di vista durante il meeting ci sono state
una serie di conferenze e dibattiti, a cui hanno partecipato
personalità del mondo della cultura, responsabili politici locali e
nazionali, giornalisti, europarlamentari, che si sono confrontati
su tematiche giovanili: lavoro, scuola, disagio sociale,
famiglia".
Controlliamo dove vanno i nostri soldi, Assessore!
