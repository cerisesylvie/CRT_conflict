Classificazione
BILANCIO E CONTABILITA' REGIONALE



Oggetto del Consiglio n. 1867 del 22 giugno 2011 - Resoconto
OGGETTO N. 1867/XIII - Discussione generale congiunta del
rendiconto 2010 e dell'assestamento del bilancio 2011.
Président -
Nous passons maintenant à l'examen des points
n° 21 et n° 22 à l'ordre du jour. Ont été déposés à la Présidence
le rapport conjoint sur les deux projets de loi et les amendements
présentés par l'Assesseur Lavoyer.
La parole au rapporteur, le Conseiller Rosset.
Rosset (UV) -
Merci M. le Président, chers collègues,
così come il bilancio di previsione e la legge finanziaria, anche
il rendiconto e l'assestamento si confermano due momenti salienti
per la vita amministrativa ed economica della nostra Regione, anche
in considerazione dello spessore delle cifre e degli interventi che
sostanziano questi due provvedimenti. Due strumenti finanziari con
i quali possiamo fare il punto della situazione sull'azione
politico-amministrativa del Governo regionale attraverso le
decisioni assume con il voto nell'Assemblea consiliare e la
possibilità di verificare in che modo le risorse a disposizione
siano state impegnate e in quale misura gli interventi programmati
siano stati portati a compimento con l'effettiva realizzazione.
Ricordo che questo rendiconto è il primo rendiconto adottato
secondo le regole novellate dalla riforma dell'ordinamento
contabile della Regione introdotte con la legge regionale n.
30/2009. Allo stesso modo è l'ultimo rendiconto approvato ante
riforma dell'ordinamento finanziario adottato definitivamente con
il decreto legislativo n. 12/2011 recante: "Norme di attuazione
dello Statuto speciale della Regione Valle d'Aosta/Vallee d'Aoste
recanti modifiche alla legge 26 novembre 1981, n. 690, revisione
dell'ordinamento finanziario della Regione".
Questa manovra finanziaria "intermedia" in vista della
finanziaria regionale del 2012 si situa in un momento particolare
in Italia, in Europa, ma direi nel mondo e non può prescindere dal
contesto socio-economico attuale e dagli interventi legislativi che
si profilano sullo scenario politico ed economico internazionale e
nazionale. La nostra finanza pubblica si inserisce in una rete
assai complessa. Vorrei limitarmi a qualche accenno partendo da
quella crisi mondiale che resta ancora in primo piano in
un'emergenza difficile da decifrare e i cui esiti sono ancora molto
incerti. Questo clima in Europa appare in verità particolarmente
complesso con alcuni Paesi dell'Unione - pensiamo all'Irlanda, alla
Grecia e al Portogallo, che restano in grave crisi e la stessa
"retrocessione" (per usare un termine calcistico) dell'Italia
appare in linea con i rischi per Paesi su cui grava un deficit
pubblico e una generalizzata debolezza dell'economia, una crisi
dell'industria e di indici importanti come quello dell'occupazione.
In questo complesso e difficile scenario europeo e soprattutto
nazionale, in Valle d'Aosta l'impatto macroeconomico della crisi è
apparso quantitativamente meno intenso che a livello nazionale,
come risulta dal rapporto annuale socio-economico sulla Valle
d'Aosta, un impatto meno intenso anche per l'effetto congiunto di
un maggior grado di solidità economico-patrimoniale delle famiglie
e per la tempestiva adozione da parte della Regione di un
articolato pacchetto di misure anticrisi fin dal 2008 indirizzate
alle imprese, alle famiglie e alle fasce più deboli. Ora, seppur
confortati nell'ultimo anno da lievi segnali positivi, la crisi
morde anche nella nostra regione, come risulta da diversi
indicatori sempre del rapporto annuale socio-economico sulla Valle
d'Aosta, indicatori quali il mercato del lavoro, il comparto
industriale, le famiglie con più prestiti e meno depositi, il
carovita in Valle d'Aosta, l'innalzamento dei prezzi. Già da oggi
quindi dobbiamo guardare al futuro consapevoli della necessità di
un'azione compartecipata agli sforzi di rilancio e, proprio per la
delicatezza di questa fase, sarà importante proseguire quel cammino
di collaborazione e di stretto contatto tra i Parlamentari
valdostani, l'Esecutivo regionale, il Consiglio regionale e la II
Commissione per capire se e come questo momento difficile potrà
incidere non solo ovviamente - come nostro interesse - sulla
"tenuta" della nostra economia, ma anche sulla fiscalità e, di
conseguenza, sugli introiti del nostro riparto fiscale.
L'Europa a più velocità non si è limitata a misure di
salvataggio, ma con il patto della
governance
economica ha
deciso di incidere sulle politiche di austerità e l'Italia,
responsabilmente, dovrà adeguarsi, si parla già in questi giorni di
una manovra di 40.000.000.000; pertanto non dobbiamo sottovalutare
i rischi che potrebbero incidere sul nostro bilancio e sull'insieme
delle nostre politiche dalla prossima finanziaria dello Stato.
Sappiamo certo che elemento protettivo è la nuova norma di
attuazione con cui pochi mesi fa è stato blindato il nuovo
ordinamento finanziario della nostra Regione, che ha comportato sì
rinunce, ma ha stabilizzato le prospettive dei nostri trasferimenti
e ciò era indispensabile per i rischi, per le autonomie speciali
insite nel celebre "federalismo fiscale". Il percorso attuativo del
"federalismo fiscale" e la conseguente modifica dell'ordinamento
finanziario regionale costituiscono un'importante sfida per questo
momento delicato e non posso a tal proposito non citare - ma
immagino che risulterà qualcosa dal dibattito odierno - la sempre
esistente preoccupazione sulla rigidità del "Patto di stabilità",
che congela anche nel nostro bilancio cospicue risorse finanziarie,
che avrebbero certo il vantaggio di movimentare l'economia e di
consentire investimenti utili e necessari.
Il rendiconto generale dell'anno 2010 presenta complessivamente
un avanzo di amministrazione di circa 128.000.000 di euro, da
applicarsi attraverso il successivo disegno di legge di
assestamento al bilancio regionale 2011-2013. La gestione di
competenza, ossia la differenza tra le entrate accertate e le spese
impegnate al 31 dicembre 2010 fa registrare un risultato negativo
di 182.000.000 di euro, ampiamente compensati dall'avanzo di
amministrazione dell'esercizio 2009, che fu pari a 272.000.000.
L'applicazione di tale avanzo ha comportato un avanzo di gestione
della competenza di 90.000.000 di euro. Il risultato
d'amministrazione è spiegato dall'avanzo di competenza (pari a
90.000.000 di euro) a cui si aggiunge il risultato della gestione
dei residui: una lieve riduzione dei residui attivi (meno 8.500.000
di euro) è stata ampiamente compensata dalla riduzione dei residui
passivi (meno 42.000.000). Per completezza, all'avanzo di
amministrazione così calcolato si aggiunge la quota dell'avanzo di
amministrazione dell'anno 2009, pari a euro 4.000.000 di euro, non
applicata all'esercizio 2010.
Per quanto riguarda la parte entrate, dall'analisi del
rendiconto emerge che complessivamente le previsioni definitive del
2010 superano del 10 percento la previsione iniziale; ciò è dovuto
in gran parte all'iscrizione dell'avanzo di amministrazione
dell'esercizio 2009. Il dato più importante su cui vorrei porre
l'attenzione è la crescita del 3,4 percento degli accertamenti
rispetto all'anno 2009. Mi riferisco alla parte di risorse a
disposizione della Regione, ossia al totale degli accertamenti al
netto delle partite di giro. Questa crescita riporta la situazione
sostanzialmente ai livelli dell'anno 2008, periodo ante crisi. Un
giudizio che trova conferma nell'analisi per titolo, tale crescita
è infatti trainata dal titolo I, riferito al gettito dei tributi
propri e dei tributi erariali. Questo è il messaggio migliore che
emerge dall'analisi finanziaria di tale rendiconto: la perdita di
ricchezza dovuta alla crisi è stata recuperata e costituisce il
presupposto per un futuro di crescita. Una positività che è
moderata dalla condizione dell'occupazione, anche giovanile, non
può essere trascurata. Tuttavia, non si può negare un'indubbia
efficacia delle misure anti-crisi adottate dalla Regione, come già
citato, alla fine del 2008, che hanno creato le condizioni per
valorizzare l'impegno di tutti. La capacità di riscossione rispetto
agli accertamenti finali si è attestata attorno al 65 percento, in
peggioramento per i vincoli del Patto di stabilità che si traducono
anche in un rallentamento dei trasferimenti di cassa delle
compartecipazioni.
Passando al versante delle spese, va evidenziato lo scostamento
complessivo tra previsioni iniziali e definitive, al netto delle
contabilità speciali, del 10 percento, laddove gli impegni
rappresentano quasi il 91 percento delle previsioni definitive. La
capacità di pagare, vale a dire la capacità di concludere l'intero
procedimento della spesa nel corso dell'esercizio, registra un
lieve peggioramento assestandosi sul livello del 2008 a quota 72,71
percento. Queste comparazioni sono sempre svolte sugli aggregati al
netto delle partite di giro.
I residui attivi, relativi agli esercizi precedenti e in carico
al 1° gennaio 2010, ammontano a circa 960.000.000 di euro. Il 61
percento di tale importo è stato riscosso nel corso del 2010,
mentre l'1 percento è stato eliminato per accertata insussistenza o
inesigibilità. Resta da riscuotere quasi il 38 percento del volume
dei crediti, che risulta equivalente a 914.000.000 di euro circa,
che sono riferiti in massima parte al titolo I, ossia alle quote
del riparto fiscale.
Per quanto riguarda invece i residui passivi al 1° gennaio 2010,
risultano pari a 900.000.000 di euro circa e di questi quasi il 38
percento è stato pagato durante la gestione 2010. Sono stati
trasferiti all'esercizio 2011 per il 57,8 percento di tali residui
e il 4,7 è stato messo in economia. Il volume dei residui passivi
nell'esercizio finanziario 2010 ha registrato un aumento rispetto
all'anno precedente di circa 99.000.000, 87 dei quali spiegabili
dall'eliminazione della perenzione amministrativa disposta con
legge regionale n. 30/2009. Il Consiglio può trovare riscontro di
quanto detto nel confronto dei residui passivi esposto a pagina 15
della relazione al disegno di legge. Può avere maggiore chiarezza
ascoltando anche la relazione dei revisori dei conti, con
l'occasione ringrazio per la collaborazione datami in questa
occasione.
Proseguendo, per quanto riguarda il disegno di legge n. 143,
relativo alla destinazione dell'avanzo di amministrazione,
l'obiettivo degli interventi adottati è quello di favorire un
utilizzo corretto e coerente delle risorse adeguando alcuni
stanziamenti alle effettive esigenze di spesa emerse
successivamente all'approvazione del bilancio 2011.
La finalità è di destinare l'avanzo di amministrazione
registrato in seguito alla chiusura dell'esercizio finanziario del
2010, nel contempo si apportano le modifiche alle disposizioni
legislative in vigore per un adeguamento delle spese previste a
bilancio, rispetto agli obiettivi stabiliti in precedenza.
Sono tre i capi in cui si articola questo disegno di legge
regionale per complessivi 29 articoli. Il capo I rettifica la
consistenza dei residui attivi e passivi e aggiorna il fondo
iniziale di cassa.
Il capo II rappresenta di fatto la manovra finanziaria con la
quale si accompagna l'assestamento di bilancio di previsione per
l'anno finanziario 2011 e con cui si adeguano le autorizzazioni di
bilancio agli obiettivi di politica economico-finanziaria. È invece
il capo III ad occuparsi della determinazione della variazione al
bilancio di previsione 2011 e per il triennio 2011/2013.
L'avanzo di amministrazione dell'esercizio finanziario 2010 è di
128.000.000 di euro.
La serie di interventi che stiamo analizzando mettono a
disposizione risorse in settori determinanti per il sistema
socio-economico valdostano e che consentono un'articolazione della
spesa capace di produrre risultati significativi e facilmente
valutabili dalla popolazione. Scorrendo brevemente i principali
settori toccati dalla manovra di assestamento, vanno sottolineati
in particolare i seguenti interventi:
- l'impegno, in questo momento di particolare crisi economica,
nel sostegno alle famiglie e alle imprese attraverso lo
stanziamento di 10.000.000 nei fondi di rotazione dei mutui. A
questi si aggiunge il rifinanziamento per 320.000 euro della legge
regionale n. 11/2009 di incentivo per il rinnovo del parco auto e
moto;
- per dare seguito alle necessità occupazionali, è previsto un
aumento di 1.200.000 di euro del piano di politica del lavoro.
Inoltre 4.500.000 sono stanziati per l'acquisto di servizi dalla
Società dei servizi, cosiddetta "salvaprecari", di cui 1.500.000
nell'ambito dei cantieri stradali e 3.000.000 nell'ambito dei
cantieri forestali;
- l'assestamento prosegue nell'attribuire 5.000.000
all'agricoltura per rifinanziare parte delle iniziative di quel
settore che furono oggetto di contenimento in programmazione;
- inoltre, particolare attenzione viene data agli enti locali:
infatti l'articolo 5 ridetermina l'ammontare delle risorse
finanziarie destinate al settore della finanza locale per l'anno
2011 attraverso l'utilizzo della quota a esso vincolata dell'avanzo
di amministrazione 2010 pari a circa 9.000.000 di euro.
Con l'adozione di questi due provvedimenti finanziari prosegue
il percorso già tracciato in precedenza con l'approvazione del
bilancio di previsione e della legge finanziaria. È chiaro che
l'incertezza della politica italiana con continui annunci di
riforme, come quella della fiscalità, agisce come un elemento di
disturbo, ma penso che si debba mantenere con decisione e
condivisione la linea di applicazione del nostro programma di
legislatura, che rimane il nostro costante punto di riferimento e
che orienta l'azione politico-amministrativa in una logica di
risparmio e di razionalizzazione dei grandi centri di spesa,
coniugando esigenze di "tagli" e necessità di mantenimento di
servizi a persone e famiglie e anche di stimolo all'economia, che
risente in negativo dell'aria di questi tempi.
Concludo questo intervento con la consapevolezza di aver trovato
oggi una conferma per proseguire con rinnovato impulso il cammino
del programma che la maggioranza si è data per mettere in campo
strumenti improntati al realismo, poiché devono necessariamente
fare i conti con le contingenze derivanti da una situazione
economica generale. Proprio in tale prospettiva, va ribadita
l'importanza di sostenere in termini sostanziali i settori
produttivi con mezzi e risorse adeguate con l'obiettivo generale di
favorire la crescita della produttività oltre che dei livelli
occupazionali, non ultima...se vi ricordate, nel corso dell'ultima
adunanza consiliare abbiamo approvato una legge sulle imprese
innovative, in definitiva un sostegno per garantire migliori
condizioni di vita e di lavoro nel rispetto delle esigenze e dei
bisogni manifestati dalla popolazione valdostana.
Président -
La parole au Conseiller Secrétaire Rigo.
Rigo (PD) -
Grazie Presidente. È toccato a me quest'anno
far parte del Collegio dei revisori del conto. Ho quindi cercato
insieme ai colleghi La Torre e Rosset di svolgere con diligenza il
lavoro che ci è stato affidato ai sensi dell'articolo 115 del
Regolamento del Consiglio regionale.
Sicuro di interpretare anche il pensiero dei colleghi, mi sembra
corretto e doveroso dare atto alle strutture dell'Assessorato del
bilancio, finanze e patrimonio, al dottor Bieler e ai suoi
collaboratori, di averci accolto con disponibilità e
collaborazione. Con competenza ci hanno accompagnato in un
difficile e complicato compito di controllo e di verifica: i membri
del collegio, da soli, senza specifiche competenze professionali,
non sarebbero stati in grado di condurre un esame tale da
certificare i risultati economici e finanziari del rendiconto
generale per l'esercizio finanziario 2010 della Regione autonoma
Valle d'Aosta. La verifica dell'attività amministrativa è stata
possibile solo con le indicazioni e l'aiuto degli uffici
competenti. I nostri sforzi sono contenuti nella relazione che
abbiamo voluto consegnare, per tempo, agli uffici del Consiglio, in
modo da poterla inserire fra i documenti che accompagnano l'ordine
del giorno. Do quindi per letta la relazione nella quale sono
trascritte in modo veritiero le verifiche fatte. Informo, anche per
conto dei colleghi revisori, che abbiamo analizzato la
documentazione relativa ai Comuni di Courmayeur, Saint-Pierre e
Valpelline per gli interventi concernenti il FOSPI, abbiamo
verificato i contributi a sostegno dell'attività di due società
commerciali e di una turistico-ricettiva, tre contributi (una
parrocchia, una società e un privato) per l'adempimento all'obbligo
di costruzione e ricostruzione del manto di copertura dei tetti in
losa e tre contributi per il rinnovo tecnologico del parco auto e
moto circolante in Valle d'Aosta. In riferimento ai residui attivi
abbiamo controllato tre capitoli relativi ai fondi statali per il
miglioramento dei mutui fondiari e uno riferito al Progetto
Le
mura oltre le mura
. Per quanto riguarda i primi tre
accertamenti le riscossioni sono avvenute nel primo trimestre 2011;
per l'ultimo accertamento l'Agenzia del lavoro sta predisponendo
gli atti per effettuare la riscossione dopo l'avvenuta verifica
della rendicontazione delle spese.
I capitoli, invece, relativi all'analisi dei residui passivi
sono stati tre: iniziative di promozione dell'immagine e
dell'offerta turistica della Valle d'Aosta in Giappone, contributi
per progetti di mediazione interculturale, lavori di scavo e
indagini archeologiche della Piazza della Collegiata dei Santi
Pietro ed Orso. Abbiamo potuto verificare che alcuni residui sono
stati mandati in economia, per alcuni progetti sono ancora in corso
le verifiche, è stato sollecitato l'invio della fattura, alcuni
viaggi programmati sono saltati e dopo il quarto stato di
avanzamento il residuo sarà utilizzato per uno studio dei reperti
che rientrava nell'offerta iniziale. Come collegio abbiamo voluto,
seppure sommariamente, dare conto dei capitoli oggetto delle nostre
verifiche e ovviamente abbiamo copia della documentazione,
delibere, mandati, prospetti che i consiglieri possono
eventualmente richiedere. Continuo con l'intervento se è
possibile...perché ho detto: c'è la relazione dei revisori, uno si
siede...invece, visto che devo fare l'intervento, continuo dal
momento che ho la parola, recuperando però un po' il tempo
utilizzato per la relazione dei revisori.
Ricordandomi dell'intervento fatto dal collega Zucchi in veste
di revisore nel 2009, sono andato a leggere i verbali di quella
adunanza consiliare. Ricordo ai colleghi il suo stupore e la sua
preoccupazione per un incarico che, per altri enti con bilanci più
modesti di quello alla nostra attenzione, rivestono revisori
contabili professionisti; preoccupazioni peraltro sollevate anche
nel passato da altri Consiglieri revisori: Marco Fey, Adriana
Viérin, Marco Viérin ed espresse in un ordine del giorno approvato
all'unanimità dal Consiglio nella seduta del 3 agosto 2004, ordine
del giorno che vado a leggere:
"Il Consiglio regionale della
Valle d'Aosta considerato che l'articolo 115 del Regolamento
interno del Consiglio regionale, stabilisce che tre consiglieri
regionali debbano provvedere alla revisione del rendiconto generale
del bilancio annuale della Regione; rilevato che la norma non
specifica la tipologia dei controlli da svolgere sul documento
contabile che presenta una tale vastità di vincoli legislativi di
parti contabili attive e passive che richiederebbero un lavoro
sistematico e specifico di revisori contabili professionisti
impegna il Consiglio regionale a voler esaminare attentamente la
questione sopracitata e rivedere la norma del Regolamento interno
del Consiglio regionale, articolo 115"
. Non so se negli anni la
questione posta sia stata esaminata attentamente, i consiglieri
sanno bene che l'articolo 115 non è stato modificato.
Tornando all'adunanza del 2009 e ai rilievi sollevati,
l'Assessore Lavoyer spiegò che, essendo il bilancio consuntivo
approvato con legge regionale e non con atto amministrativo, la
competenza è in capo ai consiglieri regionali, ma
"nessun
problema
- aggiunse poi -
ad affiancare ai revisori dei
conti che devono essere giocoforza per il nostro ordinamento dei
consiglieri regionali eletti, dei tecnici che possano supportare
nell'esame della cosa"
, una proposta questa che fu condivisa,
in sede di dibattito, anche dal Presidente Rollandin. Da allora
però tutto è rimasto come prima se non che la discussione del
rendiconto 2009, quella dell'anno scorso, è stata accompagnata da
una relazione scritta fatta dai tre revisori, colleghi Chatrian,
Crétaz e Salzone, che è stata traccia anche per il nostro lavoro
sul rendiconto di quest'anno. In questi mesi però sono intervenute
alcune novità importanti in materia di controllo e proprio
relativamente alla nostra Regione. Infatti con decreto legislativo
n. 179/2010 è stata istituita la sezione di controllo della Corte
dei Conti per la Valle d'Aosta. Naturalmente, il 23 marzo 2011, in
occasione dell'anno giudiziario, questo argomento è stato
sviluppato: il Presidente dottor Bussetti, per quanto riguarda il
controllo, nel ricordare l'istituzione della sezione, ha detto che
"La sezione di controllo regionale esercita, nel rispetto
dell'ordinamento regionale ed ai sensi dell'articolo 3, commi 4, 5,
6 della legge 14 gennaio 1994 n. 20, nell'ambito dei programmi
annuali dalla stessa deliberati anche sulla base della richiesta
della Regione, il controllo sulla gestione dell'Amministrazione
regionale e degli enti strumentali, ai fini del referto al
Consiglio regionale, nonché il controllo sulla gestione degli enti
territoriali e loro enti strumentali e delle altre istituzioni
pubbliche di autonomia aventi sede nella regione, per riferirne
agli organi rappresentativi di detti enti. La sezione,
nell'esercizio del controllo sulla gestione, valuta le deduzioni
delle amministrazioni controllate, evidenziandole nei referti di
cui sopra, ed esamina i risultati dei controlli interni
eventualmente effettuati. Il controllo comprende anche la verifica
della gestione dei cofinanziamenti regionali per interventi
sostenuti con fondi comunitari; tale attività deve adeguarsi ai
sistemi di controllo espressamente previsti, collateralmente ai
sistemi gestionali, dalle specifiche normative dell'Unione europea.
La sezione, a richiesta del Consiglio regionale, procede alla
valutazione degli effetti finanziari delle norme legislative che
comportino spese riferendone con una o più relazioni al Consiglio
stesso; a richiesta dell'amministrazione controllata, può rendere
motivati avvisi sulle materie di contabilità pubblica. In attesa
che la sezione del controllo diventi operativa non si può per
intanto che manifestare apprezzamento per tale innovazione
-
concludeva il Presidente -
che era stata auspicata dalla stessa
Corte costituzionale con la sentenza n. 267/2006 e augurare a tale
organo di operare con piena autorevolezza e corrispondenza alle
aspettative che in esso tutti riponiamo"
. Il Procuratore
regionale dottor Chiarenza nel suo intervento ha formulato
l'augurio che
"la sezione diventi in concreto operativa al più
presto e che i soggetti istituzionali che ne costituiscono il
motore riescano in tempo breve a risolvere i problemi pratici,
direi materiali che la costituzione ex novo di un'istituzione
necessariamente comporta. Auspico inoltre che le amministrazioni
valdostane ne sappiano trarre la massima utilità, sfruttando
appieno tutti gli strumenti di collaborazione che la disciplina
appena descritta pone a loro disposizione"
così concludeva.
Il sottoscritto, ricorderanno i colleghi La Torre e Rosset, nel
corso di uno degli incontri con il dottor Bieler, ha fatto presente
che è ormai tempo, anche alla luce del decreto legislativo
ricordato sopra e, di conseguenza, proprio dell'articolo 4
dell'assestamento del bilancio che stiamo discutendo, che la prassi
seguita, relativa al Collegio dei revisori del conto, sia oggetto
di sostanziali innovazioni. Il dottor Bieler, in quella occasione,
ci preannunciò che a questo proposito ci sarebbero state nella
relazione dell'Assessore Lavoyer indicazioni nel merito.
Al di là di come e quando diventerà operativa la sezione
valdostana di controllo della Corte dei Conti, credo comunque
necessario, politicamente, approfondire il tema relativo non solo
al controllo e alla vigilanza sulla regolarità contabile,
finanziaria ed economica della gestione del bilancio regionale, ma
anche quello di un organo che collabori sia con gli uffici
competenti dell'Amministrazione regionale sia con il Consiglio
regionale nello svolgimento della sua funzione di indirizzo e di
controllo. Insomma credo necessario riprendere il dibattito
iniziato nell'adunanza del 26 maggio dell'anno scorso nel corso
dell'approvazione della norma di attuazione sulla Corte dei Conti.
Un organo, lo chiamo così perché non so come chiamarlo altrimenti,
cioè che non sia solo, come immagino quello della Corte dei Conti,
indirizzato alla verifica che gli atti amministrativi siano
debitamente rappresentati in modo chiaro e veritiero così da
permettere le relative verifiche di legittimità. Un organo
attendibile che sappia essere quindi non solo controllo, ma
conoscenza, approfondimento insomma valore aggiunto per una
burocrazia sempre più complessa e, a volte, farraginosa e per un
Consiglio regionale a questo punto più capace di dibattere
suggestioni innovative.
Certo la Regione con la legge n. 30/2009 ricordata stamani si è
dotata di principi importanti in materia di controllo strategico e
di controllo di gestione ma, a mio avviso, rappresentano un altro
aspetto della complessità della macchina amministrativa regionale.
Ecco perché mi sembra corretto riprendere la questione sollevata
nella discussione del maggio dell'anno scorso sulla legge regionale
n. 10/2005, che aveva istituito, sulla carta, l'Autorità di
vigilanza e sulla sua annunciata abrogazione a seguito proprio del
decreto legislativo citato dell'ottobre 2010. Un organo però,
continuo a chiamarlo così, che abbia il Consiglio regionale come
suo referente unico e con una
mission
che non sia solo
quella dell'analisi della correttezza della gestione finanziaria,
ma che sia volto alla verifica dell'efficacia, dell'efficienza e
dell'economicità della gestione delle risorse collettive da parte
della Regione, mi sembra una questione che dovremmo insieme
approfondire, ma tornerò alla fine brevemente sull'importanza di
questa pianificazione strategica.
Detto ciò, ho cercato, nella mia funzione di revisore, di
esaminare più in profondità il complesso lavoro in capo al
collegio, organo di controllo interno del Consiglio. Prima di tutto
sono andato a rileggere la legge regionale di riferimento: la n.
30/2009, volevo capire di più e meglio l'autentico significato di
bilancio di previsione e quello del rendiconto generale, perché è
evidente che i due documenti sono diversi, ma invece il dibattito
politico spesso confonde i due livelli. E la discussione congiunta
del rendiconto e dell'assestamento di bilancio di oggi, decisione
peraltro sempre assunta almeno in questa legislatura, rafforza in
me la convinzione che con difficoltà si riesce ad analizzare
separatamente i due aspetti: quello gestionale e quello politico.
Non voglio apparire rompiscatole, voglio solo cercare di
esplicitare dubbi e considerazioni nate leggendo i documenti
finanziari e in questo è stata per me utile una considerazione
fatta dall'Assessore Lavoyer, a giugno 2009, proprio
sull'importanza di esaminare in profondità l'attuazione, attraverso
il consuntivo, del programma di Governo. Ma andiamo con ordine. La
legge regionale definisce il bilancio di previsione lo strumento
finanziario di programmazione della Regione. La Giunta regionale
individua nelle voci di bilancio gli obiettivi: aiutare lo sviluppo
dell'economia - cito a caso come esempio -, accrescere la
competitività, insomma le linee di politica programmatoria che il
Consiglio regionale prima dibatterà con argomenti, opinioni
favorevoli o contrarie, e poi voterà.
Il bilancio consuntivo, il rendiconto generale annuale dimostra,
lo dice la legge regionale, i risultati della gestione dal punto di
vista finanziario, economico e patrimoniale, tenendo presente una
cosa per me importante: le somme iscritte nelle varie voci di
entrata e di spesa del bilancio di previsione non hanno un semplice
carattere indicativo, ma rappresentano un vincolo preciso per
l'Amministrazione. Se questo è vero, il dibattito sui due documenti
dovrebbe essere differente: il primo sulle strategie e il secondo
se quelle strategie, anche per chi non lo ha approvato, sono state
soddisfatte o disattese.
L'assestamento di bilancio alla nostra attenzione è la
conseguenza finanziaria, l'avanzo, del rendiconto e introduce
variazioni al bilancio di previsione; quindi la discussione sul
rendiconto riguarda la capacità della Giunta regionale di dare
seguito agli obiettivi e non gli obiettivi, mentre l'assestamento
introduce novità a volte sostanziali rispetto agli obiettivi
fissati dal bilancio di previsione. Per assurdo, un consigliere di
maggioranza può votare contro il rendiconto perché sono state
disattese le indicazioni votate a dicembre o viceversa. Se il
bilancio di previsione possiamo immaginarlo come una manifestazione
di volontà, il rendiconto è invece la verifica a posteriori se
quanto previsto è stato realizzato. In sostanza se la macchina
amministrativa regionale, guidata dalla Giunta regionale, a cui
comunque è in capo la responsabilità politica, senza alcun dubbio,
è stata capace di rispettare le previsioni di spesa o di
incasso.
A mio modo di vedere, analizzando con difficoltà, ma con la
volontà di capire, i dati 2008-2009-2010, la macchina ha mantenuto
in questi anni più o meno la stessa velocità, la stessa capacità di
spesa e le stesse difficoltà incontrate in alcuni settori. Alcuni
miglioramenti sono dati dalla nuova legge di controllo, per esempio
quello di affidare alle strutture regionali la competenza del
riaccertamento dei residui attivi, oppure da una maggiore
propensione culturale in merito alla gestione dei residui passivi.
Sostanzialmente però le luci e le ombre, la velocità della macchina
sono più o meno le stesse negli ultimi anni.
Ultima considerazione prima di passare alle cifre vere e
proprie: vorrei segnalare all'Assessore Lavoyer la necessità che,
dal prossimo anno, la tabella 1, relativa all'elenco dei capitoli
finanziati con fondi derivanti da trasferimenti dello Stato e
dell'Unione europea - ne abbiamo discusso con i revisori e anche
con gli uffici - accertati e non impegnati, fosse predisposta in
modo da renderla più facilmente leggibile, senza dover
necessariamente rivolgersi alle strutture di riferimento per
conoscere la ragione del non impegno. Per alcuni capitoli l'importo
è rilevante e, visto che non potevo certo chiedere informazioni su
tutti, sono 80, attraverso un campione e la disponibilità degli
uffici dell'Assessore, sono venuto a conoscere situazioni molto
diverse. Capitolo 60005, "Portale nazionale del turismo Italia.it":
764.515,88 euro, ai sensi di un decreto datato 7 marzo 2006.
Indecisione del Governo, del Ministro Brambilla? Noi continuiamo a
riproporre ogni anno lo stanziamento di questi fondi senza però
utilizzarli. Capitolo 57500, "Iniziative di tutela delle minoranze
linguistiche storiche": 250.600 euro, non impegnati nel 2010 perché
il versamento dei fondi statali è stato effettuato solo a dicembre.
Motivazione che lascio a voi interpretare, ma quello che voglio far
notare all'Assessore è il fatto che il Consigliere non può
ingolfare gli uffici con mille richieste diverse, quindi almeno per
fondi superiori a 200.000 euro si trovi spazio nella tabella per
due righe di spiegazioni.
Le cifre: da segnalare è il dato della percentuale di entrate
riscosse, rispetto a quello degli accertamenti finali, che si è
attestata al 65,39. Certo, la relazione spiega che la flessione è
dovuta a vincoli sempre più stringenti imposti dal Patto di
stabilità, ma una diminuzione di oltre 10 punti in percentuale (era
al 76,95 lo scorso anno) ed inferiore al 2008 (che si era attestata
al 70) vuol dire forse che non tutto è spiegabile con il Patto di
stabilità.
Per quanto riguarda il capitolo dedicato alle spese, gli impegni
rappresentano il 90,82 percento delle previsioni definitive,
percentuale superiore a quella dell'anno scorso che era dell'88,47,
mentre nel 2008 era circa l'82 percento e nel 2007 circa l'88. Si
evidenzia quindi una rilevante capacità nell'impegnare le somme e
questo risultato è forse anche conseguenza o virtù del fatto che
questa percentuale rappresenta
performance
premiante per i
dirigenti. Anche se da un'altra angolatura, questo premio può
essere penalizzante per quelle strutture che, attente nelle
procedure di gara - un po' come farebbero se fossero soldi loro -,
si trovano a dover impegnare somme minori, frutto del risultato di
una buona gestione, ma si vedono penalizzati nelle indennità di
risultato. Francamente poi non credo sia corretto utilizzare la
stessa percentuale, mi sembra il 5 percento, in modo uniforme su
tutte le strutture come riconoscimento a quei dirigenti che
impegnano le risorse disponibili. Ci sono spese correnti e spese
correnti, le spese fisse del personale non credo sia difficile non
impegnarle.
La capacità di "pagare", ossia di concludere il procedimento
della spesa, registra invece un peggioramento rispetto all'anno
precedente, infatti il rapporto fra somme impegnate e pagate passa
dal 73,19 al 72,71 ritornando così al livello 2008, che era stato
del 72,72. Dalle tabelle di pagina 8 però, come sempre, si
evidenzia una debole capacità di spesa nel settore dello sviluppo,
del governo del territorio, dell'agricoltura, insomma laddove, a
fronte di un impegno di spesa per l'investimento, la liquidazione
avviene a lavori eseguiti e rendicontati. Su questo aspetto, ogni
anno, ricorderanno i colleghi, nel dibattito consiliare si
contrappongono coloro che dicono che si pagano in ritardo i lavori
assunti con un preciso impegno finanziario e la Giunta regionale
che ribadisce che l'impegno è riferito all'intero lavoro e che si
liquida in virtù degli stati di avanzamento e che se la Regione
appalta un lavoro, ma se un'impresa non rispetta i tempi o ha tempi
lunghi nella fase di presentazione degli stati di avanzamento, lo
abbiamo visto con un residuo di cui abbiamo fatto il controllo come
revisori, non è possibile liquidare le somme iscritte a bilancio.
Certo, l'Assessore Lavoyer l'anno scorso ha detto che le strutture
competenti stanno facendo uno sforzo nel cercare di migliorare la
programmazione della spesa, collaborando maggiormente sui flussi di
cassa in base all'andamento dei lavori, soprattutto per le grandi
opere; questo è senz'altro vero. Ma se noi potessimo vincolare
almeno in parte la capacità di allocare le risorse negli anni di
bilancio con un sistema premiante rispetto alla capacità di pagare,
oltre che alla capacità di impegnare, delle strutture dirigenziali,
forse aiuteremmo la macchina ad essere ancora più efficiente e
capace di calibrare meglio i flussi finanziari legati
all'impegno.
La parte che riguarda i residui attivi in carico all'inizio
dell'anno e le tabelle allegate segnalano una progressiva
diminuzione delle somme da riscuotere al termine dell'anno, dai
1.308.147 del 2008 ci assestiamo ai 914.000 da riscuotere al 31
dicembre 2010. Le cifre rilevano una maggiore attenzione delle
strutture regionali nella riscossione dei crediti. I residui
passivi che di fatto appesantiscono il bilancio meritano una
maggiore attenzione: nello scorso anno l'Amministrazione è riuscita
a pagarne il 37,52 meno dell'anno precedente, quando la percentuale
è stata del 39,83. Il fatto poi che con la nuova legge di
contabilità la gestione degli stessi non sia più condizionata dalla
perenzione consente di valutare con maggiore linearità l'effettiva
capacità di spesa nei vari settori di intervento; questo fatto è
fotografato a pagina 15 della relazione.
I settori dove la capacità di spesa gira più lentamente sono
anche i settori che in questo momento dovremmo aiutare di più: i
settori economici, l'assetto del territorio. E, purtroppo, se non
ho capito male, il volume dei debiti trasferiti all'esercizio
prossimo è aumentato di 10 punti in percentuale, passando dal 47,02
dell'anno scorso al 57,80 di quest'anno e proprio l'innovazione
introdotta sulla perenzione ci dà la giusta valutazione sulla
capacità di far girare l'economia valdostana in un momento
particolarmente delicato, come tutti voi sapete molto bene. Anche
qui allora una modesta considerazione: maggiore collaborazione,
come ci ha ricordato l'anno scorso l'Assessore Lavoyer, fra le
strutture dirigenziali, una più attenta analisi e valutazione per
la cancellazione dei debiti posti in economia e - perché no -
valutare anche qui il merito dei dirigenti anche sulla capacità di
smaltire i propri residui! Indici premianti per chi si impegna con
risultati concreti nel contenere i debiti trasferiti al prossimo
esercizio, facciamo un'opera di pulizia! Il rapporto fra spesa
corrente e spesa di investimento si trascina da anni in una forbice
fra il 67,34 di quest'anno e il 65 degli anni scorsi, mentre le
spese di investimento fra il 32,66 di quest'anno e il 34 degli anni
2009, 2008, 2007.
Sulla competenza la spesa corrente risulta impegnata oltre il 90
e pagata l'86 dell'impegnato e i residui passivi si assestano sul
64 del pagato, in conseguenza di un risultato modesto della sanità
e dello sviluppo economico. Le spese di investimento registrano un
impegno dell'85 degli stanziamenti definitivi, migliore rispetto
all'anno precedente, e un pagato del 43 dell'impegnato, a fronte di
un 49 dell'anno scorso. Identica flessione sul fronte dei residui,
ma, al di là di queste flessioni, i dati sono comunque non
confortanti. La capacità di spesa (pagine 20 e 21 della relazione)
risulta inferiore rispetto all'anno precedente sia per la
competenza, sia per i residui, con conseguente formazione di
residui passivi superiore all'anno precedente: 27,29% rispetto al
26,81.
La capacità di spendere: le risorse impegnate è certamente uno
dei nodi più importanti e sul quale si è sempre sviluppato il
confronto fra il Governo regionale e l'opposizione, da sempre
credo. Gli scostamenti fra un anno e l'altro non sono grandi, ma
sono indice di uno scostamento fra l'impegnato e il pagato che non
riusciamo a lasciarci alle spalle. L'anno scorso il Presidente
Rollandin, su questo tema, ha detto che la gestione 2009 non aveva
potuto beneficiare delle novità introdotte dalla nuova legge di
contabilità,
"benefici che non si sono ancora visti
compiutamente, in particolare su quella discrepanza
- sono
parole del Presidente -
fra l'impegno e la spesa"
. E questo
certo non è un bene per la situazione economica in cui versa la
nostra Regione. Gli ultimi dati diffusi dalla Camera di commercio,
Confindustria, Banca d'Italia non lasciano spazio a dubbi e non
sono, purtroppo, neanche sorprendenti.
La Valle d'Aosta, come il resto d'Italia, cresce meno di tutti i
Paesi europei e voi sapete bene come quanto il tema della crescita
sia centrale e non lo è per una questione di sola contabilità, ma
perché senza crescita non si può fare nulla; certo la nostra
crescita dipende essenzialmente da una capacità politica
dell'Italia, che oggi non c'è, di pensare riforme complessive e
inquadrarle in un disegno organico. Da noi ogni disegno di riforma
viene visto in maniera parziale e separata come se quello che
accade all'università, al mercato del lavoro, al sistema del
credito non andasse ad incidere su un'intelaiatura unitaria. Il
risultato, nell'Italia di oggi, è un Paese frammentato, in cui è
difficile scorgere una logica comune, fra precariato estremo e
tutela reale del posto di lavoro, fra imprese che competono sul
mercato globale e chi vive della piccola rendita di posizione:
tutto concorre ad imbrigliare un sistema che continua pertanto il
suo percorso in discesa.
Questo confuso navigare è in parte anche la rappresentazione
della nostra realtà. L'esempio di questi giorni, lo riprendo, della
chiusura del corso per educatori dell'Università della Valle
d'Aosta, al di là delle risposte date dal Presidente, o meglio
l'impatto anche mediatico di questa decisione non contribuisce a
creare quel sistema positivo che occorrerebbe per superare e per
spiegare questo concetto voglio usare le considerazioni presenti
nel rapporto di valutazione 2010 della politica regionale di
sviluppo della Valle d'Aosta, che la Giunta conosce molto bene:
"quelle difficoltà presenti nel territorio, nel percepire le
possibilità di sviluppo del polo universitario. Infatti siamo in
presenza di un contesto non del tutto maturo e, quindi, solo in
parte preparato a comprenderne le caratteristiche, le peculiarità e
il funzionamento. L'efficacia dell'intervento
- si sta parlando
del polo universitario -
sarà anche determinata dalla capacità
dell'Università della Valle d'Aosta di crescere già da subito
-
di dare almeno questa impressione! -
anche grazie a maggiori
risorse regionali, altrimenti l'intervento perderebbe di
incisività"
. In questa situazione la Valle d'Aosta avrebbe
bisogno di una Regione che riesce ad essere più efficace ed
efficiente nella realizzazione delle indicazioni date dal bilancio
regionale. Abbiamo bisogno di una migliore programmazione della
spesa, di allocare con più precisione le risorse nei diversi anni
pluriennali di migliorare la capacità di ridurre i residui passivi
in capo alle diverse strutture. Abbiamo bisogno di ridare fiducia
ai nostri settori produttivi attraverso una macchina regionale che
riesce a consumare con efficienza molta più benzina, facendo quindi
più strada.
Avviandomi alla conclusione vorrei riprendere la questione che
ho lasciato in sospeso sul controllo strategico. Come premessa
approfitterò di una considerazione fatta dal collega Louvin nel
corso della discussione sul rendiconto nel 2009 a proposito del
Collegio dei revisori e dell'allora richiesta di modifica
dell'articolo 115 del Regolamento. In quella occasione il collega
Louvin, parlando dell'Autorità di vigilanza, disse che:
"non è
allora forse dando a due commercialisti o a una società di
revisione contabile il lavoro che fanno i consiglieri regionali ma
certamente avendo un'analisi più approfondita delle politiche
regionali, della capacità di spesa della Regione, noi oggi
ragioneremmo in senso molto diverso, in termini molto diversi"
.
Concetto questo ripreso dal Presidente Rollandin a luglio 2010,
quando, parlando della nuova legge di contabilità, accennò ai
centri di costo che è
"un modo di guardare all'amministrazione
totalmente diverso, che farà riflettere sulla reale finalità
dell'utilizzo dei fondi: non è più solo se ho speso o non ho speso,
ma come li ho spesi e qual è stato il risultato di questa
spesa"
. Bene, ci occorrono queste indicazioni! Al più presto
tutti saremo chiamati a compiere scelte importanti di indirizzo
socio-economico in un quadro in cui le risorse pubbliche vengono
meno anche in conseguenza dei risparmi obbligatori sulla spesa
corrente - ce lo ha ricordato il relatore - e quindi dovremo
indirizzare oculatamente le finanze regionali per creare nuovo
sviluppo.
Dobbiamo quindi utilizzare al meglio le risorse che abbiamo,
analizzando l'efficienza delle nostre leggi, la validità del nostro
sistema legislativo; per fare questo... trenta secondi,
Presidente...
Presidente -
...ma ha parlato per trenta minuti...
Rigo (PD) -
...ma si può parlare per trenta minuti, ma,
visto che ho fatto la relazione dei revisori, mi dia ancora trenta
secondi, grazie.
Dobbiamo quindi utilizzare al meglio le risorse che abbiamo
analizzando l'efficienza delle nostre leggi, la validità del nostro
sistema legislativo; per fare questo, occorre avere uno strumento,
un organo, che consenta al Consiglio regionale e a noi di
effettuare una valutazione sullo stato di attuazione e sui
risultati delle politiche regionali di intervento, a supporto dei
processi di indirizzo politico-amministrativo. In sostanza un
sistema di valutazione che non può essere solo appannaggio della
Giunta regionale, ma un processo che nasce all'interno del
Consiglio stesso. Tante volte, con molta retorica, si è parlato in
questi anni di fine della politica, forse è venuto invece il
momento della fine degli scontri fra caste e camarille per far sì
che la politica venga nuovamente alla luce e riprenda a dibattere
il disegno complessivo...la visione, per usare una parola di moda a
cui ispirare i molti interventi necessari. La ringrazio della sua
pazienza, Presidente...
Presidente -
...scusi, lei aveva detto che avrebbe dato
per scontato la lettura della relazione dei revisori dei conti,
dopodiché ha ripreso il discorso...
Rigo (PD) -
...ho detto: informo per conto dei colleghi
quali sono i settori e i capitoli che abbiamo esaminato e ho voluto
dare atto ai Consiglieri che, come revisori, abbiamo verificato i
residui passivi andando a vedere i mandati, lo stato di avanzamento
degli interventi e volevo dare conto qual è stata la società, la
parrocchia o progetto che abbiamo analizzato. Ho cercato di dare
qualche elemento in più, perché la relazione mi sembrava asettica,
molto burocratica, com'è una relazione, allora volevo dare conto ai
consiglieri del lavoro che avevamo fatto.
Presidente -
Ci è riuscito. La discussione generale
comincerà dopo l'intervento dell'Assessore Lavoyer.
La parola all'Assessore al bilancio, finanze e patrimonio,
Lavoyer.
Lavoyer (FA)
-
Grazie Presidente. Questo mio
brevissimo intervento, riservandomi poi al termine della
discussione generale eventuali repliche alle considerazioni fatte
dal collega Rigo, è solo per fare alcune sintetiche osservazioni e
illustrare brevemente i tre emendamenti presentati...
(interruzione del Consigliere Segretario Rigo, fuori
microfono)
...sottolineando che c'è poco da aggiungere alla relazione
puntuale fatta dal Presidente della Commissione Rosset, che
ringrazio sia per il suo ruolo di relatore nonché di Presidente
della commissione e di revisore dei conti insieme al collega Rigo;
ringrazio anche quest'ultimo per la relazione. Ringrazio il collega
La Torre e i Dirigenti dell'Assessorato: Bieler, Borney e Nuvolari
per l'egregio lavoro svolto. Detto questo, le considerazioni sono
brevissime e più di carattere generale. Volevo sottolineare
l'aspetto positivo di tale conto consuntivo relativo alle entrate,
che è determinato dall'aumento del 4,4 percento dei tributi, che
sono praticamente i tributi propri della Regione che riporta la
situazione economica valdostana al 2008 al periodo ante crisi;
questo è un dato molto positivo ed oggettivo, che non nasconde
tutte le altre difficoltà dell'economia in generale.
Voglio sottolineare nel dettaglio questi dati malgrado ci sia
una riduzione - rispetto al 2008 - dei provvedimenti anti crisi
relativi all'IRAP. Se facciamo un raffronto
tout court
con
il 2008, abbiamo l'IRAP che incide per 20.000.000 in meno, quindi,
malgrado ciò, ci riportiamo ad una crescita del 4,4, questo grazie
ad un aumento dell'IRPEF dell'8,5 percento, dell'IRES del 30
percento e dell'IVA, che è cresciuta del 4,5 percento. Volevo fare
questa sottolineatura in quanto la ritengo molto importante.
Altresì volevo far rilevare l'efficienza dell'Amministrazione nel
momento in cui andiamo ad impegnare il 91 percento delle previsioni
definitive, aumentando ancora già una
performance
positiva
dell'88 percento del 2009; bisogna comunque dire che il merito di
questi dati positivi è da attribuire anche alle strutture
dirigenziali.
Altro aspetto: da questo consuntivo emerge il miglioramento del
rapporto spese correnti e spese di investimento. La previsione era
di circa il 70 percento di spese correnti, previsione fra l'altro
molto influenzata dal Patto di stabilità che non comprime le spese
correnti, ma le spese di investimento, malgrado ciò a consuntivo
abbiamo il 67 percento, anziché il 70. Altro aspetto importante è
la riduzione dell'avanzo rispetto al 2009: passiamo da 276.000.000
a 128.000.000.
L'ultima considerazione, che ha già fatto in modo puntuale il
relatore, è legata all'utilizzo dell'assestamento che va nella
direzione di sostenere l'economia.
Detto ciò, illustro brevemente i tre emendamenti che sono stati
presentati. Il primo emendamento è relativo all'allegato A, che
viene modificato con lo spostamento di 200.000 euro, concordato con
gli enti locali, per il finanziamento di convenzioni con le case di
riposo private, utilizzando risorse relative ai finanziamenti della
legge n. 93; questo spostamento non pregiudica in alcun modo lo
svolgimento delle attività previste.
Vi è il secondo emendamento relativo al Forte di Bard, che
autorizza un maggiore trasferimento all'Associazione Forte di Bard,
necessario per finanziare interventi straordinari sul complesso del
Forte, da attuarsi tramite l'associazione stessa. Questi interventi
sono resi disponibili nell'ambito del fondo di rotazione della
gestione speciale presso Finaosta a seguito di minori spese
registrate nell'ambito del progetto 2, quindi è solo uno
spostamento di somme. L'altro emendamento, che è forse quello più
importante, è relativo ad una modifica di aspetto più che altro
contabile e tecnico dei rapporti fra la Regione e la Società di
servizi. Allo stato attuale i dipendenti che venivano trasferiti
alla Società di servizi dovevano essere pagati dalla società alla
Regione, per poi essere recuperati nel fatturato, con questo
emendamento evitiamo tale passaggio in quanto il bilancio regionale
è strutturato fra entrate e spese che non possono essere
compensate; con questo emendamento andiamo a correggere tale
refuso.
Vi ringrazio per l'attenzione e mi riservo di replicare a
conclusione della discussione generale.
Presidente -
Dichiaro aperta la discussione generale.
La parola al Consigliere Louvin.
Louvin (ALPE) -
Grazie Presidente. Questo consuntivo che
stiamo esaminando chiude di fatto un lungo ciclo, un ciclo quasi
trentennale che risale all'adozione del riparto del 1981; siamo
forse di fronte ad uno dei più lunghi cicli finanziari della nostra
Regione e non a torto definito un ciclo d'oro dal punto di vista
della grande disponibilità di risorse che ha assicurato alla Valle
d'Aosta in tutto questo periodo. Mi sarà quindi consentito di dire,
anche dopo gli interventi molto puntuali sia del relatore Rosset -
dal quale ci dissociamo sul piano delle conclusioni, ma a cui va il
riconoscimento di una pregevole condotta della commissione e di una
grande attenzione nel mettere a disposizione dei consiglieri un
utile strumento di raccordo con i servizi dell'Assessorato delle
finanze - e del collega Rigo - che non ha mancato di attenzione e
precisione nel compito assegnatogli -, che si chiude un ciclo e
dunque credo dal prossimo anno non scriveremo più di aumenti delle
entrate, circa il 2 percento, come abbiamo scritto quest'anno. Si
inverte la tendenza, inizia l'inevitabile declino e quest'anno
2010, che stiamo esaminando, ha comunque visto la Regione "tirarsi
su una costola", oltre che con un aumento degli introiti finanziari
- che è anche effetto di modalità di riparto che ci vedono
conseguire l'utile finanziario in maniera differita rispetto alla
percezione diretta dello Stato -, anche grazie ad un supplemento di
introiti che viene dalla soppressione delle esenzioni sui
carburanti. Non dobbiamo dimenticare che il nostro bilancio
regionale si è avvalso di un depauperamento sostanziale che hanno
avuto le famiglie valdostane nel corso del 2010. La Regione era ed
è per questo esercizio ancora più ricca? Vedremo adesso, anche se
permetteranno i colleghi e il Governo di allargare il campo di
analisi anche ad aspetti di tipo macroeconomico e non solo di
analisi strettamente finanziaria. È vero, questo è stato ancora un
anno nel quale la Regione non ha avuto bisogno di indebitarsi;
anche qui l'inversione di tendenza la registriamo dal 2011, seppure
con modalità diverse da quelle tradizionali dell'indebitamento a
carico diretto della Regione, vedremo quindi dall'anno prossimo,
dal prossimo consuntivo un quadro diverso, un quadro che, anche per
le ragioni che sono state richiamate nella relazione introduttiva
del contesto generale in cui ci muoviamo, richiede un senso di
responsabilità sicuramente superiore.
Io però vorrei in questo momento fare quello che dovrebbe essere
fatto ogni volta che si fa un rendiconto, ossia riportarsi ai
presupposti iniziali, presupposti che erano dati dall'Assessore
Lavoyer nella sua relazione al bilancio 2010:
"il 2010 sarà il
primo anno di una nuova era, sarà l'anno in cui la funzione di
allocazione
- ossia di collocamento -
delle risorse per lo
sviluppo tornerà ad avere una valenza strategica"
. Era
"mettre la barre bien haut"
, Assessore Lavoyer, e sentiva
l'uditorio dalle sue parole una certa euforia nel dichiarare che
"la Regione presenta una solidissima struttura finanziaria, un
livello di indebitamento contenuto
- cosa sulla quale siamo
sicuramente d'accordo -
e una flessibilità di bilancio che
consente di limitare il ricorso al debito a progetti di maggiore
rilevanza"
. Era un impegno a scadenza quello, naturalmente, nel
2010. Aggiungeva:
"la Regione Valle d'Aosta presenta quindi una
struttura finanziaria ideale che è in grado di fronteggiare le
crisi più violente e ha la possibilità di investire per rafforzare
la propria posizione competitiva"
. Sì, la propria posizione
competitiva come soggetto che opera nell'economia, non di operare,
Assessore, nel quadro di un'azione di sostegno invece all'economia
reale. La solidità intanto dei conti pubblici, anche di quelli più
floridi, è oggi minacciata oggettivamente da fattori esterni ed
internazionali e non siamo sicuri che la progettualità anche
finanziaria possa essere mantenuta sugli stessi livelli che oggi
stiamo vivendo per gli anni a venire. Non c'è bisogno di guardare
né alla Grecia, né al Portogallo per rendersene conto.
Non possiamo quindi chiamarci fuori da questo contesto, ma
soprattutto dobbiamo fare oggi, Assessore, lo sforzo di mettere in
sovrapposizione la pianificazione finanziaria della nostra Regione,
in questo caso la rendicontazione finanziaria con l'economia reale,
con l'economia delle nostre famiglie e delle nostre imprese. Se
abbiamo un prodotto interno di 4.200.000.000 di euro e
1.600.000.000 transitano direttamente dalle casse della Regione
come oggi rendicontiamo, non possiamo fare astrazione di tale
lavoro di lettura incrociata dei dati. Mentre lei indicava questo
ruolo strategico della Regione e indicava la sua struttura
finanziaria come ideale, i valdostani stavano mangiandosi i loro
risparmi, i crediti alle famiglie consumatrici proprio in quei mesi
salivano dal dicembre 2009 alla fine del primo trimestre del 2010
al 3,4 percento dal 2 percento, quindi un punto e mezzo di erosione
del credito; i depositi bancari delle famiglie e delle imprese
scendevano in un solo trimestre dal 10,2 percento al 7,3 percento
nel primo trimestre 2010. Eravamo in presenza di uno dei momenti
più caldi della crisi economica, cresceva il flusso delle nuove
sofferenze, il reddito disponibile delle famiglie valdostane -
questo è il dato che, secondo noi, è più pesante da registrare, nel
momento in cui ci rallegriamo per la solidità finanziaria della
Regione - aveva un tracollo di 3,8 percento nel corso del 2010, tre
volte il calo che ha subito nella stessa chiave di lettura la
Provincia di Bolzano. Il numero complessivo delle imprese
registrate calava ancora e - non è una sua colpa, abbiamo dati di
tipo strutturale che dobbiamo scontare - abbiamo il 55 percento
delle imprese che operano nel settore delle costruzioni e quindi
con un forte dato di staticità. La nota più dolente poi è quella
dell'occupazione, perché questo anno che stiamo rendicontando della
nostra azione finanziaria vedeva l'occupazione complessiva rispetto
alla fine del 2008, periodo ante crisi, calata di 2.000 unità con
un tasso di occupazione effettivo che scendeva dal 68 al 65
percento. Abbiamo superato in questo la soglia psicologica anche
del 5 percento nel tasso di disoccupazione, ma soprattutto è
cresciuta in parallelo la precarizzazione, di cui la tipologia di
azione amministrativa che noi svolgiamo purtroppo è una componente
inevitabile. Ci chiedevamo allora nel dibattito politico che
abbiamo avuto in quel momento: i conti della Regione stanno bene,
ma come stanno i conti dei valdostani? La risposta è questa, in
questi dati che abbiamo appena ricordato e ci chiediamo adesso: è
questo il miracolo keynesiano che la "Giunta Rollandin" aveva
promesso in quel momento e a cui si sono associate altre forze
politiche nel portare sostegno progettuale?
"Il bilancio della Regione
- sosteneva l'Assessore -
ha permesso nel corso del 2009 di svolgere una funzione
keynesiana di stabilizzazione anticiclica della ricchezza con pieno
successo"
. No, con drammatici esiti negativi sul piano
dell'economia reale. Non bisognava prometterlo, non lo si può più
fare nella stessa misura del passato e, come sottolinea la Banca
d'Italia, anche la crescita ininterrotta di oltre 3 punti
percentuali ogni anno, che c'è stata nel decennio precedente nella
spesa di tutte le amministrazioni pubbliche in Valle d'Aosta, anzi
3,3 percento ogni anno di crescita, ha subito proprio quest'anno
un'inversione di tendenza che l'ha portata a scendere di 1 punto
percentuale rispetto all'anno precedente. La frenata che si sta
progressivamente estendendo dalla Regione agli enti locali e quindi
la sua funzione di rallentamento dell'economia reale è sempre più
percepibile. Sicuramente è una strada in salita, non siamo qui a
far portare cilicio e la croce solo all'Assessore, però a noi pare
che la Regione non abbia messo alla sua bicicletta il rapporto
giusto.
Guardiamo quindi adesso nell'ottica del consuntivo e forse si
ritroverà più facilmente anche l'Assessore in quello che stiamo
dicendo. Quello del 2010 è tecnicamente un bilancio diverso da
quello tradizionale, è stato ricordato molto bene dal collega Rigo,
frutto di un eccellente lavoro tecnico che apprezziamo: è più
leggibile, più trasparente, ci permette di fare delle valutazioni
complessive, a cui porterà forse anche la Corte dei Conti in sede
di controllo un utile ausilio, ma l'apprezzamento tecnico-contabile
non va di pari passo con l'apprezzamento politico; se ci
rallegrassimo, sarebbe come fare i complimenti al dottore per aver
tenuto molto in ordine le cartelle cliniche mentre il malato
comincia a dare vistosi segni di peggioramento! Noi quindi
guardiamo al nodo della questione, questo in una chiave di
narrazione politica forse, narrazione politica quella che fa il
Governo regionale nel presentarne gli aspetti positivi, narrazione
politica, Presidente Rollandin, come la racconta il suo collega
Vendola che ne fa un'espressione molto consueta. Noi cerchiamo di
fare la nostra piccola narrazione con i piedi piantati per terra e
guardando al ciclo triennale che vede nel 2010 il momento centrale;
nel 2009 primo impatto della crisi, manovra di tamponamento,
bilancio 2010 riproposizione, bilancio 2011 già sappiamo
riproposizione per la terza volta senza sostanziali cambiamenti. A
consuntivo, oltre all'effetto di raffreddamento di alcune
sofferenze, qual è stato l'impatto e la sferzata che ci si
attendeva? Purtroppo i dati dell'incapacità di spesa di questa
Regione sono assolutamente disastrosi, citiamo solo alcuni esempi.
In agricoltura nel 2010 abbiamo impegnato 82.000.000 di euro, ne
abbiamo spesi 29, solo il 35 percento di quanto era disponibile è
stato speso; nello sviluppo economico regionale da 213 impegnati
solo 121 sono stati spesi, il 56 percento; ci sono somme
inutilizzate per 145.000.000 in questi soli due campi. Siamo di
fronte a giustificazioni abbastanza labili di questa incapacità di
spesa, nella funzione obiettivo agricoltura si dice:
"con
particolare riferimento ai contributi per investimenti nelle
aziende agricole e contributi per infrastrutture rurali, in quanto
trattasi di investimenti realizzati da terzi, il cui impegno di
spesa viene assunto al momento del rilascio di autorizzazione alla
realizzazione degli stessi, mentre la liquidazione avviene a lavori
eseguiti"
. Sì, lo sappiamo, questa è una dinamica abbastanza
normale, ma è immaginabile che questo colpisca il 65 percento della
spesa? Siamo andati a scorporare questi valori perché gli
82.000.000 in agricoltura sono un conglomerato molto ampio e ci si
soffermerà sicuramente il collega Chatrian fra poco, noi
consideriamo che qui ci siano dei nodi che vanno ben oltre la
normale prassi di pagamento differito, che è un dato oggettivo in
questo tipo di interventi perché non abbiamo un 65 percento di
spesa di investimento così come indicata. Questo della capacità
complessiva di spesa, che vede ridursi proprio nell'apice della
crisi economica di 2 punti percentuali il suo livello, non possiamo
qualificarlo come un segno di efficienza, è trattato con una piuma
dallo stesso relatore Rosset. Mi dispiace, qui noi siamo per un
segno molto marcatamente negativo e di critica molto dura, perché,
quando ci si aspetta un "colpo di reni" da parte di
un'Amministrazione, quando si chiede di fare la propria parte anche
a chi è motore dell'economia e questa invece di avere
un'accelerazione nel momento del bisogno trova ulteriore
rallentamento, questo non ci può che trovare in disaccordo. Qui si
stanno mantenendo, Presidente e Assessore, i giardinetti, siamo
ancora in una logica di amministrazione troppo inchiodata ad una
settorializzazione che non consente modalità e investimento di
spesa sufficientemente articolate e rapide.
Noi registriamo un appannarsi dell'azione del "Governo
Rollandin", un suo ripiegamento nella routine gestionale, che però
- questo è il dato significativo e di cui tutta la comunità
valdostana comincia a prendere consapevolezza - si rivela incapace
persino nella grande distribuzione della risorsa pubblica. Mi
consentirete qualche considerazione adesso sul grande versante un
po' trascurato a volte dell'azione indiretta della Regione, ossia
delle partecipazioni azionarie e del fondo di dotazione della
gestione speciale. Vorrei soffermarmi su questo, perché la lettura
dei macrodati è significativa in proposito. Abbiamo come Regione in
titoli azionari diretti qualcosa come 426.000.000 di euro, un
pacchetto piuttosto significativo che ha visto spostamenti in
questo anno, travasi legati nel 2010 all'acquisizione del
portafoglio della STV e nel conferimento alla Casino de la Vallée
dei beni mobili e immobili. Abbiamo però anche un fondo di gestione
speciale, che affidiamo a Finaosta S.p.A., che ha raggiunto la
bellezza di 756.000.000 di euro. Abbiamo qualcosa come 2/3
abbondanti, anzi qualcosa di più, dell'equivalente del bilancio
regionale: 1.180.000.000 di euro di ricchezza finanziaria posta a
latere della Regione; è una montagna di denaro che si è accumulata
nel corso degli anni proprio a partire dall'inizio di quel ciclo
d'oro, di cui parlavo all'inizio. Proprio in quegli anni nasceva
Finaosta e allo stesso tempo una logica anche di avere una mela per
la sete, oltre che un motore di spinta della nostra economia. In
sede di rendicontazione non solo strettamente contabile, ma di
valutazione strategica, di come stiamo spendendo i nostri
denari...è se questa montagna di denaro abbia da un lato una
gestione sufficientemente trasparente, se questo non sia un
secrétaire
cinese, in cui tanti cassettini tengono delle
diverse poste e qualcuno anche con degli scomparti un po' nascosti,
di cui si ignora perfino chi tenga alla fine la chiave! Abbiamo
l'idea che qui ci sia un'immobilizzazione finanziaria molto alta,
questo dovrebbe essere un tema di riflessione non solo e non tanto
il dettaglio del conto finanziario, ma la valutazione complessiva
di quanto immobilizziamo e di quanto sappiamo smobilitare e usare
attentamente come risorsa per il rilancio della nostra economia di
tutta questa montagna. Proprio lo scorso Consiglio abbiamo
insistito negativamente sull'idea che alcune controllate regionali
utilizzassero addirittura il loro patrimonio per delle operazioni
di pura speculazione immobiliare: questo non deve succedere! In
tempi di crisi economica le risorse, il capitale, i gioielli di
famiglia devono essere utilizzati e messi più intensamente a
frutto. Su questo sarebbe necessaria un'analisi più approfondita di
quanto non siamo in grado di fare, ci sono solo 15 righe su tutta
la questione nell'analisi che ci è stata prospettata, quindi ci
riserviamo di aprire più avanti il dibattito.
Ci sono comunque delle indicazioni provenienti dal mondo esterno
che non dovremmo trascurare, sono delle indicazioni che si
ricollegano molto strettamente a quanto le dicevamo, Assessore, nel
nostro intervento sul bilancio 2010:
"In un territorio come
quello valdostano una riflessione sulle opportunità che possono
generare sviluppo e valorizzazione della cosiddetta green economy e
dei relativi green jobs parrebbe importante, uno sforzo
imprenditoriale in tal senso sarebbe auspicabile e potrebbe anche
trovare supporto nelle politiche formative di alta istruzione, che
la Regione può porre in essere grazie alle proprie competenze e
strumenti"
. È detto con il linguaggio più forbito
dell'economista nella Giornata dell'economia 2011, ma è
quell'orientamento verso una trasformazione economica che noi le
avevamo richiesto discutendo già del bilancio 2010 e che non
abbiamo trovato e non troviamo rendicontato in questo momento. Lo
stesso analista indica come non meno importante l'interessamento ai
servizi per la qualità della vita, che possono far nascere
ulteriori occasioni di impresa anche nel settore
non profit
di occupazione. Su questo di nuovo il ruolo centrale che svolge la
Regione, che svolgono le sue logiche societarie continua ad operare
con effetto deprimente sul mondo esterno e credo che si sia persa
in questo, come nel settore energetico, una grande opportunità
negli anni 2009-2010-2011. Le indicazioni che avevamo portato
all'attenzione dell'aula in materia di riconversione oggi sarebbero
di straordinaria attualità e vedrebbero la Regione un passo avanti
e non due passi indietro, proprio dopo la svolta della Germania
nell'abbandono del nucleare, dopo l'abbandono del nucleare da parte
della Svizzera e da qualche settimana anche per volere del popolo
sovrano che ogni tanto va alle urne e fa sentire la sua voce e
avrebbe visto la Valle d'Aosta, se fosse stata accolta questa
indicazione programmatica che vi chiedevamo nel 2010, in testa al
"plotone", mentre oggi è purtroppo in coda. La Giunta non è stata
in questo lungimirante e addirittura ha lasciato cadere proprio sul
bon de chauffage
i parametri di efficienza energetica che
avevamo condiviso alla fine del 2009 come un'indicazione necessaria
per la trasformazione di sistema, utilizzando delle risorse che
venivano sottratte ai valdostani facendo loro pagare appieno il
prezzo della benzina. Noi non siamo gli unici a dirlo che si
sarebbe potuta dare una sferzata economica, Assessore, facendo
queste scelte all'interno del bilancio.
"Per gli incentivi di
efficienza energetica il Governo nazionale avrebbe potuto
aggiungere uno 0,4 percento al prodotto interno lordo creando
800.000 posti di lavoro
- diceva pochi giorni fa la Presidente
di Confindustria Emma Marcegaglia -
se avessimo mantenuto gli
incentivi all'efficienza energetica in vigore nel 2010, oggi in
parte cancellati, il Paese avrebbe potuto beneficiare di un
incremento del PIL e di posti di lavoro, oltre che risparmiare
3.000.000.000 di bollette energetiche a fronte di un costo di
1.500.000.000 di euro all'anno"
. Questo per mancanza di visione
di futuro da parte del Governo nazionale, mancanza di visione
riteniamo noi anche della Giunta e per questo lanciamo un appello a
quest'ultima, affinché si rifletta urgentemente non solo sul ruolo
degli incentivi, della ricerca e della produzione delle
rinnovabili, serve una discussione sulle strategie future a medio e
lungo termine. Siamo disponibili a fare la nostra parte se per una
volta il Consiglio potrà operare su questo tema e se si aprirà un
dibattito vero con la popolazione in tale direzione. La Regione
invece finora si è mossa su criteri di spesa ancora ad ampio
spettro, non ha fatto quella selezione che richiedevamo, non ha
perseguito con convinzione principi di sostenibilità ambientale, di
solidarietà sociale e culturale tali da prefigurare nel solco della
tradizione culturale della Valle un sistema economico innovativo e
svincolato da logiche di pura crescita monetaria. Presidente
Rollandin, lei nel dibattito sul bilancio 2010 si lamentava che
nessuno dicesse più che c'erano troppi soldi, è vero; stia
tranquillo, nessuno lo dirà neanche adesso. Quello che diciamo in
conclusione è che ce ne sarebbero stati abbastanza per far fronte
alle necessità ed impostare il cambiamento di scenario economico,
ma che purtroppo la sua Giunta non ha saputo spenderli bene, anzi
lo diciamo con maggior rammarico, in molti casi non ha saputo
spenderli
tout court
.
Presidente -
La parola al Consigliere Lattanzi.
Lattanzi (PdL) -
Grazie Presidente.
L'onestà intellettuale con la quale cercheremo di affrontare
questo dibattito ci impedisce di fare almeno due cose: la prima di
dire che tutto va bene solo perché adesso siamo entrati in
maggioranza; la seconda di dire che i rilievi appena ascoltati
siano del tutto infondati. Ci sono, collega Louvin, alcune
criticità che lei ha esposto assolutamente condivisibili, alcune
riflessioni che in un dibattito politico serio, alla luce del fatto
che a giugno commentiamo il 2010, a mio avviso, ci stanno, vanno
fatte e non sarebbe corretto non farcele. Lo diciamo perché
crediamo che sia il miglior contributo all'amministrazione di
questa Regione tentare di dire dal proprio punto di vista le cose
come le si vedono, sapendo che la verità in tasca non ce l'ha
nessuno, che ognuno di noi ha una visione della lettura dei
documenti, della realtà che lo circonda decisamente influenzata
dalle proprie esperienze personali, che le lenti percettive che
ognuno di noi indossa ogni mattina quando si alza inducono
perlomeno ad una cautela, ossia di essere consci di non avere la
verità in tasca.
Collega Louvin, però, per la stessa onestà intellettuale,
bisogna contestualizzare queste riflessioni non semplicemente
guardando quello che accade fra Courmayeur e Pont-Saint-Martin, ma
guardando quello che accade nel contesto nazionale, nel contesto
socio-economico nel quale ci muoviamo, che oggi sappiamo non essere
più limitato alla nostra amata Regione, ma ad un contesto economico
decisamente più grande. Non sono felice che il bilancio cresca del
4 percento, che le entrate di questa Regione aumentino in un anno
particolarmente difficile per le famiglie e per le imprese, non lo
sono da liberale, non lo siamo come Popolo della Libertà, perché,
quando vediamo entrare tasse in aumento nelle casse della Regione,
noi ci preoccupiamo, soprattutto quando questi aumenti di entrate
dell'imposizione fiscale sono contestuali ad una riduzione delle
entrate delle famiglie e delle imprese valdostane. Non sarebbe
corretto non dirlo, perché andremmo contro i valori che abbiamo
l'onore, ma anche l'onere di rappresentare in quest'aula. Lo
abbiamo detto anche in maggioranza: noi abbiamo la necessità di
approntare per quanto è possibile...e l'IRAP è senz'altro stata una
delle manovre possibili che la Regione ha fatto e che abbiamo
condiviso...ossia di ridurre di 20.000.000 l'anno le entrate della
Regione per dare ossigeno alle nostre imprese. Sappiamo anche che
non dipende da noi, ma da un Governo che deve affrontare, in
presenza di una delle crisi più importanti dell'ultimo secolo, una
missione impossibile (si dice): quella di mantenere le entrate
dello Stato, che non possono diminuire di un euro per effetto della
spesa che continua a correre e addirittura a superare le entrate
stesse, anche se meno degli ultimi bilanci grazie alla "barra
dritta" tenuta dal Ministro Tremonti...ma certamente anche la
necessità di ridurre il carico fiscale su imprese e cittadini e
quindi far venir meno risorse a carico dello Stato. Un equilibrio
impossibile, infatti si parla di una riforma fiscale a costo zero
per riequilibrare le ingiustizie fiscali, per mettere nelle
condizioni il Paese di avere quella famosa "frustata", che permetta
ai cittadini e alle imprese di guardare con maggiore giustizia
fiscale il proprio futuro...quindi di poter magari utilizzare
quelle risorse, che sono abbondanti nei
caveaux
delle banche
e delle poste, provenienti dai risparmi delle famiglie italiane e
metterle a disposizione del rilancio di tale Paese. Perché noi di
questo parliamo: di un contesto che, sotto l'aspetto nazionale, ha
il terzo o il quarto debito pubblico mondiale, ma, fortunatamente
per noi, ha accumulato risorse private che compensano tale
disavanzo pubblico enorme e che hanno permesso a questo Paese di
affrontare la crisi forse meglio di altri, in maniera meno
devastante di tanti altri. Ieri in un dibattito televisivo con i
colleghi Empereur, Fontana e Morelli abbiamo parlato di politica,
delle visioni che la politica in questo momento impone di avere a
noi come decisori delle vite altrui ed è stato facile condividere
che c'è sofferenza nel settore dell'agricoltura anche in Valle
d'Aosta.
Il collega Louvin ha detto:
"
c'è sofferenza nel
settore dell'agricoltura, degli artigiani, delle piccole imprese,
del commercio"
, però l'onestà intellettuale ci dovrebbe imporre
di dire che questa è la realtà non degli agricoltori, dei
commercianti, dei piccoli imprenditori valdostani, ma degli
agricoltori, dei commercianti, dei piccoli imprenditori italiani ed
europei. Non mi risulta che gli agricoltori francesi stiano meglio
dei nostri, che in Lombardia le piccole imprese stiano meglio delle
nostre, che il contesto del mondo occidentale nel quale
viviamo...stia vivendo da qualche altra parte...lei ha citato
Bolzano, certo Bolzano ha oggi risultati meno impattanti di quanto
sull'economia noi oggi non abbiamo, ma possiamo caratterizzarla
come l'esempio a cui, per certi versi, noi da anni diciamo dobbiamo
andare, ma oggettivamente il resto del panorama nazionale e
internazionale ci deve far dire che in questa regione noi nel 2010
abbiamo sofferto la crisi meno di quanto non abbiano sofferto i
nostri vicini nel Canavese, nel Biellese e nella Lombardia. Lo
dico, perché è sufficiente fare come fanno molti di noi: non
semplicemente operare nel nostro contesto locale. È sufficiente
andare a Milano, o a Torino qualche volta la settimana,
confrontarsi con altri artigiani, commercianti, agricoltori,
politici, amministratori per comprendere che c'è una realtà molto
più sofferente di quanto non sia quella regionale; questo per
onestà intellettuale. È altrettanto vero che noi non ci possiamo
accontentare di come stiamo affrontando la crisi, dobbiamo
assolutamente guardare la realtà che ci contraddistingue e capire
quali sono le rigidità, le preoccupazioni, le modifiche e i
miglioramenti che al nostro sistema dobbiamo apporre per poter far
vivere alla nostra comunità un futuro migliore, o meno peggio di
quello che vivono i nostri connazionali. Dico questo perché,
chiudendo il bilancio 2010 e certificandone un avanzo per effetto
di maggiori entrate, noi con correttezza diciamo che le maggiori
entrate non ci piacciono, perché ci piacciono se sono in presenza
di un rialzo del PIL e di una crescita economica, ma a PIL
invariati evidentemente maggiori entrate da parte non solo della
Regione, ma dello Stato, di chiunque, sono argomenti che non ci
entusiasmano, anzi ci preoccupano, ci fanno chiedere se quei
cittadini, quelle imprese a cui abbiamo drenato il 4 percento in
più di risorse hanno potuto avere aumenti di fatturato.
Noi abbiamo una variabile abbastanza particolare: quella del
turismo, i flussi del turismo sull'IVA e sull'IRPEF condizionano
molto le nostre entrate e in questo caso abbiamo la necessità,
utilizzando le Giornate dell'economia, la Giornata della Banca
d'Italia, i confronti che facciamo con gli Assessorati e con la
Giunta, di capire qual è il quadro nel quale ci muoviamo. Il 2010 è
stato un anno terribile per l'economia e per le finanze pubbliche,
lo dobbiamo certificare; in questo contesto essere riusciti non a
fare delle riforme, perché le riforme da noi auspicate - e di cui
adesso parlerò - auspichiamo che inizino proprio nel momento in cui
si dice che la crisi in prospettiva morderà meno...quindi si
possono fare delle cose che aiutino l'accelerazione per l'
exit
strategy
della crisi, certo, però dobbiamo essere onesti e
ricordarci che ad aprile, a maggio, a giugno si parlava a livello
nazionale e regionale di concorso alla spesa pubblica. Abbiamo
dovuto lasciare sul piatto del bilancio statale decine di milioni
di euro, abbiamo dovuto lavorare per il nostro futuro e per poterci
garantire con un decimo in più centinaia di milioni di euro in più
che progressivamente, se agganciati al PIL in maniera corretta,
permetteranno a questa comunità di meglio sfruttare le proprie
potenzialità; questa è coscienza e consapevolezza di un quadro in
un momento di difficoltà occidentale, in particolare del nostro
Paese Italia, che la Regione deve avere in maniera molto chiara.
Con questo bilancio abbiamo certificato alcune vecchie scelte
strategiche, sulle quali abbiamo aperto una riflessione seria:
siamo quelli che spendiamo di più pro capite per la sanità, per il
sociale, abbiamo un
welfare
ad altissimo livello
contributivo da parte del servizio pubblico, non lo dobbiamo
dimenticare. Molte volte abbiamo contestato la qualità di questi
servizi, Assessore Lanièce, non le sarà sfuggito che in molti casi
le liste di attese si allungano incomprensibilmente e dobbiamo
capire perché e dobbiamo intervenire immediatamente. Si cerca di
capire come mai i giorni di degenza dei nostri pazienti si
allungano invece che accorciarsi, che dovrebbe essere un sintomo
dell'efficienza medica e dell'efficienza sanitaria. Dobbiamo capire
se, in un contesto di una regione nella quale gli
ultrasessantacinquenni crescono fortunatamente per la nostra
comunità in maniera esponenziale, siamo ancora in grado di
immaginare un servizio sociale di assistenza a tutte le categorie
dei cittadini: dal bambino all'anziano, all'ammalato, al disagiato,
all'extracomunitario, al clandestino; se siamo ancora in grado di
utilizzare un
welfare
di questo livello per poter sostenere
il nostro bilancio, se ancora il bilancio se lo può permettere. Nel
2010 ce lo siamo potuti permettere, ma abbiamo anche dovuto
vincolare risorse per non raggiungere livelli eccezionali di
qualità. Certo, se poi con altrettanta onestà intellettuale ci
raffrontiamo con i cittadini e con i servizi sanitari del nostro
livello, certamente possiamo dirci che abbiamo un buon livello
sanitario, ma la sanità passiva che dobbiamo pagare perché i nostri
valdostani vanno in altre regioni a farsi curare evidentemente -
con correttezza in maggioranza, ma in Consiglio ce lo dobbiamo dire
- è un problema da affrontare, perché, se dobbiamo aumentare la
spesa per i valdostani che vanno a curarsi in altri centri
sanitari, una riflessione sulla qualità molto costosa che oggi
stiamo cercando di dare al nostro cittadino in qualche modo la
dobbiamo fare. Lo dico perché in questo momento storico ed epocale,
che i nostri figli studieranno sui libri di storia fra qualche
decennio, ossia gli anni 2008-2009-2010-2011, gli anni della crisi
più terribile dopo il 1929...qualcuno ha detto:
"
anche
più importante del 1929"
e non è stato per noi il 1929 solo
perché contestualmente si è aperto un mercato da tre miliardi di
consumatori da un'altra parte del mondo, che ci ha permesso di
ammortizzare una crisi che l'occidente si è creato e che ha vissuto
e che in maniera devastante ha colpito un intero sistema sociale,
che era quello occidentale classico.
Certo, oggi, in questo contesto, dobbiamo chiederci, mentre ci
confrontiamo sul bilancio 2010, sulle prospettive 2011-2012, se
tale bilancio è ancora adeguato nella sua impostazione per dare
alla comunità valdostana quelle sicurezze, quelle garanzie, quelle
opportunità di sviluppo che ci vengono chieste come amministratori
e la risposta è molto semplice. Se vogliamo dirci la verità, gli
anni 2008-2009-2010 sono stati anni terribili che questa Regione ha
potuto, per la ricchezza delle proprie risorse, ma anche ha saputo
con gli investimenti oculati affrontare con grande tranquillità. Ce
lo dobbiamo dire, perché altrimenti, se non ci dicessimo queste
cose, un biellese ci sputerebbe in faccia, perché è evidente che la
nostra Regione ha potuto affrontare questa crisi con risorse che
altri non hanno, stanziando ad esempio 120.000.000 - un decimo del
proprio bilancio - per sostenere famiglie e imprese nel momento
della crisi; provvedimenti che si sono aggiunti a quelli nazionali,
vi ricordo la cassa integrazione per 18.000.000.000 di euro solo
nel 2010, che hanno permesso non solo alle imprese grandi, ma anche
ai piccoli commercianti, agli artigiani, ai co.co.co, a tutti i
precari messi in cassa integrazione per mancanza di fatturato e di
ordini di non essere licenziati per poi essere recuperati quando la
crisi finirà. Questo insieme di manovre hanno permesso all'Italia
certamente in maniera meno brillante della Valle d'Aosta e a
quest'ultima in maniera più brillante del nostro Paese...hanno
permesso al nostro "sistema Valle d'Aosta" di sopportare l'urto
tremendo di questo
tsunami
finanziario - diventato poi anche
economico -, che ci ha permesso di non vedere nelle strade le
persone a migliaia scendere in piazza per chiederci come arrivare
alla fine del mese, perché anche in Valle d'Aosta i poveri mangiano
due volte al giorno: questo ce lo dobbiamo dire! Questo poi non
significa nascondersi la verità e la realtà, non vuol dire non
capire che la crisi anche in Valle d'Aosta ha prodotto sacche di
povertà, non vuol dire non capire che ci sono persone che, se la
Regione non fosse intervenuta con la sospensione dei mutui, non
avrebbero pagato i mutui lo stesso, perché erano in difficoltà,
perché bisogna dirsi anche queste cose con grande correttezza! Vuol
dire avere la coscienza, da amministratori e da politici, di avere
chiaro qual è il quadro nel quale ci siamo mossi...in termini
regionali all'interno di un contesto nazionale e internazionale,
quindi dirci: "bravi" per quello che siamo riusciti a fare con le
risorse che avevamo, ma anche di dirci cosa dobbiamo fare...per
poter dire che la nostra Regione così non può restare...noi ce lo
dobbiamo dire, perché così la nostra Regione non può restare! Lo
dico, perché, proprio nelle giornate di confronto sull'economia
politica, sociale e finanziaria di questa Regione, ormai è evidente
a tutti che il sistema di rigidità di alcuni processi
amministrativi e burocratici assorbono risorse incredibili! Abbiamo
aperto un confronto per questo in maggioranza molto serrato,
abbiamo demandato ai massimi dirigenti della Regione il compito di
fare un'analisi puntuale di ogni singolo processo per ogni singolo
Assessorato e per ogni singola pratica che il cittadino e l'impresa
devono affrontare attraverso il rapporto con la Regione e con la
pubblica amministrazione e abbiamo chiesto perché abbiamo la
necessità di avere un'immediata riduzione drastica dei processi
burocratici che impediscono ai cittadini di sfruttare appieno le
risorse che anche la maggioranza e il Consiglio con i suoi voti
mette a disposizione dei cittadini e che ci mettono mesi per poter
essere sfruttate. Su questo l'impegno del Consiglio oggi - dico
"del Consiglio" perché molti provvedimenti li abbiamo votati
all'unanimità - è totale, la gente lo deve sapere, su questo non ci
dobbiamo distinguere, maggioranza e opposizione, perché sarebbe
falso difendere un sistema burocratico che non può più essere
sostenuto da cittadini e imprese! Su questo il confronto è
apertissimo non solo all'interno della maggioranza, ma con tutti
gli uomini e donne di buona volontà che hanno proposte da mettere
sul tavolo del Consiglio...una proposta intelligente, strutturale,
sinergica e non a spot per fare la bella figura con coloro che
protestano in piazza, perché è evidente che quello non è più il
tipo di politica che oggi siamo disposti ad affrontare! Siamo
disposti ad affrontare i temi e i problemi con delle proposte per
la soluzione degli stessi attraverso un confronto, una condivisione
e un'onesta relazione di rapporto; questo è quello che crediamo che
in questo momento la classe politica dirigente della Regione debba
saper dimostrare ai propri cittadini. Abbiamo certamente delle
eccellenze in questa regione, che sono state ribadite dagli
investimenti e dalle scelte politiche del bilancio che
l'Amministrazione ha portato avanti; abbiamo certamente la piena
consapevolezza che abbiamo sistemi come quelli del turismo, che
offrono quasi il 70 percento del PIL di questa Regione, che vanno
riorganizzati, migliorati. Ho appreso con grande piacere che un
primo segnale dal territorio arriva, quei cinque Comuni che in
bassa valle si sono messi insieme per poter promuovere le attività
programmatiche e turistiche di questa estate lo trovo un segnale
straordinario, un segnale di comprensione della necessità di fare
sistema. Abbiamo però bisogno di velocizzare il processo che
permetta al marchio
I love Valle d'Aosta
di essere promosso
nel mondo: da Mosca a Pechino, da Shangai a New York e a Los
Angeles in maniera unitaria. In questi giorni abbiamo letto sui
giornali che Courmayeur e Cervinia si sono difese molto bene in
termini turistici nella recente stagione invernale, noi le
riteniamo delle eccellenze straordinarie su cui continuare ad
investire, ma è evidente che possono essere perle di una proposta
di
marketing
turistico e commerciale al traino di un intero
sistema regionale.
Abbiamo già scelto come maggioranza di andare nella direzione di
fare sistema, di promuovere la nostra Regione nel mondo come una
perla nella quale si può venire a vivere una qualità di turismo
sconosciuto in Europa, lo sappiamo, abbiamo necessità di accelerare
alcuni processi. Abbiamo la coscienza che il sistema produttivo,
l'asse portante è fatto anche nel settore edilizio da piccole
imprese artigiane e in questo settore abbiamo innescato un
meccanismo di progettazione per le grandi opere che stanno
assorbendo e assorbiranno investimenti ingenti. Auspichiamo in una
prospettiva 2012-2013 di poter recuperare risorse dalle leggi
anticrisi per poterle mettere a disposizione del sistema. Sul
sistema formativo regionale, sulla scuola ho sentito tante
chiacchiere in libertà, ma non ho sentito dire una cosa che ritengo
importante. Abbiamo fatto sull'università delle scelte che qualcuno
ha contestato, in qualche caso per qualcuno dolorose, garantendo
che chi aveva iniziato certi processi li poteva finire, ma abbiamo
finalmente cominciato a mettere la formazione nella testa dei
nostri figli, una formazione che possa essere integrata in tempo
reale con il mercato e con l'economia. Abbiamo una regione che non
può più continuare a partorire centinaia di psicologi ogni anno,
perché poi abbiamo il problema di dove farli andare a lavorare;
quindi in questo caso ritengo che la scelta della maggioranza di
correggere in questo senso la formazione dei propri studenti sia
una scelta importante, a cui va riconosciuto un merito, se
permettete, anche un merito condiviso.
Louvin diceva che le partecipate rimangono per molti versi
ambiti oscuri, strumenti non trasparenti e anche inefficienti. Non
solo noi siamo d'accordo, ma noi abbiamo chiesto alle partecipate
di rendere conto di quello che stanno facendo e di come lo stanno
facendo, in quali tempi e qual è il contributo che esse intendono
dare all'amministrazione della Regione, alla crescita economica
della Valle. Siamo coscienti, caro Louvin, come lo siete voi, che
quelli devono essere strumenti di crescita e non carrozzoni che
rallentano la crescita; abbiamo piena coscienza che sono casseforti
di risorse che devono essere messe a disposizione dei cittadini e
delle imprese; abbiamo la coscienza che c'è tanto lavoro fatto
anche in buona fede, che necessita di spinte nella direzione della
crescita. In questo senso non è che abbiamo bisogno di andare a
scuola di qualcuno o da qualcuno per capire che i tempi cambiano e
gli strumenti si devono adeguare. Dire che oggi le partecipate
devono assumere un ruolo diverso e propulsivo dell'economia non
significa totalmente contestare il loro ruolo, la loro attività
fatta anche con buona fede, con diligenza, con professionalità:
significa semplicemente - ed è il compito della politica - mandare
oggi un messaggio diverso di cambiamento, di coscienza, di
condivisione di un processo.
Commentando la chiusura del 2010 vogliamo dirci che il bilancio
ci è piaciuto tutto? No, lo ribadiamo, ci sono delle rigidità che
peraltro sono condivise in maggioranza, sistemi e processi che
diventa molto difficile cambiare quando c'è una crisi, è molto più
facile quando si liberano risorse. Se nei prossimi anni dovessimo
avere un PIL del 2 o 2,5 percento e con il favore dei dieci decimi
oggi avere, attraverso la liberalizzazione delle risorse per
l'anticrisi, 3-400.000.000 di risorse spendibili e investibili
nella crescita, sarebbe più facile costruire processi di riforma
che vanno nella direzione degli investimenti e della crescita.
Certo, dobbiamo contestualizzare le scelte per il momento odierno,
credo sia importante condividere una visione, perché da qui si può
partire per condividere delle strategie e modificare dei
comportamenti anche culturali, che hanno portato questa Regione ad
essere una piccola patria se volete, per molti versi, privilegiata,
ma che oggi, come tutto il contesto internazionale, deve porsi la
problematica di accettare la sfida dell'economia. Abbiamo la
necessità di avere la coscienza, per primi noi politici e poi di
trasmetterla alla nostra comunità, che la sfida dell'economia non è
più rimandabile, che mamma Regione con i suoi soldi non potrà che
continuare a ridurre...e ben è stato fatto nel 2010 di 1 punto...la
spesa corrente, ma dovremo ridurla in termini di percentuale anche
di più nel processo di crescita del nostro bilancio, quando le
risorse attraverso il PIL cresceranno, quindi, mantenendo fermi i
saldi di spesa corrente, abbassare la percentuale del suo impatto
e, attraverso lo snellimento dei processi dei codici delle leggi,
permettere alla Regione di fare quello scatto in avanti che tutti
auspichiamo, perché siamo anzitutto padri di famiglia e poi anche
amministratori e politici.
Per quanto riguarda l'assestamento di bilancio per il 2011, non
spendo una parola, sono 128.000.000 che abbiamo tutti visto in
commissione vanno in tre campi, risorse con vincolo di destinazione
per quanto riguarda gli enti locali e anche qui un ragionamento gli
va fatto, perché devono condividere la coscienza che un mondo
cambia e i servizi vanno unificati, i processi di amministrazione
vanno unificati, che va fatto sistema anche per quanto riguarda i
servizi dati ai cittadini, che forse il tempo dei campanili, il
tempo del
maître chez nous
sotto casa con 200 abitanti
diventa difficile da sostenere in un contesto amministrativo che
richiede efficienza e basse risorse. Le risorse destinate allo
sviluppo economico, come suggeriva l'Assessore, sono state da noi
condivise, anzi speravamo di poter fare qualcosa di più, diciamo
che facciamo quello che pensiamo sia giusto fare in questo
contesto; però credo che il contributo che possiamo dare oggi da
politici responsabili è quello di metterci attorno ad un tavolo e
condividere una proposta. È chiaro che la protesta serve, perché
sentir protestare qualcuno ti fa alzare l'attenzione e ti fa
comprendere se questa è una protesta strumentale o significativa.
Credo che, quando l'opposizione protesta in maniera costruttiva -
noi abbiamo cercato di fare questo, quindi parliamo per esperienza
personale -, fa sempre il suo lavoro in maniera costruttiva.
Oggi abbiamo la necessità di comprendere che i tempi cambiano,
che le persone alla protesta...oggi vogliono la proposta, che i
cittadini chiedono soluzioni in tempi rapidi, che la crisi morde
tutti e anche in Valle d'Aosta. In questo contesto quello che
dobbiamo fare è cogliere un'opportunità: quella di rivitalizzare
una classe politica che è malvista, perché è considerata una casta
privilegiata - e in molti casi lo è - e perché attende che i
problemi si risolvano da soli e raramente incide sul tessuto
economico della società. I cittadini chiedono ai politici - e io
credo che questo i politici valdostani potranno farlo - di dare
risposte veloci e in tempi brevi per sostenere l'uscita dalla
crisi; noi è questo l'impegno che abbiamo preso entrando in
maggioranza, è questo il contributo che abbiamo offerto alle forze
autonomiste entrando in maggioranza, è quello l'impegno che abbiamo
preso con i cittadini nel 2008: andare verso lo sviluppo e la
crescita, ridurre la burocrazia, cogliere l'occasione della crisi
per accelerare tali processi e dare ai nostri figli un futuro
sicuro.
Presidente -
La parola al Vicepresidente Chatrian.
Chatrian (ALPE) -
Grazie Presidente.
È sempre un momento importante per un'amministrazione fare il
punto della situazione, perché offre l'occasione per riflettere
sulle scelte operate per compiere un'approfondita analisi
sull'oculatezza o meno delle previsioni fatte a suo tempo e delle
correzioni apportate in corso d'opera. Ho ascoltato attentamente il
dibattito in aula, tanti sono i numeri aggregati e disaggregati, 16
sono le funzioni principali suddivise nei due titoli principali:
spesa corrente e spesa di investimento. Prima di addentrarmi nel
tema, vorrei indirizzare un ringraziamento particolare e sentito ai
dirigenti e ai funzionari del Dipartimento del bilancio per la
disponibilità e professionalità che ci hanno dimostrato in queste
ultime settimane. La materia che oggi analizziamo, pur essendo
complessa, è stimolante, perché i numeri scritti nel rendiconto
sono la fotografia chiara, senza trucchi e inganni, della macchina
amministrativa regionale. Il nostro ruolo, il ruolo
dell'opposizione e quindi di ALPE è anzitutto quello di controllare
la gestione di questa macchina, verificare il suo funzionamento, il
suo utilizzo, ma è nostra abitudine anche mettere sul tavolo delle
soluzioni diverse, esprimere i nostri punti di vista e anche fare
da pungolo affinché la macchina funzioni un po' meglio, tutto ciò
nel rispetto dei ruoli e soprattutto distinguendo gli indirizzi
politici dall'applicazione pratica delle funzioni esplicitamente
amministrative.
Proprio un anno fa in quest'aula, nell'affrontare il rendiconto
2009, ci eravamo concentrati sul dovere, ma andrei un po' oltre se
siete d'accordo: sull'obbligo del Governo regionale di rimodulare
gli impegni di spesa sul triennio nei diversi settori, in modo da
evitare il mancato utilizzo di somme durante l'esercizio in corso,
ma anche di evitare che notevoli somme impegnate non siano
liquidate in tempi ragionevoli; questo era l'impegno di un anno fa,
detto in quest'aula, ribadito dal Presidente e dal relatore
collega, e non solo. La rimodulazione degli impegni non è sempre
facile da fare, lo sappiamo, ma è indispensabile per rendere il
bilancio uno strumento dinamico, non ingessato o plasmato su
previsioni che, per loro stessa natura, non sempre si rivelano
azzeccate. In un anno le cose possono cambiare, i diversi settori
possono subire delle trasformazioni e avere improvvisamente
necessità di nuovi stimoli o di sostegni articolati in maniera
diversa in uno strumento dinamico da affrontare. Proprio nelle sue
conclusioni lo scorso anno il Presidente Rollandin ci disse:
"in
conclusione credo che il rendiconto ancora non ha potuto fruire del
beneficio della legge sulla contabilità che è stata appena
introdotta; dall'anno prossimo avremo anche tale ritorno di
rimodulazione molto più attenta del carico di impegno di spesa,
perché è questo che porta tutte le volte a dare una lettura che è
anche corretta sotto il profilo dei numeri, perché
"
ma voi avete impegnato 100 e avete pagato 40"
- questa era la discussione che avevamo fatto l'anno scorso
-
è già stato spiegato il perché; se l'impegno sarà rimodulato
nel tempo in modo ottimale, è chiaro che questo non succederà più,
perché se io posso spendere 10, impegno 10 e soprattutto pago
10"
. Questa la riflessione fatta l'anno scorso durante il
dibattito sul rendiconto,
franchement
...e il Presidente
terminava dicendo che riteneva il lavoro di coordinamento molto
positivo, condiviso da tutto il gruppo ALPE, anche se migliorabile
nel confronto di quelle parti laddove a livello interno sicuramente
si può fare di più.
Il secondo aspetto evidenziato dal nostro gruppo e condiviso dal
Presidente Rollandin era - ed è - la lunghezza di alcuni iter
amministrativi - ripeto: "alcuni", non ha senso "sparare sulla
Croce Rossa" e "sul mucchio" meno ancora -, la pesantezza delle
procedure che obbligano gli utenti a fare la spola fra uffici
regionali e Finaosta, fra un Assessorato e l'altro, mentre i mesi
scorrono e, anche per delle pratiche molto semplici, i tempi
diventano biblici. A tale proposito, lo stesso Presidente Rollandin
ammetteva che in alcuni aspetti sicuramente c'è anche un difetto
organizzativo, lo abbiamo detto, bisogna riconoscerlo e bisogna
però subito porre rimedio. Questo era il dibattito affrontato in
quest'aula l'anno scorso.
Ho fatto riferimento puntualmente a questi due aspetti
principali, che avevamo evidenziato lo scorso anno durante il
dibattito sul consuntivo e sui quali erano state espresse
considerazioni dettagliate e propositi abbastanza chiari, ma a
distanza di un anno cosa è cambiato e soprattutto come è cambiato?
La somma impegnata globalmente per il 2010 ammonta a 1.780.000.000
di euro, di questi 1.300 sono stati liquidati durante l'esercizio
2010, ovvero il 73 percento dell'impegnato, mentre l'anno
precedente questa percentuale era del 74. Dunque sintesi dei numeri
aggregati, perché qui dobbiamo essere onesti intellettualmente,
poiché un bilancio da 1.780.000.000 di euro puoi disaggregarlo e
poi aggregarlo, ma la sintesi nell'aggregarlo ci dice che non c'è
stato un miglioramento della capacità di spesa, che era uno dei due
obiettivi posti dal nostro gruppo e su cui avevamo pungolato anche
il relatore Rosset.
Ancora una volta fanalino di coda per la capacità di spesa è
l'agricoltura ed entro nel dettaglio, altrimenti non ci capiamo. A
fronte di 82.000.000 di euro impegnati, solo 29 sono stati
liquidati durante l'anno, se poi però, sempre per quanto riguarda
l'agricoltura, scorporiamo ed esaminiamo l'andamento delle spese di
investimento, la situazione è desolante: a fronte di 61.000.000 di
euro impegnati, abbiamo solamente 14.000.000 liquidati, ciò
significa che il 78 percento delle somme destinate a sostenere gli
investimenti nel settore agricolo giace inutilizzato nei cassetti
virtuali del bilancio regionale. Andrei oltre, se mi permettete:
entrando ancora più nei dettagli - per questo ringrazio tutti i
responsabili del bilancio regionale, perché in queste settimane
abbiamo voluto approfondire e dettagliare meglio la situazione del
2010 - scopriamo sul capitolo 41804 "Contributi per infrastrutture
rurali" che dei 26.000.000 di euro impegnati nel 2010 sono stati
liquidati 1.400.000, circa il 5 percento. Non vorrei dare troppi
numeri, ma perfino sui residui le cifre sono spaventose...sui
residui, quindi parliamo dell'anno precedente: a fronte di
94.000.000 di euro di risorse impegnate, solo 40 milioni sono stati
liquidati: il 43 percento. Stiamo parlando di risorse impegnate già
negli esercizi precedenti, non siamo andati oltre a verificare se
parlavamo del 2008, 2007 o 2006, abbiamo fatto solo il punto della
situazione: sui residui il 43 percento è stato liquidato. Sulla
relazione del rendiconto si esplicitano le motivazioni sul capitolo
delle infrastrutture rurali e si cerca di spiegare quali sono le
motivazioni, si dice:
"investimenti realizzati da terzi il cui
impegno di spesa viene assunto al momento del rilascio
dell'autorizzazione
- penso, Presidente, che si possa modulare
sul triennio anche per i lavori non pubblici, ma verso terzi,
quindi verso privati...penso che si possa rimodulare (utilizziamo
bene questo termine) anche per gli aiuti verso terzi -
alla
realizzazione degli stessi, mentre la liquidazione avviene a lavori
eseguiti"
, penso che si possa pagare a stato di avanzamento
lavori, quindi anche su quello credo che si possa modulare o
rimodulare gli impegni di spesa.
Stiamo parlando di processi...di cui il collega Lattanzi parlava
prima...stiamo parlando di velocizzare il processo, di meno
burocrazia, ma stiamo parlando di risorse che giacciono nei
cassetti congelate, impegnate, non liquidate, ma con delle
percentuali molto alte. Avevamo avuto la stessa discussione un anno
fa proprio su questi...non così dettagliati forse, quindi, caro
Presidente, tali dati dimostrano che non ci siamo per niente su
questo primo obiettivo che ci eravamo posti un anno fa, che non c'è
stato alcun miglioramento della capacità di spesa, anzi questi sono
numeri che noi abbiamo e che abbiamo dettagliato. È come se fossimo
su una strada di montagna con a disposizione una buona macchina, in
testa una bella meta da raggiungere, la benzina necessaria, ma con
l'autista senza la patente. L'esempio quindi che vi ho illustrato
prima è significativo, i dati sono lampanti, eppure un anno fa:
"se tutto viene rimodulato non capiterà più"
; invece,
purtroppo, è capitato di nuovo e oggi sul rendiconto 2010
registriamo un ulteriore abbassamento di un punto percentuale, ma
non voglio soffermarmi su questo, vorrei soffermarmi su delle
percentuali che ci lasciano molto perplessi!
Per quanto riguarda le lungaggini e i procedimenti
amministrativi, posso permettermi di fare un'analisi in prima
persona proprio come cittadino, dato che altri colleghi oggi hanno
parlato di lungaggini e procedimenti amministrativi, meno
burocrazia, più semplificazione. Iter amministrativo per quanto
riguarda una semplicissima richiesta ai sensi di una legge di
finanziamento: presentazione della domanda ad inizio maggio 2010,
risposta in 20 giorni per l'eventuale integrazione, Finaosta si è
occupata per una parte di pratica, a luglio 2010 c'è stata la
risposta per l'ammissibilità formale, ad agosto 2010 è stato
espresso parere favorevole sulla pratica, a novembre la Giunta ha
approvato e impegnato la spesa. Siamo al 22 di giugno, ma la
pratica non è ancora stata evasa su una semplicissima legge di
settore, un iter nel quale intervengono l'Assessorato competente,
Finaosta come strumento che deve avere
appeal
, ma diceva
prima il collega:
"deve spronare i processi"
, ma al 22
giugno la pratica non è stata evasa e l'impegno di spesa risale a
novembre 2010. Riprendo, Presidente, le sue parole dell'anno
scorso:
"in alcuni settori c'è sicuramente anche un difetto
organizzativo, chi fa che cosa, chi deve rispondere a che cosa, chi
liquida, chi non liquida, chi impegna
- in questo caso la cosa
mi sembrava molto semplice -
bisogna porre rimedio, non solo
però a parole, da una parte, alla bassa capacità di spesa, che è
frutto dell'organizzazione, del metodo, dei processi a monte che
devono dare concretezza ed efficienza agli obiettivi politici e,
dall'altra, agevolare l'accesso ai servizi e alle agevolazioni
previste dalla legge a favore dei cittadini"
. Non si può
continuare ad annunciare e poi permettere agli uffici della
Regione, o ai bracci operativi della Regione come Finaosta, di
cospargere, di aggrovigliare gli iter amministrativi in livelli
sovrapposti e non sempre consequenziali, per cui una semplice
domanda di agevolazione prevista da una legge che rispecchia la
volontà politica, quindi il dibattito politico è già avvenuto, la
legge esiste ed è finanziata, si trasforma in una specie di corsa
ad ostacoli per il cittadino semplice. Stiamo parlando di tutti i
cittadini...non come in certi casi in questi tre anni abbiamo
parlato dell'efficientismo di questa macchina amministrativa...la
dilatazione dei tempi e la pesantezza burocratica sono
responsabilità, a nostro avviso, anche della politica. In certi
dipartimenti le lettere scritte e inviate verso l'esterno prima di
essere spedite al cittadino fanno diversi giri turistici interni di
10, 15, 20 giorni per avere dei visti interni! Non so se lei,
Presidente, è a conoscenza di questi iter che hanno dei tempi
lunghissimi: visto, contro visto, rivisto e poi finalmente questa
lettera va verso l'esterno. Concludo dicendo che tale rendiconto è
la dimostrazione che non ci sono stati grandi miglioramenti
rispetto all'anno precedente, se questo è il nuovo che avanza,
avremo un futuro un po' difficile.
Termino con due battute, proprio perché si discutono insieme i
due disegni di legge, sull'assestamento. La somma realmente
ridistribuita è di circa 80.000.000 di euro, poiché 30.000.000
circa - poi il Presidente ci spiegherà meglio -, pur se compresi
nel saldo totale, sono in realtà fondi Stato e dell'Unione europea
iscritti in entrata e non impegnati nel 2010 e quindi riassegnati
al bilancio 2011, perché possano essere impegnati di nuovo
quest'anno. Questo assestamento, quindi, è un assestamento non da
128.000.000 di euro, 128 meno 20, perché erano già nel bilancio
2009 e meno 30 che sono dei soldi non impegnati nel 2010 e quindi
riallocati sul 2011. Dunque questi 78.000.000 vengono ripartiti fra
la finanza locale, il fondo sanitario regionale, Aosta capitale e i
cantieri forestali. Ci sono anche 5.000.000 per l'agricoltura, a
ripristino delle risorse iscritte nella previsione di bilancio
triennale che erano stati tagliati nel 2011 rispetto al 2010. Per
correttezza, però, su questi 5.000.000 vorrei ribadire che i grossi
tagli sono già stati fatti sugli investimenti nel mese di dicembre
per quanto riguarda i riordini fondiari e i consorzi, che andavano
nell'ottica di rimodulare, anche se da una parte si taglia, ma
dall'altra il Governo non è stato in grado di rimodulare gli
investimenti messi in campo nel 2010 in quel settore.
Vorrei soffermarmi su qualche scelta palesemente politica sul
disegno di legge n. 143, ad esempio l'articolo 15, che incrementa
di ulteriori 300.000 euro la già pesante assegnazione iniziale di
3.980.000 per l'Associazione Forte di Bard, portando il saldo a
4.300.000; le finalità saranno buone e la situazione contabile
perfetta, ma in totale l'associazione si trova a gestire circa
4.500.000 di euro. Solo per fare due paragoni, nel 2007 i milioni
erano 3 e oggi siamo a 4,5 e tutto l'assegnato viene regolarmente
liquidato per competenza. È un caso di perfetta riuscita delle
previsioni rispetto al consuntivo, facevo un esempio per dire che
si può anche tecnicamente - e io aggiungo anche politicamente -
trovare la sintesi e centrare il 100 percento. Su certi dossier
questo Governo è veramente efficiente, allora, laddove c'è la
volontà, si può coniugare la politica con la celerità di tutta la
macchina amministrativa! Grazie.
Presidente -
La parola al Consigliere Salzone.
Salzone (SA-UdC-VdA) -
Grazie Presidente.
Voglio iniziare ringraziando il relatore Presidente della II
Commissione, Rosset, per come ha condotto la commissione su questo
argomento, per la dinamicità con cui abbiamo affrontato i dati e
per avere sviluppato nella sua relazione un'argomentazione ampia,
dettagliata e puntuale. Lo ringrazio anche per aver voluto
condividere con me la lettura dei dati, che mi hanno consentito di
elaborare quel minimo di relazione, che mi consente oggi di
esprimermi. Noi, quindi, nel dovere di sottolineare alcuni dati
importanti, ci limitiamo ad aggiungere alcune sintetiche
considerazioni. Come abbiamo detto, il rendiconto 2010 ammonta, al
netto delle contabilità speciali e delle partite di giro, a circa
1.500.000.000 di euro, con un incremento di oltre 3 percento
rispetto al 2009. Il documento contabile si colloca in un contesto
di crisi generalizzata ancora in corso e per questo motivo va
considerato come un provvedimento intermedio rispetto alle
difficoltà perduranti e ai segnali di ripresa ancora troppo
incerti; detto ciò, la Regione non ha bisogno di indebitarsi.
C'è poi la questione della lettura dei dati, perché nello
specifico vale la pena di ribadire a chi ci critica dai banchi
dell'opposizione in merito alla capacità di spesa
dell'Amministrazione regionale che i dati attestano una capacità di
spesa salita al 91 percento delle previsioni definite, spese che
hanno registrato un decremento di circa 8.000.000 di euro in
ragione del rispetto delle previsioni contemplate nel Patto di
stabilità Stato-Regioni. Sui dati poi l'Assessore Lavoyer avrà
motivo per chiarire meglio, perché c'è, rispetto a quanto ho
sentito, una visione dei dati un poco distorta.
L'esercizio finanziario chiude con un avanzo di amministrazione
di 128.000.000 di euro, di cui 20.000.000 sono già stati iscritti
nel bilancio di previsione 2011-2013 come avanzo presunto.
L'avanzo da applicare è di 108.000.000, di cui 40.000.000 sono a
destinazione vincolata, 9.000.000 vincolanti ad interventi di
finanza locale e 30.000.000 per la rassegnazione dei fondi Stato e
dei fondi europei ed entrate varie con vincolo di destinazione.
L'avanzo disponibile prevede 20.000.000 per la riduzione del mutuo
a pareggio, 14.000.000 per il rimborso al fondo nazionale sanitario
per la mobilità passiva, 25.000.000 per il fondo di riserva residui
perenti e 4.000.000 fra il fondo per spese obbligatorie e per spese
per imprevisti. L'avanzo ancora da ripartire riguarda i 5.000.000 a
favore dell'agricoltura nel settore della zootecnia, a parziale
ripristino degli stanziamenti decurtati nel bilancio di previsione
2011, 1.200.000 per il piano anticrisi ambientale, 320.000 per il
rifinanziamento della rottamazione auto 2010, 600.000 per gli
arredi della Torre delle comunicazioni, circa 500.000 per altre
partite minori. L'attenzione maggiore riguarda nel suo complesso le
misure anticrisi e le politiche del lavoro: 10.000.000 di euro
circa. Sono previsti anche interventi con la finalità di
autorizzare il finanziamento sulla competenza 2011 delle richieste
di contributo pervenute dalle imprese, nell'ambito degli interventi
previsti dal piano di politica del lavoro per favorire l'assunzione
di lavoratori disabili. Vengono poi stanziati ulteriori 3.000.000
per i cantieri forestali e 1.500.000 per lavori stradali.
Alcune brevi considerazioni. Naturalmente, al di là della
sequenza dei dati, non si può sottacere che negli ultimi tempi
molte cose sono cambiate, le ulteriori modifiche all'ordinamento
fiscale imposte dalla manovra finanziaria dello Stato ci riducono
la possibilità di manovra nel perseguire del tutto i nostri
obiettivi e questo è un problema che riguarda tutte le
amministrazioni virtuose. Nonostante ciò, abbiamo voluto con
interventi mirati attraverso la finanziaria regionale intervenire
economicamente per le famiglie e le imprese, tanto che abbiamo
stanziato 130.000.000 di euro e l'intenzione dell'Amministrazione
regionale è quella di lavorare ancora in questa direzione. Tale
Amministrazione, peraltro, è intervenuta tempestivamente già dal
2008, lo abbiamo ribadito più volte, cercando di arginare le
difficoltà che la crisi economica ci ha imposto e comunque
nell'evoluzione degli eventi e fra mille difficoltà abbiamo
adottato una politica programmatica di prospettiva, che ci ha visto
elaborare progetti ambiziosi come il polo universitario, l'ospedale
regionale, il potenziamento del settore idroelettrico, opere di
rilevante portata, che avranno come obiettivo primario proprio
quello di rilanciare e dare un forte impulso alla nostra economia.
Un'economia che, anche se con un impatto meno intenso di quello
nazionale, mantiene settori con forti difficoltà. Sono nella
consapevolezza di tutti i problemi relativi all'occupazione, dati
che calano inesorabilmente in percentuale, bisogna prenderne atto,
ma anche la decrescita dei consumi delle famiglie, tanto che si
registra una riduzione della consistenza dei depositi bancari e un
incremento degli imprevisti; questa è un'inversione di tendenza di
cui devo dare atto al collega Louvin di averla sottolineata.
Aggiungiamo che l'innalzamento dei livelli dei prezzi in Valle
d'Aosta è più marcato rispetto ai dati nazionali e ciò concorre a
determinare un'ulteriore riduzione del potere di acquisto delle
nostre famiglie; tutto ciò avviene per i fattori esterni della
crisi globale, come ha ribadito il collega Lattanzi, quindi non mi
soffermo su questo. In tale scenario a tinte fosche qualche buona
notizia inizia ad arrivare, i Paesi ad economia avanzata sono in
fase di ripresa, secondo i dati OCSE, lo scenario internazionale
sta migliorando, anche se con ritmi differenti da Stato a Stato e
noi non siamo fra quelli che hanno dimostrato maggiore dinamicità.
Nel nostro Paese i primi segnali di recupero si sono avuti a
partire dal primo trimestre 2010 con un aumento del prodotto
interno lordo, che ha raggiunto progressivamente una crescita
dell'1,3 percento grazie soprattutto ai dati relativi alle
esportazioni, ma comunque inferiore rispetto all'1,6 per quest'anno
della media eurozona e di 1,8 per il prossimo anno.
In Valle d'Aosta l'incremento delle esportazioni è stato
consistente, del 36 percento, anche se bisogna tener conto che il
dato è condizionato quasi esclusivamente dall'andamento altalenante
della Cogne Acciai Speciali, che evidenzia una ripresa rapida a
seguito di una altrettanto rapida caduta che aveva fortemente
danneggiato il settore manifatturiero. Anche il settore delle
imprese manifesta un segnale parzialmente positivo, infatti nel
2010 il numero degli iscritti è aumentato anche se vi è un leggero
calo delle imprese registrate e ancora attive. Il settore che ci
rincuora è quello del turismo, i dati relativi al primo trimestre
2011 sono positivi e segnano un incremento significativo sia degli
arrivi che delle partenze. Il complesso ed articolato sistema di
offerta turistica locale deve attrezzarsi ulteriormente per
cogliere e sviluppare le occasioni che si presentano. Nell'ambito
delle opportunità che il mercato ci propone, condividiamo la
proposta degli incentivi e la valorizzazione della
green
economy
attraverso anche il supporto delle politiche formative
che la Regione può mettere in atto grazie alle proprie
competenze.
Dai dati del rendiconto 2010 dunque si evince con estrema
chiarezza che l'obiettivo di questa maggioranza è quello di
contenere la spesa, senza rinunciare al sostegno al reddito delle
famiglie colpite dalla crisi globale. In questo contesto è
auspicabile che da parte del Governo statale si adotti al più
presto una manovra che preveda un concreto rallentamento della
pressione fiscale, sostenendo l'introduzione del quoziente
familiare, sistema più volte auspicato anche dalla Chiesa. Il
meccanismo dovrà essere compatibile con le esigenze di bilancio ed
è quello di dare sostegno alle famiglie in modo strutturale,
attraverso una riduzione delle tasse e l'introduzione del quoziente
familiare. Allo stato attuale recenti studi, sull'esempio del
sistema francese, dimostrano che l'introduzione del quoziente
familiare comporterebbe un risparmio medio annuo per famiglia di
circa mille euro - anche se qui l'argomento andrebbe sviluppato in
maniera diversa -; da alcune stime il minor gettito fiscale
riferito unicamente all'imposta diretta ammonterebbe a circa
3.000.000.000 di euro l'anno. C'è da dire però che ogni famiglia
avrebbe più reddito netto disponibile con ripercussioni positive
sui consumi e quindi anche sul gettito IVA. Questo è argomento sul
quale intenderemo tornare e terminiamo qui dicendo che questo
bilancio consuntivo comunque rispetta ciò che le previsioni avevano
sancito; in un momento di crisi come questa credo che il documento
contabile abbia svolto appieno la sua funzione. Grazie.
Presidente -
La parola al Consigliere Donzel.
Donzel (PD) -
Egregio Presidente, cari colleghi, mi preme
innanzitutto ringraziare i colleghi revisori che, come è emerso
dalla relazione del collega Rigo e dei colleghi La Torre e Rosset,
hanno svolto un puntuale lavoro di verifica e ci hanno dato modo di
capire il lavoro che è stato svolto. Allo stesso modo un
ringraziamento va al Presidente della commissione, la cui relazione
ha il pregio di essere chiara. In questo mio intervento, vista la
puntuale ricostruzione del collega Rigo in merito al resoconto, non
vi è quindi l'intenzione di riprendere quanto il collega ha
espresso con chiarezza ed efficacia, ma con assoluta brevità la
volontà di fare il punto politico su tale situazione di bilancio.
Io ho riflettuto un attimo sull'ipotesi di una narrazione
vendoliana e invece ho intravisto piuttosto il linguaggio di
Tremonti e lo sintetizzo con queste parole per la maggioranza:
"abbiamo i conti in ordine, quindi cosa volete di più?".
E
si perde naturalmente di vista che la Regione è in disordine, ossia
avrete i conti a posto, come dice Tremonti, però la situazione
reale, il mondo che si svolge al di fuori delle stanze del Palazzo
è profondamente diverso, è in una situazione di difficoltà.
Rubando oggi l'incipit dell'editoriale di Aldo Cazzullo sul
Corriere della Sera
:
"se davvero il vento è cambiato
nel palazzo, non è entrato un solo refolo"
. Questa è un po'
la situazione che stiamo vivendo: sì, ci sono tutte analisi, esiste
la crisi economica, ma, tutto sommato, noi la stiamo by-passando.
Noto che, in linea con il livello nazionale, qui è cambiato solo il
look
, ossia si è lasciato da parte il doppio petto, si è
tornati alla giacca semplice, ma l'andazzo è quello. Naturalmente
non poteva mancarci il siparietto di Pontida anche a livello
locale, qui, mancando la Lega, il siparietto è quello della
cabinovia (più che una cabina) di regia; abbiamo sentito
pronunciare al Capogruppo del PdL per 18 volte nel suo eloquente
discorso:
"riduzione drastica della burocrazia!"
Miseria, è
due mesi che ci tempestate con questa cosa, avete anche una scarsa
fantasia! Probabilmente a stare chiusi lì nella cabina vi manca un
po' di prospettiva, provate a dare un colpo d'occhio fuori e vedere
se questa "roba" della drastica riduzione della burocrazia...18
volte l'ha ripetuta nel suo discorso e, siccome è registrato, forse
me n'è sfuggita una, saranno 19! Quello allora che consiglio alla
cabinovia di regia è di presentare questo benedetto provvedimento
legislativo che da due anni aspettiamo sulla riduzione della
burocrazia; venite in commissione, lo depositate e poi lo
discuteremo e vedremo se è una cosa interessante, oppure no,
altrimenti piantatela lì, perché la cosa alla lunga è anche un po'
noiosa! Quando si hanno delle idee, è giusto metterle in campo, noi
siamo molto attenti a leggere le proposte degli altri, quindi a non
bocciarle in partenza, però questo stile di alzare la voce "alla
Pontida", di reclamare chissà quale risoluzione dei conti...e poi
alla fine assolutamente nulla. Idem per l'altro
pot-pourri
che è stato fatto per lo snellimento delle leggi...avanti! Avete
una commissione che non convocate mai, convocatela questa I
Commissione e snelliamo le leggi, portateci un provvedimento di
snellimento delle leggi, insomma! Non il provvedimento che da tre
mesi abbiamo in I Commissione, che non ha assolutamente il compito
di snellire le leggi, ma solo di applicare una modifica burocratica
alla formulazione di alcune di esse! L'invito quindi che facciamo a
questa maggioranza è quello di farla finita con i proclami e di
portare in commissione le leggi e le proposte che vanno nella
direzione dello snellimento delle leggi stesse e di tale drastica
riduzione della burocrazia. Alle volte si ha come il timore, ossia
non so se vi dà fastidio che c'è ancora qualche dipendente
pubblico...vogliamo mandare tutti, anche quelli nella
"salvaprecari" per snellire un po' le questioni? Non so se questo
fastidio che vi dà questa cosa...che non lo riuscite a tradurre in
atti concreti...e così si potrebbe continuare con questa Pontida
locale: il tempo dei campanili e del
maître chez nous
è
finito. Portateci una proposta di legge di riduzione dei
Comuni...una proposta di legge che non sia l'elogio di due Comuni
che hanno fatto qualcosa assieme, quando ci sono prove e riscontri
concreti che tutti i Comuni continuano a lavorare con estrema
difficoltà, in sinergia fra di loro; questo solo per accennare a
questa Pontida locale. Naturalmente c'è qualcuno che è rimasto più
sul tradizionale, quindi ha voluto ricordarci quante cose
importanti stiamo facendo, tipo come si sono avviati i lavori del
nuovo polo universitario, dell'ospedale e addirittura buttiamoci
anche la
green economy
. Fateci vedere questa
green
economy
, fatecela toccare con mano, ci piacerebbe davvero che
non fossero solo slogan recitati tanto per riempire la mattinata,
perché dire le cose come stanno andando...non vanno certo nella
direzione che voi avete cercato di ricostruire in questa sede. Così
come apparentemente suonano assolutamente stonate anche queste
singolari aperture alle critiche provenienti dai banchi della
minoranza da parte del PdL, un po' affannato in questo ruolo che si
è preso, a dire:
"ma noi vi ascoltiamo"
, riconosciamo che le
critiche che state facendo ci sono, ben vengano le critiche. Noi
rispondiamo chiaramente che, se davvero c'è buona fede, vediamo i
provvedimenti concreti.
Quale disegno muove questa maggioranza? Andando a leggere gli
interventi, che pure sono importanti, qual è la strategia, qual è
la
ratio
che c'è dietro questo importante provvedimento in
tale fase dell'anno? Certamente ci sono delle cose che vengono
mantenute, c'era la promessa dei 5.000.000 di euro all'agricoltura,
ma poi vengono i brividi a sentire quanti soldi non sono stati
spesi, quanti soldi impegnati non sono stati liquidati, quindi come
poi su queste cifre si giochi in termini di contabilità e non di
reale trasformazione della realtà. Idem il discorso di soldi che
arrivano al casinò, che suonano anche come un'indecenza dopo le
affermazioni che sono state fatte: un giorno al casinò va bene,
funziona, anzi c'è stata la smentita in quest'aula, si è detto che
il casinò è il migliore, quello che è davanti a tutti in Italia,
subito un finanziamento al casinò, dopo aver magari "tirato le
orecchie", perché è sempre tutta colpa dei dipendenti, quindi
"tiratina di orecchie" ai dipendenti:
"state bravi, cosa volete,
altri soldi? Il casinò va bene, però piccolo bonus alle fondazioni
varie..."
, eccetera, quindi la logica è che di denaro ce n'è,
bisogna metterlo un po' qua e un po' là per garantire il solito
consenso qua e là.
La vera emergenza che vive la Valle d'Aosta, ossia quella dello
sviluppo che non c'è, quella dell'occupazione, ma lo dico con una
certa sofferenza: questa è la vera emergenza valdostana. Se andiamo
a vedere che in questi anni abbiamo perso 500 posti di lavoro nel
settore industriale, che ci sono aziende in enorme sofferenza, che
la CAS che qualcuno voleva smantellare per farci un parco giochi è
l'unica che in questo momento sta tenendo e assorbendo il problema
occupazionale, ma non sarà eterna neanche la CAS, sarà anche lei
legata ai drammi dello sviluppo economico, eccetera, anche qui non
c'è una coerenza rispetto a quanto si affermava in certe sedi
rispetto alle risposte.
Quello che avanziamo e che vorremmo allora è che questi
finanziamenti non giacciano, faccio un esempio: si è citato che ci
sono 3.000.000 di euro per la cantieristica forestale, bene,
partono i cantieri straordinari? Questo chiediamo alla maggioranza:
sono pronti, stanno per partire i cantieri straordinari, riusciamo
ad occupare delle persone in cantieri straordinari? Riusciamo a
dire che le giornate da 105 diventano 115 o 125? Riusciamo a
recuperare delle giornate di lavoro non solo per alcuni
privilegiati, che lavoreranno più di 105 giornate, ma sono pochi e
non si capisce con quale criterio, mentre la stragrande maggioranza
lavorerà 105 giornate? Questi soldi li mettiamo lì, lo diciamo,
oppure diciamo:
"soltanto cantieri forestali: 3.000.000 di
euro"
, ma non diciamo:
"tra 15 giorni partono i cantieri
straordinari?"
; questo è quello che vorremmo sentirci dire,
queste sono le richieste provenienti dalla popolazione. Così come i
finanziamenti che adesso arrivano agli enti locali, non so se solo
io mi sono accorto di un fenomeno assolutamente curioso, ossia i
Comuni hanno dovuto davvero pagare e far fronte a questa riduzione
dei finanziamenti per effetto della riduzione della spesa, prevista
dalla manovra finanziaria, quindi quel grande federalismo che
doveva portare risorse ai territori ha penalizzato i nostri Comuni.
Adesso cito un esempio concreto: ho visto dei casi in cui i Comuni
non hanno potuto garantire i servizi mensa che avevano prima,
certamente non hanno voluto ridurre la qualità del servizio, non
hanno voluto penalizzare l'utenza, quindi hanno fatto uno sforzo.
Hanno appaltato a delle cooperative questo lavoro, quindi, dal
punto di vista dei Comuni, un lavoro encomiabile, ma sapete chi lo
paga? Ve lo dico io: i lavoratori, perché verranno riassunti dalla
cooperativa con uno stipendio più basso, con dei diritti più bassi!
Sapete cosa state facendo? State facendo questo nei vari comuni,
andate a verificarlo...
(interruzione del Presidente della Regione, fuori
microfono)
...io le ho citato un esempio, uno dei tanti e ce ne sono di
ancora più gravi, per esempio nella sanità, dove sono state
annunciate riduzioni di orario; anche lì il taglio dei 3.000.000 di
euro che doveva garantire la tenuta dell'occupazione è poi andato a
colpire l'enorme massa dei precari della sanità. Adesso però ci
troviamo a metà dell'anno: siamo così convinti che riusciremo a
garantire questa riduzione di orario? Non avremo di nuovo bisogno
di quelle persone per far fronte alle esigenze della nostra
popolazione? Non era meglio scegliere un'altra strada?
Sulla sanità la minaccia continua che viene fatta:
"guardate
che vi facciamo un concorso e non è detto che voi sarete
riassunti"
, ossia i nostri lavoratori vivono queste cose!
Questa è la maggioranza che governa la Regione: quella che spaventa
la gente che deve lavorare, non che l'acquisisce, la irrobustisce,
la fa parte di un progetto! Ma dice:
"c'è qualcuno che chiede
addirittura prove di francese, cose di questo tipo, state
bravi...come va lì?, bene, tutti fermi lì, è già tanto che vi
facciamo lavorare!"
. È questo il modello che vogliamo portare,
è questo il modello di tale maggioranza regionale che si vanta di
avere i conti in regola? Vi cito allora il caso della Regione
Liguria: stabilizzazione di 1.800 precari non in un anno, ma nel
giro di qualche anno, 1.800 stabilizzati con le leggi italiane e
non è una Regione a statuto speciale! Il Presidente Burlando ha
detto:
"cos'è cambiato, non tanto in termini di costi...",
ma sapete cosa è successo a queste 1.800 persone? Hanno avuto
figli, ossia hanno riacquistato la loro dignità di persona che può
progettare un futuro, può avere un domani e non vivere con
l'angoscia del lavoro che perde, che non sa se c'è e quant'altro.
Andatevi a vedere cosa vuol dire avere 400 precari nella sanità
valdostana! Di questo dovete occuparvi, non di sburocratizzare che
cosa, dovete dare risposte alla gente che ne ha bisogno di tali
risposte!
Quando si dice:
"ripristiniamo fondi che avevamo tolto alla
zootecnia"
, ma guardate che avere dei soldi su un capitolo non
vuol dire niente. Come farete in modo che le aziende che hanno una
terribile crisi di liquidità, che non è, come si mette in giro,
voce causata soprattutto da una mal gestione delle stesse...ma come
avrebbe lavorato questa Regione se i soldi che dovevano entrare
fossero arrivati con 2-3 anni di ritardo? Questa è la realtà delle
aziende valdostane: ritardi inenarrabili nell'avere dei
finanziamenti, quindi non c'entra niente la realtà dell'azienda
valdostana con quella padana, caro collega Lattanzi, perché quella
valdostana non ha 300 bovine da mungere, non ha una meccanizzazione
che le consente dei margini di profitto...le nostre non ce l'hanno!
Le nostre aziende hanno bisogno delle risorse economiche
dell'Unione europea per sopravvivere, perché sono aziende di
montagna, quindi non c'entra niente la crisi del settore agricolo
internazionale, mondiale, extracontinentale di cui parla lei, non
c'entra niente! Qui c'è una realtà specifica che sarà sempre più
difficile rispetto ad altri territori, quindi non c'entra niente
questo mettere insieme anche la Pianura padana, non c'entra niente,
vivono altre realtà; la questione delle quote latte e delle multe
della Regione Padania sono altra cosa dalla nostra realtà, dove
molte aziende sono andate in tilt per mancanza di liquidità dovuta
al fatto che un sistema di erogazione dei fondi non ha funzionato e
questo è un dato gravissimo e ci vorrà davvero l'impegno forte per
riuscire a ripristinare anche quello che è un aspetto non
indifferente dell'impresa: l'aspetto emotivo. Lei queste cose dai
banchi della maggioranza me le insegna: l'aspetto emotivo è
fondamentale, se c'è un clima di disaffezione, di disamoramento,
questa sicuramente è una cosa che incide e le assicuro che non c'è
nessuno della minoranza che "soffia sul fuoco", o alimenta cattivi
pensieri: è piuttosto che bisogna ascoltare quello che dice la
gente.
Un altro problema molto delicato è quello del fatto che l'aver
puntato - qui non sono d'accordo - su grandi appalti sia stata una
scelta positiva; a nostro avviso, invece serviva in questa fase di
crisi rispondere alle esigenze immediate di lavoro delle piccole
imprese. È possibile davvero fare tanti piccoli interventi sia a
livello comunale, sia regionale, di modo che si possano mettere
davvero in moto le imprese locali, senza farle ricorrere a quel
meccanismo perverso e io poi lo affronterò in interpellanze
successive per chiarirmi meglio le idee. Ho visto dei ribassi del
40 percento di alcuni appalti, allora mi chiedo: ma questi appalti
pubblici con ribasso del 40 percento come vengono fatti? Come è
possibile che un'impresa possa lavorare con il 40 percento di
ribasso e magari poi subappalta l'opera? Nessuno si interroga, è
normale che possa funzionare una cosa del genere, oppure è
sbagliata la previsione dei costi iniziali, ossia c'è una
sopravalutazione della spesa? Ma non è che per star dietro a questo
40 percento di ribasso, ossia per vincere quella gara, andiamo a
colpire la qualità dell'opera che ci viene confezionata, oppure -
caso ancora più grave - potrebbe rimetterci la sicurezza sui
cantieri? Lo pongo a mo' di domanda, io mi interrogherei su queste
problematiche: come fanno le imprese valdostane a competere su un
mercato dove noi lasciamo andare via degli appalti con il 40
percento di ribasso? Se poi i miei dati sono sbagliati, me li
confuterete, ma io queste cose le voglio porre con assoluta
chiarezza.
Un ultimo concetto, perché un po' di venticello entri anche in
questo palazzo: va bene la
green economy
, vanno bene le
energie rinnovabili, ma c'è un messaggio che ci è arrivato ed è
quello che esiste un sentire nella nostra comunità di questioni,
che sono il bene pubblico, il bene comune. Il ragionamento allora
è: va bene che noi sfruttiamo le energie rinnovabili, ma sarebbe
anche opportuno che questo sfruttamento avesse delle ricadute per
le nostre comunità, ossia che i Comuni fossero coinvolti in prima
persona in questo processo di accesso ad energie rinnovabili e che
l'intera comunità ne potesse beneficiare. Il fatto che abbiamo
perso i buoni benzina non vuol dire che non possiamo recuperare da
altre parti in qualche modo un
gap
storico della nostra
regione, chiusa fra le montagne, un clima rigido invernale,
eccetera, in cui possiamo dare dei benefici significativi ai nostri
cittadini se gestiamo con spirito di bene comune le risorse
pubbliche, in particolare nel settore dell'energia.
Le mie considerazioni quindi mi portano a dire che sicuramente
la situazione che stiamo vivendo non è una situazione in cui si
possa dire che i conti sono in ordine e che, tutto sommato, abbiamo
risposto a dovere. Abbiamo bisogno di uno scatto in avanti e visto
che adesso mi rivolgo con una battuta finale al Presidente...è
giusto che la senta direttamente, so che è sempre attento, non era
un rimprovero, era solo per non dirle una cosa mentre era girato di
spalle, un gesto di cortesia: se non fosse per il fatto che ancora
il peso politico esercitato dalla sua persona, che ha avuto un
riconoscimento di 14.000 preferenze, questo sarebbe un Governo che
dovrebbe interrogarsi sul fallimento su molti fronti. Il segnale
che, secondo me, ha mandato la popolazione valdostana quindi è un
segnale di riflessione attraverso il voto referendario...
(interruzione del Consigliere Lattanzi, fuori
microfono)
...per voi non c'entra niente? Bene, "fate orecchie da
mercante", continuate a fare così, va bene per noi; fate finta che
non è successo niente, fate finta che i valdostani hanno votato a
casaccio sul legittimo impedimento, lasciate pure credere questo,
dormite sonni tranquilli ancora per due anni, crogiolatevi sul
fatto che qualcuno grazie alla sua forza personale ha conquistato
questo potere e poi ne riparleremo fra due anni!
Presidente -
La parola al Consigliere La Torre.
La Torre
(FA) -
Grazie Presidente.
Una cosa per volta, allora, prima mi fa piacere dire, visto che
quest'anno ho partecipato alla preparazione del rendiconto come
revisore dei conti, che si è svolto un ottimo lavoro e voglio
ringraziare Rigo e Rosset, perché c'è stata una perfetta sintonia
non solo fra di noi, ma anche con gli uffici. Gli uffici che -
assolutamente va detto per correttezza - non solo sono stati
trasparenti e capaci, ma addirittura veramente efficienti, perché
hanno avuto una capacità di mettere in linea a disposizione dei
revisori tutto subito e assolutamente in modo chiaro.
Detto questo...e Donzel me le "tira sempre", nel senso che ho
preparato un discorso e ho già perso il filo, lo sento parlare e
non so...mi sembra di sentire parlare un ministro della Grecia
prima del tracollo, una cosa impressionante, un'insalata russa
veramente! Adesso alle cose dette "entriamo dentro" con calma,
magari ancora una battuta, sempre per alleggerire, all'amico
Chatrian, che dice che non abbiamo la patente: qui ci stiamo
attrezzando per prendere anche la C e la D se ci riusciamo noi,
personalmente...poi abbiamo anche un Presidente che addirittura è
istruttore di guida, quindi sul fatto che non abbiamo la patente
sono un po' perplesso. Mi pare piuttosto debole invece la posizione
che oggi è emersa dalle osservazioni e dal confronto che viene
dalla minoranza, perché, affrontando in modo serio un rendiconto,
esso diventa un momento di confronto nel Consiglio sull'operato e
sulle visioni politiche e questo un po' mi preoccupa, perché se, da
un lato, mi si chiede qual è la
ratio
, la
ratio
è
molto semplice: è quella che definisco in caduta dal PIL (il
prodotto interno lordo), il BIL (il benessere interno lordo), ossia
la
ratio
di questa maggioranza è quella di garantire il
benessere ai valdostani, perché il bilancio che contiene
all'interno della sua struttura quello che è il PIL, in realtà, è
il bilancio della collettività ed è alla collettività che deve
essere restituito. I dati che oggi leggiamo confermano questo, lo
confermano nelle entrate e oltretutto lo confermano dando anche
quello che non è stato detto...a mio avviso, un riconoscimento di
maturità e di senso della collettività ai valdostani, perché il
fatto che abbiamo 40.000.000 di entrate in più non è che c'è stata
una produzione in più in questo momento di crisi, ma è che i
valdostani pagano le tasse! I valdostani pagano le tasse, a
differenza di tante altre Regioni dove le tasse non si pagano e
tale senso della collettività va riconosciuto ai nostri cittadini e
si vede all'interno del rendiconto questa maggiore capacità di
entrate.
Per quello che riguarda le spese, diventa difficile per
l'opposizione contestare questi dati, anche perché le previsioni
sono state mantenute, addirittura migliorate in tutti i loro
aspetti, sia nell'aspetto dei livelli di spesa, sia nell'incidenza
delle spese correnti, sia nei residui attivi, sia nei residui
passivi. Probabilmente allora è qui che non ci troviamo nel
confronto, che aspettavo ed ero anche curioso di vedere come
evolveva e, a mio avviso, ha avuto un'evoluzione sbagliata. Non è
costruttivo quello che ci state dicendo, perché, in realtà, il vero
scontro non può essere sui dati, perché essi confermano una realtà
molto chiara e soprattutto confermano una realtà molto chiara vista
in un quadro più ampio dell'essenza della nostra regione. Non ci
dimentichiamo che la nostra è una regione di montagna, dove i costi
dei servizi non sono proporzionati a quelli di altre regioni,
perché qui mantenere un ospedale per 100.000 abitanti è diverso e
l'economia di montagna ha dei costi diversi...anche mantenere il
nostro territorio ha dei costi diversi rispetto ad un'altra
regione, proporzionandolo a 100.000 abitanti. È in questo quadro
che dobbiamo dare una prima lettura di tali dati, ma anche
all'interno di questi dati, che confermano quella che è una visione
secondo me positiva...quello che si dimostra nel rendiconto è che
il motore Valle d'Aosta regge, che il modello valdostano regge e lo
fa anche bene, perché non taglia, ma non lo fa da nessuna parte!
Non solo, noi possiamo guardare addirittura che nelle spese siamo
riusciti - anche qui va dato un riconoscimento ai nostri Comuni - a
rispettare i patti di stabilità; sappiamo i problemi esistenti; noi
chiediamo che si cambi la legge sui patti di stabilità, perché oggi
impedisce a molti Comuni di vivere con serenità la loro
prospettiva, ma noi l'abbiamo rispettata.
Dire allora che i conti sono in ordine, mi dispiace, Donzel, non
è una banalità! Se i conti sono in ordine, è un merito per questa
Regione che molte Regioni non hanno, perché i cittadini non pagano
le tasse, perché non vengono rispettati i patti di stabilità,
perché non viene garantito quel benessere ai cittadini...cosa che
noi invece facciamo regolarmente, in ogni bilancio e lo continuiamo
a fare, perché abbiamo la patente, non è vero che non l'abbiamo!
Vedo piuttosto la minoranza come in una bella giornata di sole
sulla neve salire sullo slittino e fare quelle discese che sai dove
iniziano e non sai dove finiscono, anzi si vede dove finiscono
negli altri Paesi come in Grecia, dove ci sono Ministri che parlano
come Donzel, a mio avviso. Se il ragionamento è questo, il
confronto e lo scontro sono probabilmente sulla visione politica.
Voi avete una visione diversa dalla nostra e in questo credo lo
abbia espresso bene Lattanzi: noi abbiamo una visione che cerca di
partire dalle nostre potenzialità per esaltarle con un pensiero
positivo. È evidente che siamo coscienti dei problemi, ci
mancherebbe altro, li elenchiamo e siamo in questa maggioranza per
fare tutto quel lavoro che può essere utile per risolverli. Non è
banale quindi parlare di modernizzazione del sistema, parlare del
welfare
, non è banale neanche fare delle osservazioni per
dei settori che magari potrebbero funzionare meglio, ma in questo
senso la vostra visione è diversa, perché voi - mi sono appuntato
qualche intervento - differenziandovi fra di voi...addirittura mi
sembrava che prima qualcuno dicesse che l'intervento della Regione
all'interno della regione è deprimente, ossia che la Regione con il
suo sviluppo sul territorio, con le sue partecipate svolge un
effetto deprimente! Forse era Louvin che lo diceva, aspetti che
guardo...sì era lui che lo diceva. "Deprimente"...mi piacerebbe che
me lo spiegasse meglio questo "effetto deprimente", perché
garantire i posti di lavoro è deprimente? Io non mi vergogno di
aver fatto la "salvaprecari", anche se mi rendo conto che può
essere letta come uno sviare magari norme nazionali. Non mi
vergogno che qui si garantiscano 800 posti di lavoro a delle
famiglie, che le partecipate diano dei posti di lavoro, che questa
Regione abbia un numero molto alto di dipendenti, perché stiamo
restituendo alla collettività quello che è suo! Il bilancio non è
nostro: è della collettività valdostana, quindi garantire una
continuità del BIL, del benessere interno lordo è il nostro dovere
ed è questa la nostra
ratio
, Donzel, su cui ci misureremo
anche alle elezioni! Se riusciremo a garantire in momenti difficili
questo benessere ai valdostani, probabilmente avremo un riscontro e
non si può venire a fare un'insalata russa venendo a citare i
referendum! Ma cosa c'entrano? Cosa si vuole dimostrare? Si vuole
dimostrare che forse l'allargamento della maggioranza è un aspetto
negativo? Io invece ritengo - ho sentito l'intervento di Lattanzi,
con cui condivido molte posizioni politiche - che sia un aspetto
positivo all'interno di questa maggioranza...positiva la cabina di
regia, positivo il tentativo di fare bene, positiva la voglia di
lavorare, l'energia positiva, il pensiero positivo, perché ha detto
bene prima Lattanzi: "
quali proposte avete fatto, o ha fatto
lei? Cosa propone in alternativa di quello che noi tanto malamente
stiamo facendo?"
. Anche perché, da un lato, si riconosce che i
conti sono in ordine e non è poco; dall'altro, politicamente lei
svolge delle critiche dure, ma questo è veramente il vecchio
sistema di fare politica, Donzel! Lei si deve confrontare con me
sulla proposta e, se mi viene a dire che magari sul
bon
chauffage
si può fare in una "cosa" diversa, forse possiamo
anche trovarci d'accordo, anche in maggioranza abbiamo detto che
forse bisognava sul "quoziente familiare" investire più denaro. Se
lei mi viene a dire che i valdostani non devono sentire il peso di
alcuni costi che "hanno sulla schiena", come anche le autostrade,
lei sa che dibattito c'è stato in maggioranza, ma queste sono cose
su cui lei mi può confrontare e non certamente su un discorso
generico con riferimenti ad un venticello! Già la parola
"venticello" non è che sia così piacevole, perché il venticello
ricorda strane perdite di gas...Io veramente non capisco,
un'occasione come questa cercare di sminuirla...io mi ritenevo
fortunato dall'osservatorio...come revisore dei conti quest'anno di
avere avuto una visione più approfondita e pensavo che il dibattito
fosse più approfondito. Ci sono delle cose...ha detto bene Lattanzi
prima e anch'io condivido alcune osservazioni che ha fatto sulla
sanità, perché il motore della nostra Regione si caratterizza per
questa qualità di servizi che dobbiamo dare, quindi dobbiamo
portare la nostra attenzione su degli spazi di miglioramento e ci
mancherebbe altro!
Ci sono anche delle riflessioni che non è il caso di fare qui,
anche visioni diverse che abbiamo; io ho delle posizioni sul
rapporto con gli extracomunitari che sono note, non è qui che ne
devo parlare, potrebbero rientrarci, perché all'interno del
rendiconto rientrano tutti i contributi che vengono dati per
l'edilizia popolare, ma non lo voglio fare qua. Lo dico però perché
non mi nascondo, perché noi non ci vogliamo nascondere e vogliamo
essere chiari nella nostra visione e ci piacerebbe confrontarci con
un'altrettanta chiarezza con una visione politica non demagogica da
parte della minoranza. È lì che facciamo il passo in avanti
complessivo del Consiglio, poi noi restiamo maggioranza e chi deve
fare la minoranza farà la minoranza, ma è lì il vero punto in cui
può crescere questo Consiglio, in uno scontro non demagogico, cosa
che oggi non ho visto e me ne dispiace profondamente.
Concluderò dicendo che andrebbero anche usate delle parole per
l'assestamento, perché non è un assestamento che può passare
nell'indifferenza generale, quando invece ci sono interventi per
milioni di euro rispetto ai problemi anticrisi, ma è qui che si
vede la capacità reattiva di un corpo e di un'amministrazione, che,
di fronte a dei problemi reali, dà delle soluzioni concrete che
sono qui, sono nell'assestamento, in milioni di euro, e sono queste
le cose che poi percepiscono i cittadini. Capisco che non conviene
evidenziarli, perché sono dei punti che in una visione demagogica
sono a vantaggio della maggioranza, così come banalizzare che i
conti sono in ordine... mi sembra che in questo momento, guardando
il resto del mondo e anche il Paese, avere i conti in ordine sia
quello che chiedono tutti; noi abbiamo i conti in ordine...va bè
cosa volete che sia, è una banalità!
Ciò detto, vista l'ora, magari chiuderei qui; semplicemente
ritengo questo: lavorare per la collettività oggi è la vera sfida,
nel senso che non si lavora più per la politica, non si lavora
solamente per prendere i voti, ma si deve lavorare per superare
tutti insieme una crisi generale che ci avvolge. Se troveremo
questa capacità, ognuno per il proprio ruolo...è chiaro che non
possiamo recitare tutti lo stesso ruolo, la patente la prendiamo
tutti insieme; io dico che noi ce l'abbiamo già, ma voglio dare
questa possibilità anche a voi, altrimenti evidentemente corriamo
il rischio che qualcuno guida e qualcuno magari resta a terra e non
sale neanche sul pullman.
Presidente -
Non ho più iscritti a parlare. Dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA) -
Grazie Presidente. Ringrazio tutti i
Consiglieri che sono intervenuti. Direi che molte delle risposte
che dovevano essere date agli interventi fatti dai Consiglieri di
minoranza mi pare che, dal punto di vista politico, siano già state
date dagli interventi, che condivido
in toto
, dei Capigruppo
di maggioranza Salzone, Lattanzi e La Torre. Sottolineo anch'io
alcuni aspetti di carattere generale, per poi dare alcune risposte
puntuali sui quesiti fatti dai colleghi Rigo e Chatrian
sull'agricoltura.
Dal punto di vista generale, l'ironia dell'intervento del
collega Louvin su dichiarazioni trionfalistiche nel momento in cui
abbiamo approvato il bilancio non mi vedono d'accordo, nel senso
che le dichiarazioni sottolineate dal collega sui conti in ordine
della nostra Regione non sono altro che quelle riportate dalla
società di
rating
che promuoveva i conti del bilancio
regionale, la capacità di spesa di questo bilancio, sottolineava
che la ridotta quota di indebitamento dava un margine di manovra,
se vogliamo anche un po' eccezionale, in questo momento di crisi
generale. È proprio in questo senso che vogliamo sottolineare che
l'evidenziazione di questi aspetti, come di quelli positivi che
emergono da tale conto consuntivo, non sta alla base di toni
trionfalistici e neppure alla base di una Giunta che non è
preoccupata della situazione generale dell'economia. D'altro canto
dobbiamo anche essere in grado - questo non l'ho visto fare
nell'intervento del collega Louvin - di raffrontare la realtà della
Valle d'Aosta con le altre realtà regionali e nazionali. Sembra
quasi che la crisi economica sia una crisi che è generata da una
gestione non corretta dei bilanci regionali in Valle d'Aosta,
quando la crisi è mondiale! Raffrontiamo allora un attimo questi
problemi che ci sono, sono veri, ma raffrontiamoli con le realtà a
noi vicine. Ha detto bene il collega Lattanzi:
"Comuni o Regioni
a noi vicine, se avessero un confronto con la nostra realtà e
sentissero gli interventi catastrofici dei nostri Consiglieri di
opposizione, ci direbbero: "ma dove siamo?"
. Non posso quindi
che sottoscrivere questo approccio che quasi auspica una difficoltà
di crescita della nostra economia. Quando, per sostenere questi
aspetti, entriamo sui dati più concreti, direi che c'è una visione
totalmente falsata della realtà! Quando parliamo della capacità di
pagamento, la confondiamo con l'impegno, con i residui, ma allora
capacità di pagamento...noi paghiamo in 5 giorni. Il problema nelle
altre regioni a livello nazionale e degli istituti di credito è che
non scontano più le fatture degli enti pubblici, perché passano
mesi e mesi prima che possano onorare debiti accertati; noi
paghiamo in 5 giorni mediamente, ma non perché c'è un
intervento...
motus
.
Altra cosa sono gli impegni e i residui, la rimodulazione della
spesa. Ci siamo impegnati giustamente, e lo stiamo facendo, di
andare a calibrare maggiormente nel momento degli appalti e degli
impegni, a far coincidere l'impegno pluriennale - perché il più
delle volte sono impegni pluriennali - con l'effettivo fabbisogno
di cassa. Questo è un impegno che ci siamo presi, però da qui ad
andare a rivedere il discorso dei residui passivi come tutta una
cosa negativa...i residui passivi sono generati prevalentemente da
due aspetti: il primo è quello che è stato sottolineato da tutti,
che, nel momento in cui andiamo ad impegnare le somme, per poter
liquidare, bisogna che ci siano stati di avanzamento, che ci siano
certificazioni dei dirigenti preposti affinché la fattura possa
essere pagata, ma i residui passivi, che sono aumentati - e il
collega Chatrian lo sa -, non nascono da una gestione negativa di
questo aspetto di rimodulazione della spesa, ma dal fatto che dalla
nuova normativa contabile non ci possono più essere residui
perenti. Automaticamente quindi i residui perenti sparivano dal
bilancio regionale e venivano reintegrati nel momento in cui il
creditore richiedeva la somma, adesso c'è una visione complessiva
dei residui sia attivi che passivi. Bisogna quindi cercare di
essere corretti nelle varie interpretazioni.
Ritengo invece estremamente positiva l'azione
dell'Amministrazione...e questo va non solo a favore della
maggioranza e della Giunta regionale, ma anche dell'azione dei vari
dirigenti...questo consuntivo ci dice che, in base alle previsioni,
noi abbiamo praticamente impegnato il 90 percento delle spese
previste. Direi allora che, abbandonando una strada preconcetta e
demagogica della visione della situazione generale, dobbiamo
pensare che c'è da fare molto, però con questi dati il bilancio
viene dichiarato con i conti in ordine e non è una cosa da poco,
perché affrontare la crisi con i conti in ordine è una cosa,
affrontarla con dei bilanci disastrati...certamente la situazione è
molto più complessa.
Per rispondere brevissimamente ai quesiti più puntuali che sono
stati posti da alcuni Consiglieri, in particolare a quello del
collega Rigo sull'aspetto della revisione contabile "dell'incontro"
della Regione con le nuove normative che coinvolgono la Corte dei
Conti, è un percorso che dobbiamo ancora costruire, anche perché
vorremmo costruirlo in modo che questo nuovo tipo di controllo non
ritardi quella che è stata negli anni un'efficienza
dell'Amministrazione regionale; ai primi di aprile abbiamo
presentato il rendiconto, le commissioni hanno lavorato in modo
approfondito, i revisori dei conti anche e siamo in grado di
approvare il rendiconto prima della pausa estiva. Il rendiconto è
sì l'accertamento oggettivo delle spese e delle entrate, ma è anche
il momento di una variazione di bilancio e di un assestamento,
quindi, se riusciamo a far questo prima della pausa estiva,
oggettivamente a settembre possiamo porre quei correttivi nel
bilancio che si sono resi necessari nel percorso annuale; se invece
questa approvazione viene fatta in autunno, tutta la parte
dell'assestamento perde di significato.
Per quanto attiene invece a due aspetti specifici, che non
possono fra l'altro essere generalizzati...i fondi Stato e i fondi
europei non possono che essere iscritti in questo modo, perché sono
fondi vincolati. Sul fatto dei ritardi dell'utilizzo di alcuni
fondi, ha citato due esempi, ma sono proprio due esempi che voglio
prendere in considerazione per dire che la colpa della maggioranza
del Consiglio regionale, della Giunta e dell'Assessorato è zero!
Minoranze linguistiche: non è stato effettuato il relativo impegno
nel 2010 in quanto il versamento dei fondi da parte dello Stato è
stato effettuato a dicembre, quindi non era possibile in quegli
ultimi giorni predisporre gli atti di attuazione del progetto e
conseguentemente l'impegno di spesa a dicembre. Se lo Stato ci dà i
fondi a dicembre, non possiamo fare il progetto e impegnare, quindi
giustamente riprendiamo e iscriviamo questi fondi nel 2011. L'altro
appunto puntuale...
(interruzione del Consigliere Segretario Rigo, fuori
microfono)
...sì, è come il portale nazionale del turismo, volevo solo
specificare che non era un'incuria o una non efficienza
dell'Amministrazione regionale. Il portale nazionale del turismo:
l'Amministrazione regionale ha portato il progetto nel settembre
2007, c'era l'allora Assessore Pastoret; diciamo che, dopo numerosi
solleciti dal dipartimento che aveva come riferimento un certo
ingegnere Ciro Esposito, non è mai pervenuta nessuna risposta
nonostante numerose sollecitazioni. Nel 2008 il Governo ha subito
un riassetto, che ha visto la nascita del Ministero del turismo, il
quale ha deciso in quel momento di non dare più attuazione a questo
progetto. Come Regione Valle d'Aosta, abbiamo un contenzioso aperto
insieme ad altre Regioni, con il Ministero, infatti, nel frattempo
continuiamo ad iscrivere questi fondi finché non ci verrà
comunicato che questi ultimi non ci verranno dati, oppure verrà
modificato il progetto; d'altro canto noi non possiamo fare altro.
Questi esempi sottolineano che tali tipi di fondi hanno una
collocazione dal punto di vista contabile che non sempre hanno un
sinonimo di efficienza se si considerano solo gli impegni temporali
o le iscrizioni, però bisogna approfondire di chi sono
effettivamente le colpe.
Per quanto attiene - solo un brevissimo accenno prima di
concludere il mio intervento - l'aspetto che ha preso ad esempio il
collega Chatrian, in particolare i raffronti fra gli stanziamenti,
gli impegni, il pagato nel settore dell'agricoltura, penso che il
collega abbia avuto un dettaglio ben preciso di questo schema. È
chiaro che se lei mi va a sottolineare solo il capitolo specifico
che è legato...
(interruzione del Vicepresidente Chatrian, fuori
microfono)
...no, però non mi ha sottolineato i capitoli: "Contributi
2010", impegno 100 percento, pagato 100 percento; "Spese per il
miglioramento fondiario, alpeggi, fabbricati rurali": impegno 100
percento, pagato 100 percento. Vi sono poi tutta una serie di
capitoli dove arriviamo al 54 e al 41 percento. È ovvio che ci sono
dei capitoli specifici dove l'impegno non coincide sempre con il
pagamento, se il privato non porta gli stati di avanzamento e non
definisce la pratica, l'Amministrazione non può liquidare. Non
sempre quindi è colpa dell'Amministrazione, a volta è colpa anche
della burocrazia.
Su questi dati comunque i numeri sono oggettivi, è chiaro che,
se uno va a prendere un dato specifico e prende un capitolo
specifico...che è quello del 5 percento, legato ai contributi per
la conservazione del paesaggio e alpeggi, se non vengono portate le
documentazioni e non vengono istruite in modo definitivo, non
possiamo liquidare. Con questo non vogliamo dire che tutto
funziona, terremo conto di molti dei suggerimenti pervenuti dagli
interventi, penso che siano già nell'agenda sia della maggioranza,
sia della Giunta regionale, per cercare, nei limiti del possibile,
di migliorare l'efficienza dell'azione amministrativa.
Presidente -
Grazie Assessore.
