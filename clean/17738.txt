Classificazione
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 907 del 20 ottobre 1999 - Resoconto
OGGETTO N. 907/XI Intendimenti in merito alla realizzazione
di un nuovo imbocco per la strada regionale n. 44 della Valle
d'Ayas. (Interpellanza)
Interpellanza Considerato che da parecchi anni si discute
sull’opportunità e necessità di costruire un nuovo
imbocco per la strada regionale n. 44 della Valle
d’Ayas;
Appurata l’evidente necessità di tale nuovo
imbocco, in considerazione del fatto che l’attuale
risulta sottodimensionato rispetto ai grandi volumi di traffico che
la strada regionale n. 44 sopporta nel periodo invernale, in
concomitanza dei fine settimana, a causa
dell’afflusso di numerosi turisti che si recano a
sciare nei comprensori della Valle d’Ayas;
Appurato inoltre che gli enormi volumi di traffico che si
generano a causa dell’inadeguatezza di detto imbocco
paralizzano, a causa delle numerose code che si creano, la
circolazione urbana nel comune di Verrès oltre a procurare disagi
sia alle auto in transito sulla strada statale 26, sia, in altri
casi, agli automezzi transitanti
sull’autostrada;
Considerato che al momento attuale, non si è a conoscenza
dell’esistenza di un progetto definitivo per la
costruzione di tale opera;
i sottoscritti Consiglieri regionali
Interpellano
la Giunta regionale per conoscere:
1) se esiste la volontà di realizzare tale imbocco per la s.r.
44 della Valle d’Ayas;
2) in caso di risposta affermativa, qual è lo stato attuale
dell’eventuale progettazione
dell’opera citata in premessa, la tempistica
prevista ed i costi previsti per la costruzione di detta opera;
3) se vi sono già stati degli incontri con
l’A.N.A.S., la S.A.V., e con
l’Amministrazione Comunale di Verrès per la
definizione del problema e quali sono le risultanze di tali
incontri.
F.to: Lanièce - Marguerettaz - Collé
Presidente
La parola al Consigliere Lanièce.
Lanièce (Aut)
Torniamo oggi a parlare di problemi legati
alla viabilità nella bassa Valle. Diversi disagi sono provocati da
anni dal traffico automobilistico: nell'abitato di Verrès, in
particolare, da parecchio tempo si discute sull'opportunità di
costruire un nuovo imbocco per la strada regionale n. 44 della Val
d'Ayas. L'intervento si rende necessario in considerazione del
fatto che l'attuale imbocco risulta chiaramente sottodimensionato
rispetto ai grandi volumi di traffico che la strada sopporta,
soprattutto nel periodo invernale, in concomitanza dei fine
settimana, a causa dell'afflusso di numerosi turisti che si recano
a sciare nel comprensorio della Val d'Ayas.
L'inadeguatezza di questo imbocco nei periodi turistici genera
infatti numerose code, che procurano disagi sia alla circolazione
urbana nel Comune di Verrès, sia alle auto in transito sulla strada
statale 26 e sia, in altri casi limite, anche agli altri automezzi
in entrata e in uscita dall'autostrada.
Al momento attuale non sono a conoscenza dell'esistenza di un
progetto definitivo per la costruzione del nuovo imbocco, ma
soltanto dell'affido di un incarico di progettazione preliminare
risalente al marzo 1998.
Chiedo quindi alla Giunta regionale se esiste la reale volontà
di realizzare al più presto questo imbocco e quale sia lo stato
attuale della progettazione, la tempistica e i costi previsti per
la costruzione di questa importante opera.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
La problematica della viabilità difficile per
quanto riguarda l'imbocco delle valli è all'attenzione della
Giunta, in particolare dell'Assessorato al territorio da tempo,
direi in modo più concreto, per quanto riguarda i tre svincoli
relativi alle tre ex statali, da quando le stesse sono state
regionalizzate.
La situazione è a stadi diversi per quanto riguarda i tre
svincoli. In particolare per quello relativo alla strada regionale
44 della Val d'Ayas la ricerca di una soluzione definitiva e
ottimale si presenta particolarmente difficoltosa a causa di alcune
situazioni particolari della zona e del sito. Intanto la posizione
del casello autostradale a ridosso dell'incrocio e dell'abitato,
che consente un accumulo di auto molto, molto ridotto, e che quindi
nei momenti di particolare traffico crea ingorgo; poi lo sviluppo
dell'edificazione del centro abitato di Verrès che vincola in modo
pesantissimo la ricerca di qualsiasi soluzione e anche l'orografia
particolare dell'imbocco della valle che non lascia intravedere
soluzioni di facile realizzazione.
Nel corso degli incontri che abbiamo avuto con gli
amministratori del Comune di Verrès, con la SAV, con l'ANAS, sono
state esaminate diverse possibilità e una possibilità che è stata
intravista di dare una soluzione definitiva passa però attraverso
lo spostamento del casello autostradale; evidentemente questa è una
soluzione che è prevedibile in tempi medio-lunghi, parlerei di
15-20 anni, in relazione anche al fatto che è una soluzione che è
comunque ad oggi difficile da perseguire anche perché la SAV sta
ancora aspettando l'ufficializzazione del rinnovo della concessione
per la gestione dell'autostrada.
In relazione agli incontri che abbiamo avuto, si è deciso di
dare soluzione parziale almeno all'incrocio che c'è tra la strada
regionale 44, la strada statale e l'imbocco per il casello.
L'incarico di progettazione a cui faceva riferimento il Consigliere
si è sviluppato su 3 proposte: un sottopasso, un sovrapasso e una
rotonda cosiddetta "alla francese".
Il Comune di Verrès si è espresso rispetto alle tre possibili
soluzioni con una delibera del suo Consiglio comunale ed ha
ritenuto non percorribili le due vie del sottopasso e del
sovrapasso per l'enorme ingombro che queste avrebbero creato e per
i condizionamenti pesanti posti dai fabbricati adiacenti. Si è
quindi espresso per la soluzione della rotonda alla francese.
Rispetto a questa soluzione i progettisti hanno elaborato due
soluzioni, che sono attualmente all'esame del Comune di Verrès e
dell'ANAS; non appena questi enti si saranno espressi,
incaricheremo i progettisti della progettazione definitiva ed
esecutiva.
Credo che in tempi relativamente rapidi sia possibile procedere
all'esecuzione dei lavori, per la realizzazione della rotonda alla
francese, che non è la soluzione del problema, ma che costituisce
sicuramente una buona ottimizzazione soprattutto in termini di
miglioramento della sicurezza dell'incrocio.
Dicevo dei tempi medio-lunghi per una soluzione definitiva. È
evidente che questo ci pone nella condizione di dare soluzione
invece in tempi relativamente brevi alle situazioni problematiche
che ci sono nei primi 4 km della strada regionale, quindi in questo
senso procederemo quanto prima all'affido di un incarico per
progettare le soluzioni dei punti cruciali, dei punti di maggiore
difficoltà, quindi interverremo con lavori nei prossimi anni per
dare soluzione a situazioni puntuali di strettoie che ci sono nei
primi 4 chilometri del tratto.
Ho detto precedentemente che l'ipotesi dello spostamento del
casello e quindi di una viabilità completamente alternativa che
passi all'esterno del centro abitato di Verrès, è un'ipotesi che
può essere perseguita, sempre che si trovi la soluzione tecnica, ma
che richiede tempi che vanno dai 15 ai 20 anni.
Presidente
La parola al Consigliere Lanièce.
Lanièce (Aut)
Prendo atto della risposta dell'Assessore.
Quindi verrà adottata una soluzione nel breve termine per venire
incontro a questo problema, anche se il problema di fondo non potrà
essere subito risolto, visto che ci sono dei tempi lunghi, come ha
appena annunciato l'Assessore.
Invito l'Assessore, non appena verrà scelta dal Comune di Verrès
la soluzione migliore per realizzare la rotonda alla francese, di
portarla a conoscenza della commissione consiliare competente, in
modo da verificare la soluzione adottata per ridurre i disagi alla
circolazione urbana nei pressi dell'abitato di Verrès.
