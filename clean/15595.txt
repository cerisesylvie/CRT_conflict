Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1898 del 17 aprile 1996 - Resoconto
SEDUTA ANTIMERIDIANA DEL 17 APRILE 1996
OGGETTO N. 1898/X Pericolosità della strada di accesso alla
frazione Chabodey - La Pera, in Comune di La Salle.
(Interrogazione)
Interrogazione Venuto a conoscenza delle continue lamentele
espresse da più anni dagli abitanti della frazione Chabodey - La
Pera, in Comune di La Salle, in merito al tratto stradale che
congiunge la frazione in oggetto con la strada statale n. 26;
Verificato che le lamentele sono generate dalla preoccupazione
in merito alla pericolosità di eventi franosi, che si verificano
specialmente in prossimità della prima grande curva del tratto
stradale in oggetto;
Vista l'importanza di salvaguardare l'incolumità dei cittadini
della frazione e di chiunque vi si rechi, tenuto conto della
presenza in zona di un agriturismo, dal rischio di eventi franosi
che potrebbero comportare gravi danni alle cose e alle persone;
il sottoscritto Consigliere regionale
interroga
l'Assessore competente per sapere se è a conoscenza del problema
oggetto della presente e come e in quali tempi intende ovviarvi
tramite opportuni e urgenti lavori di risistemazione delle pendenze
prospicienti il tratto stradale.
F.to: Lanièce
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Con la deliberazione di Giunta n. 1196 del
15 marzo 1996 è stato concesso al Comune di La Salle un sussidio di
lire 366 milioni per l'esecuzione degli interventi necessari di
stabilizzazione della scarpata a monte della strada di accesso alla
località Chabodey in Comune di La Salle.
Ai sensi dell'articolo 3 della legge regionale 37/86:
"Interventi regionali in occasione del verificarsi di eventi
calamitosi ed eccezionali avversità atmosferiche", la Giunta
regionale può accordare sussidi ai comuni e ai consorzi di comuni
per l'esecuzione di opere urgenti di prevenzione, non comprese nei
programmi periodici di intervento, dirette a difendere contro
alluvioni, frane, valanghe, erosioni o altre cause di pericolo di
danni le strade comunali e vicinali, i centri e i nuclei abitati e
i centri aziendali.
All'articolo 3 sono infatti riconducibili le situazioni di
urgenza nelle quali però non si ravvede pericolo immediato per la
popolazione, ma nelle quali è necessario intervenire con
tempestività per evitare danni a strade comunali e vicinali, centri
e nuclei abitati, strutture aziendali.
Nel caso in oggetto la progettazione è stata predisposta dal
comune, che ha richiesto un sussidio da parte della Regione per
l'esecuzione dei lavori relativi, vista l'entità degli stessi, che
possono essere fronteggiati con l'organizzazione comunale.
Come ho sottolineato prima, la Giunta ha già deliberato tale
sussidio.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore Lavoyer; mi fa piacere che
questo intervento sia già stato predisposto, infatti lo stesso
comune mi ha comunicato che ieri è pervenuta una lettera con cui la
Regione informa che concederà il sussidio per iniziare i lavori
nella zona di Chabodey.
