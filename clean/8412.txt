Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2893 del 10 giugno 1987 - Resoconto
OGGETTO N. 2893/VIII - SITUAZIONE OCCUPAZIONALE E PRODUTTIVA
DELLA NUOVA ROCK S.R.L. DI SAINT-VINCENT (Interrogazione).
PRESIDENTE
: Do lettura dell'interrogazione in oggetto,
presentata dal Consigliere Sandri:
INTERROGAZIONE
RICORDATA
la deliberazione della Giunta regionale n.
9691 del 12 dicembre 1986 con oggetto: "Società Nuova Rock s.r.l. =
Concessione di immobili ad uso industriale e finanziamento di
attività produttiva = Approvazione dello schema di
Convenzione";
VENUTO A CONOSCENZA
della deliberazione della Giunta
regionale n. 4132 dell'8 maggio 1987 con oggetto: "Modificazione
della Convenzione stipulata con la Società Nuova Rock s.r.l., in
esecuzione della deliberazione della Giunta regionale numero 9691
in data 12 dicembre 1986";
EVIDENZIATO
che in quest'ultima deliberazione vengono
ulteriormente rinviati i tempi di raggiungimento dell'organico al
31 marzo 1988 mentre aumenta l'ammontare dei finanziamenti con
cospicuo prolungamento dell'ammortamento;
INTERROGA
l'Assessore regionale all'Industria, Commercio, Artigianato e
Trasporti per conoscere:
- quanto personale è attualmente occupato presso la Nuova
Rock di Saint-Vincent e con quali qualifiche;
- qual è stato l'andamento produttivo e commerciale del primo
semestre di attività;
- a quali fini siano destinati i maggiori fondi concessi a
tale ditta;
- a che punto sia giunta la ristrutturazione degli immobili e
degli impianti fissi e quando si prevede si concretizzi la piena
operatività dell'azienda.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Cerco di rispondere nello stesso ordine
alle quattro domande dell'interpellanza.
I dipendenti della Nuova Rock di St. Vincent sono 20, così
suddivisi: 13 operai, 2 tecnici, 4 impiegati ed 1 dirigente. Questo
numero è stato raggiunto in anticipo rispetto a quanto previsto nel
testo della convenzione originaria.
Le modificazioni apportate a tale testo, e che discuteremo in
sede di ratifica, prevedono l'aumento di ulteriori 10 unità, sino a
raggiungere il tetto dei 30 occupati entro il 31 marzo 1988.
La società ha iniziato l'attività alla fine del mese di dicembre
del 1986. Finora ha prodotto e venduto 20 macchine per movimento
terra, delle quali: 4 del modello Rock 100, 8 del modello Rock 135,
4 del modello Rock 150 e 4 del modello Rock 200. Il fatturato
relativo ai 5 mesi di attività ammonta ad 1 miliardo e 846 milioni
e sono stati acquisiti ordini per la fornitura di 54 macchine che
dovranno essere prodotte entro il 31 dicembre 1987.
L'incremento del mutuo per 500 milioni, che così passa da 1,5 a
2 miliardi, è finalizzato, come si deduce dal testo della stessa
deliberazione, all'esecuzione diretta da parte della società Nuova
Rock dei lavori che sono necessari per la ristrutturazione
dell'immobile, che è di proprietà regionale, allo scopo di
accelerare i tempi per conseguire la piena efficienza degli
impianti. Occorre, altresì, rilevare che le spese a carico della
Regione, previste dalla convenzione originaria per l'adeguamento
del fabbricato, fino ad un importo massimo di 2 miliardi di lire,
sono state trasferite per intero a carico dell'azienda e che le
opere eseguite dalla stessa riguarderanno il fabbricato di
proprietà regionale. A tuttora da parte della FINAOSTA è stata
effettuata solo una prima erogazione del finanziamento concesso,
per un ammontare di 652 milioni di lire.
Rispondendo all'ultima domanda dell'interrogazione posso dire
che la ristrutturazione degli immobili e degli impianti fissi è in
corso di esecuzione e sarà terminata entro la fine dell'anno
corrente. È presumibile che la piena operatività dell'impresa venga
raggiunta entro i primi mesi del 1988.
Devo ancora dire che, rispetto alla convenzione originaria, la
Nuova Rock si è trasformata in società per azioni con un capitale
versato di 1,5 miliardi di lire.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Le perplessità sulla Nuova Rock, che erano
state manifestate da più di un Consigliere, cominciano ad avere ora
i loro giusti riscontri concreti e l'Assessore, nella sua risposta,
ci ha confermato tutta una serie di preoccupazioni che noi avevamo
già manifestato a suo tempo.
I soldi stanziati a dicembre non vanno più bene a marzo e ciò
significa che le prospettive del progetto industriale erano state
calcolate male. In questo Consiglio ci era stato detto che
l'azienda avrebbe potuto approntare almeno 50-60 macchine all'anno
e giungere anche ad 80, ma dopo 5 mesi e mezzo siamo già al di
sotto di questa media, perché sono state prodotte soltanto 20
macchine. Resta poi da verificare la concretezza del
portafoglio-ordini. In definitiva io ho l'impressione che ci stiamo
avviando verso un altro "scoop" industriale.
Voglio solo precisare (anche perché non mi sembra che in merito
l'Assessore sia stato molto corretto) che lo slittamento dei
livelli occupazionali è di ben 9 mesi, perché le assunzioni erano
previste per la metà di quest'anno, mentre slitteranno addirittura
alla fine di marzo del 1988. Considerando poi che l'occupazione di
valdostani in questa fabbrica è molto scarsa, è facile ritenere che
non si potranno avere benefici occupazionali prima della metà di
marzo del 1988, sempreché, ovviamente, non si debba assistere ad
altre novità nei prossimi mesi.
