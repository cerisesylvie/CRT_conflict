Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 98 del 25 febbraio 1981 - Resoconto
OGGETTO N. 98/81 - RINVIO DELLA TRATTAZIONE DEGLI OGGETTI N. 18
E N. 19.
Oggetto n. 18: "Modificazione della deliberazione consiliare n.
120 in data 31.3.1977 concernente la determinazione dell'indennità
speciale (interessenza) da corrispondere al Commissario regionale
presso la Casa da gioco di Saint-Vincent"
Presidente
- Relatore dovrebbe essere il Presidente della
Giunta regionale. Chiedo ai colleghi della Giunta se ritengono che
il problema debba essere rinviato alla presenza del Presidente
della Giunta, o se ci sono Assessori che sono in grado di fare la
relazione.
Allora, soprassediamo. Il Consiglio è d'accordo.
Alcuni Consiglieri ritengono che i lavori procedano così
speditamente che questa sera il Consiglio avrà termine; io ho i
miei dubbi in proposito, comunque, la proposta dell'Assessore
Pollicini è di tenere in sospeso quest'argomento; se il Consiglio
continuerà domani e il Presidente della Giunta sarà presente
domani, lo si discuterà alla presenza del Presidente della Giunta;
altrimenti lo si discuterà stasera, nel caso che il Consiglio possa
terminare questa sera.
Oggetto n. 19 - Disegno di legge n. 251, presentato dalla Giunta
regionale in data 12 gennaio 1981, concernente: "Modificazione
della legge regionale 10 dicembre 1980, n. 49, concernente:
modificazione della pianta organica del personale
dell'amministrazione regionale e dell'ordinamento dei servizi
regionali"
Presidente
- Ha chiesto di parlare il Vice Presidente
Faval, ne ha facoltà.
Faval (UV)
- Chiedo il rinvio della discussione di questo
oggetto per gli stessi motivi che avevo illustrato nella precedente
riunione del Consiglio regionale. Infatti, anche a causa degli
impegni romani del Presidente, agli altri Assessori non è stato
possibile approfondire, come richiesto, questo problema.
Chiedo pertanto che l'argomento venga rinviato alla prossima
seduta del Consiglio.
Presidente
- Colleghi Consiglieri, la proposta di rinvio
è diversa da quella precedente: non di soprassedere, ma di rinviare
alla prossima seduta del Consiglio. Il Consiglio è d'accordo?
Ha chiesto di parlare il Consigliere De Grandis, ne ha
facoltà.
De Grandis (PRI)
- Questa modifica alla pianta organica
faceva già parte di un precedente disegno di legge che era stato
approvato; e in quell'occasione decidemmo, ritenendo di fare una
modifica soltanto formale, di procedere a modificare il disegno di
legge in quanto si era disatteso il senso reale del tipo di
disposizione.
Ritengo che si tratti di un problema particolarmente urgente e
che il Consiglio debba affrontarlo, e siccome a mio avviso non
presenta quelle difficoltà che sembrano travagliare altri
Consiglieri regionali, io sono contrario al rinvio e ritengo che il
disegno di legge debba essere discusso in questa seduta.
Presidente
- Vi sono altri che chiedono di parlare, sia
pro che contro?
Ha chiesto di parlare per dichiarazione di voto il Consigliere
Tonino, ne ha facoltà.
Tonino (PCI)
- Per dichiarare la nostra astensione sulla
proposta di rinvio. Noi abbiamo espresso sempre con una certa
chiarezza quale era la nostra posizione in merito e crediamo che
sia opportuno arrivare a una decisione. Abbiamo una posizione che
è, ripeto, abbastanza chiara. Per cui non ci sembra di dover
aderire alla richiesta di rinvio; siamo pronti a discutere del
provvedimento.
In ogni caso, ci asteniamo su questa richiesta.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Prima di esprimere un parere sulla
richiesta di rinvio vorremmo sapere quale è la posizione della
Giunta. Il disegno di legge infatti è stato presentato dalla
Giunta, che suppongo l'abbia fatto con conoscenza di causa;
vorremmo sapere se essa è d'accordo o meno sulla proposta di
rinvio. La volta scorsa il Presidente si era espresso, questa volta
invece non abbiamo sentito nulla.
Presidente
- La parola all'Assessore Rollandin.
Rollandin (UV)
- Come ha detto il collega Faval, la
richiesta di rinvio è legata ad una questione abbastanza semplice.
C'era stato l'impegno, in base ad alcune posizioni prese sia
all'interno del Consiglio che da parte delle forze sindacali, che
le parti si rivedessero. Siccome tale confronto non è stato
possibile in questi 12 giorni appunto perché il Presidente della
Giunta si è dovuto assentare, si chiede di lasciare il tempo
affinché non si arrivi ad una discussione senza preliminarmente
aver sentito le parti. La richiesta è dovuta semplicemente a questo
contrattempo. Se questo incontro fosse possibile, chiaramente non
avremmo chiesto un rinvio.
Quindi la Giunta è d'accordo a rinviare, per le motivazioni che
ho appena espresso.
Presidente
- Colleghi Consiglieri, senza voler
interferire nelle posizioni del Consiglio ritengo che, poiché il
Presidente della Giunta è anche il relatore, si debba tener conto
del fatto che egli non c'è e che quindi il dibattito potrebbe anche
non essere completo.
Dico questo perché ritengo che nei casi cui un relatore, sia per
proposte di iniziativa del Consiglio sia per proposte di iniziativa
della Giunta, non sia presente, il Consiglio debba attribuire un
certo peso alla sua assenza nel prendere la decisione di effettuare
o meno la discussione. Il fatto che un membro di questa Assemblea,
qualunque sia la sua collocazione all'interno del Consiglio, non
sia presente nel momento in cui una iniziativa legislativa della
quale è proponente o relatore viene in discussione, non può non
influenzare in certo qual modo anche il dibattito e la decisione
del Consiglio circa un rinvio.
Comunque il Consiglio è sovrano, e io metto in approvazione la
proposta di rinvio al prossimo Consiglio, che in linea di massima
dovrebbe avere luogo l'11 e il 12 di marzo - parleremo anche di
questo alla fine della seduta.
Presidente
- Metto in approvazione la proposta di rinvio
al prossimo Consiglio.
Esito della votazione:
Presenti: 30
Votanti: 22
Astenuti: 8 (Gruppo comunista e di Nuova Sinistra)
Maggioranza: 16
Favorevoli: 21
Contrari: 1
Il Consiglio approva.
Presidente -
L'oggetto n. 19 pertanto sarà iscritto
nell'ordine del giorno della prossima adunanza.
