Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2889 del 26 luglio 2017 - Resoconto
OGGETTO N. 2889/XIV - Interpellanza: "Valutazioni in merito
all'applicazione della circolare del Ministro dell'Interno
concernente il governo delle pubbliche manifestazioni".
Rosset (Presidente) -
Punto n. 16 all'ordine del giorno.
Ha chiesto la parola il consigliere Contoz, ne ha facoltà.
Contoz (UV) -
L'interpellanza che vado a spiegare,
riguarda la cosiddetta legge Gabrielli che obbliga, dopo la sua
entrata in vigore, a tutta una serie di misure per le
manifestazioni pubbliche. Misure di
safety
e
security
che mettono in pericolo la possibilità di svolgere numerose sagre e
feste previste per l'ormai imminente estate nella nostra regione.
Interrogo a questo proposito il Presidente della Regione Marquis,
per sapere perché è stata sospesa la proposta di delibera della
Giunta regionale: "Approvazione delle linee guida per
l'organizzazione dei soccorsi sanitari negli eventi e nelle
manifestazioni programmate". Secondo me, questa proposta era stata
molto bene articolata e in sintesi, grazie al così chiamato
algoritmo di Maurer, si poteva valutare il rischio di eventi con
grande affluenza di pubblico e consentiva di quantificare il
rischio totale di ogni manifestazione, per poter così predisporre
le risorse adeguate per il soccorso.
Mi sembra che il legislatore Gabrielli abbia fatto di ogni erba
un fascio: non ha tenuto conto della diversità delle feste e delle
diverse realtà italiane. Nella nostra piccola regione, se non viene
modificata questa legge, si può mettere a rischio tutta una serie
di manifestazioni programmate da tempo per questa estate ormai alle
porte. Inoltre, mi chiedo, noi in Valle d'Aosta dove potremmo
trovare tutte le ambulanze indicate come necessarie in questa
legge, per poter coprire tutte le feste programmate e soprattutto
tante nello stesso giorno. Anche per questo motivo nella precedente
adunanza del Consiglio avevo chiesto una migliore programmazione
delle feste e sagre in Valle d'Aosta.
L'algoritmo di Maurer, dal nome complicato, è molto in uso in
Germania e in Austria ed è stato veramente fatto bene. Se applicato
alle nostre feste, ci consentirebbe ugualmente di organizzare bene
le sagre, con tranquillità e sicurezza per tutti.
In primis
i nostri sindaci, che sono quelli veramente interessati a questa
legge, perché poi sono loro i veri responsabili, anche penalmente,
di eventuali incidenti.
La ringrazio dell'attenzione e aspetto la sua risposta, che
penso sarà ascoltata con molto interesse dai numerosi sindaci della
nostra regione.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Ringrazio innanzitutto il collega Contoz
per aver sottoposto questa iniziativa all'ordine del giorno, perché
consente di illustrare - come ha detto lui - alla comunità
valdostana e ai sindaci lo stato di fatto, in relazione alle
problematiche che sono state rappresentate. Credo che, al fine di
inquadrare l'argomento in discussione, occorra fare una rapida
premessa: sono tre i punti che vorrei evidenziare.
Il primo è che stiamo parlando di una materia e di atti di
natura prefettizia, di cui si è discusso nella riunione del 16
giugno scorso nel Comitato per l'Ordine e la Sicurezza Pubblica,
alla quale sono stati invitati a partecipare il presidente del
Consiglio permanente degli enti locali, il capo della Protezione
civile regionale e il comandante del Corpo valdostano dei vigili
del fuoco. Il successivo 20 giugno, su questo tema, con il Questore
abbiamo avuto un incontro pubblico con tutti i sindaci presso la
sede del CELVA.
In secondo luogo, come abbiamo precisato proprio nel corso
dell'incontro del 20 giugno, le finalità della direttiva del capo
della Polizia - è stata chiamata impropriamente come legge, ma è
una direttiva impartita dal capo della Polizia - sono di favorire
lo svolgimento degli eventi in un quadro di sicurezza e non certo
di ostacolare le manifestazioni pubbliche; non è questa la finalità
ricompresa nella direttiva.
In ultimo, credo che sia bene ribadire che nell'ordinamento
italiano il sindaco è anche l'autorità locale di pubblica sicurezza
e il primo responsabile sul suo territorio per l'incolumità
pubblica. Questa è un po' la cornice all'interno della quale si è
inserita la direttiva del capo della Polizia, a seguito anche dei
tragici avvenimenti che sono avvenuti negli ultimi mesi in realtà
europee e anche in piazza San Carlo a Torino.
È una direttiva sulla quale abbiamo sentito tanti commenti in
questo periodo e letto anche tante informazioni. Purtroppo credo
che in pochi l'abbiano letta in modo concreto e l'abbiano potuta
comprendere. Chi l'ha fatto con coscienza e con il senso di
responsabilità che deve caratterizzare una pubblica autorità non
può che condividerne lo spirito, che è poi quello di migliorare la
sicurezza della gestione degli eventi, non quello di
disincentivarli. Come è stato anche ricordato ai sindaci
valdostani, occorre evidenziare che non si tratta di nuove
disposizioni che sono state introdotte, ma che, al contrario, sono
state presentate in modo integrato e organico le prescrizioni
normative in essere da anni e note - almeno dovrebbero esserlo - a
tutti gli amministratori e a tutte le amministrazioni.
Dalla lettura della direttiva del capo della Polizia, avrete
sicuramente notato il passaggio in cui si dice che le misure di
safety
e
security
che vi sono delineate sono
"requisiti imprescindibili di sicurezza", senza i quali le
manifestazioni non possono avere luogo. Ci confrontiamo pertanto
con delle disposizioni normative che non possono essere
semplicisticamente riviste per essere adattate alla nostra realtà,
ma che possono invece essere applicate con coscienza e coerenza e,
con un po' di attenzione, questo può essere fatto con il giusto
equilibrio e proporzionalità. In tal senso, la particolare
configurazione delle competenze prefettizie del nostro ordinamento
e la coesione del nostro sistema di governo e di gestione del
territorio ci permettono - è ciò che abbiamo fatto noi - di
favorire la migliore applicazione delle disposizioni attraverso il
raccordo e la sinergia tra tutti gli attori.
In estrema sintesi, direi che siccome non possiamo cambiare le
norme, abbiamo lavorato per una loro applicazione "sostenibile"
rispetto al territorio e alla nostra esperienza gestionale. A
questo risponde la mia nota, che è stata trasmessa ai sindaci della
Valle d'Aosta il 3 luglio scorso, indicando che i sindaci stessi
possono avvalersi, per quanto riguarda la safety, sia delle
professionalità presenti nelle commissioni di vigilanza per il
pubblico spettacolo, ma anche e soprattutto del supporto del Corpo
valdostano dei Vigili del fuoco e della Protezione civile. Allo
stesso modo, per quanto riguarda la security, cioè i servizi di
ordine e di sicurezza pubblica, è stato precisato che prevalgono in
tale ambito le determinazioni dell'Autorità di Pubblica Sicurezza,
che si esplicano in particolare nella pianificazione di adeguati
servizi di polizia da parte del Questore, che con un suo impegno
forte e personale - di questo lo ringrazio - sta incontrando gli
amministratori locali uno a uno, affinché ogni evento possa essere
realizzato al meglio, senza particolari impatti su chi li deve
gestire.
In ultimo, abbiamo segnalato ai sindaci che, se è vero che loro
costituiscono a livello locale il principale riferimento per ogni
evento, il Comitato per l'Ordine e la Sicurezza Pubblica, per il
tramite dell'Ufficio di Gabinetto della Presidenza della Regione, è
a loro supporto per valutare delle situazioni particolari, relative
a quelle che possono essere le manifestazioni di maggiore impatto
per il territorio e che richiedono una verifica congiunta tra i
diversi operatori del sistema regionale. Considerato che in questa
prima fase tale approccio ha già dato buona prova di sé, in
occasione della Festa della musica ad Aosta, di Musicastelle, del
Trofeo Snoopy e della Mostra concorso dell'artigianato, siamo
quindi certi di aver messo in atto, anche in questo caso, un
sistema integrato e coerente che non abbandona nessuno, tantomeno i
Comuni valdostani, nella gestione di una materia che è sicuramente
complessa, ma che non può essere affrontata con approssimazione.
Infatti ogni manifestazione fa storia a sé ed è impossibile
definire in maniera univoca i concetti di equilibrio e
appropriatezza rispetto a manifestazioni che hanno natura, pubblico
e localizzazioni estremamente eterogenee, e che solo poi in
definitiva gli attori del territorio,
in primis
i Sindaci,
confrontandosi con il Questore che si è confermato disponibile,
possono valutare appieno, in un contesto di collaborazione,
individuando caso per caso le misure idonee da intraprendere per
prevenire delle possibili questioni inerenti la sicurezza.
Ieri, infine, ho convocato un incontro con i principali attori
interessati: il CELVA, il Questore, il Comandante dei Carabinieri,
la ASL, i Vigili del fuoco e la Protezione civile per verificare a
caldo il funzionamento del sistema che abbiamo messo in atto in
questo periodo di prima applicazione. Dico "a caldo", perché
abbiamo atteso la fine di Musicastelle con i suoi concerti in
quota, adesso sono anche in corso i festeggiamenti dei Santi
Giorgio e Giacomo e abbiamo definito anche l'impianto per la
prossima Foire d'été. In questa riunione non sono emerse
particolari criticità e, anzi, è stato sottolineato che tutte le
manifestazioni programmate hanno avuto luogo. Il Presidente del
CELVA ha altresì evidenziato come la nota che ho indirizzato ai
Comuni il 3 luglio scorso, unitamente all'attività del Questore,
dei Carabinieri e al supporto dei Vigili del fuoco e della
Protezione civile, sono state un sicuro aiuto per i Comuni, che si
sono confrontati con l'applicazione dei contenuti della circolare
del Ministero dell'Interno relativamente alle disposizioni vigenti
richiamate in materia di sicurezza. Abbiamo anche convenuto, nella
riunione di ieri, di utilizzare il metodo della collaborazione
anche per gli aspetti di natura sanitaria, che hanno evidenziato
qualche criticità in una prima fase, per cui la ASL e i sindaci si
incontreranno per definire insieme le modalità di analisi dei
rischi e i dispositivi da mettere in atto caso per caso.
Due parole sotto il profilo politico. Sicuramente l'emanazione
di questa circolare, che ha richiamato maggiori attenzioni riguardo
alla gestione delle manifestazioni e degli eventi, ha creato del
disagio nel nostro sistema organizzativo, perché spesso e
volentieri si ricorre per l'organizzazione al volontariato, alle
associazioni, alle unità locali che hanno delle difficoltà a
gestire le pratiche sotto il profilo amministrativo. Però credo che
con l'apporto di tutti e con la collaborazione, in particolare del
Questore, stiamo riuscendo a limitare i disagi rispetto
all'applicazione di questa direttiva e contiamo che con
l'esperienza che si mette in atto, in primo approccio quest'estate,
si potrà mettere a regime un sistema comportamentale che consentirà
di gestire le manifestazioni con la sicurezza adeguata e anche in
proporzione ai rischi connessi con ciascuna di esse.
Dalle ore 12:12 assume la presidenza il vicepresidente
Fosson
.
Fosson (Presidente) -
Ha chiesto la parola il consigliere
Contoz, ne ha facoltà.
Contoz (UV) -
Mi fa piacere che qualcosa si muova e che
abbiate fatto qualcosa. Io non sapevo di queste ultime riunioni.
Questa interpellanza era stata fatta, perché molti sindaci erano
veramente preoccupati. Comunque io vi chiederei se potete rivedere
questo algoritmo di Maurer, che specifica molto bene quando ci
vuole l'ambulanza e quando non ci vuole. Secondo me, si
ridurrebbero di molto, perché non vorremmo che ci fosse un
business
delle ambulanze, sotto questa cosa qui. Ci sono
tante cose che, guardando bene questo algoritmo, si potrebbero
semplificare, distinguendo le feste grandi dalle feste piccole.
Comunque ringrazio il Questore per l'attenzione che ha
dimostrato e spero che proseguiate su questa strada, perché
effettivamente la Valle d'Aosta è una regione turistica, quindi non
bisogna rinunciare a tutti quelli che hanno voglia di organizzare
delle feste.
