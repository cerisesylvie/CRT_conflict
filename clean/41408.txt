Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 537 del 3 aprile 2019 - Resoconto
OGGETTO N. 537/XV - Interrogazione a risposta immediata:
"Notizie in merito all'adozione di eventuali atti prodromici alla
costituzione di parte civile della Regione nel processo corruzione
VdA".
Rini (Presidente)
- Punto n. 3.03 dell'ordine del giorno.
Per l'illustrazione, la parola al collega Sammaritani.
Sammaritani (LEGA VDA)
- A seguito delle dichiarazioni
del Presidente Fosson riportate sulla stampa circa il fatto che si
sarebbe pensato alla costituzione di parte civile nel procedimento
di cui abbiamo già ampiamente oggi parlato, mettendolo anche a
raffronto con analogo procedimento nei confronti di altro imputato,
abbiamo presentato questa interrogazione per sapere dal Governo se
siano stati effettuati atti prodromici alla costituzione di parte
civile nel summenzionato procedimento penale.
Présidente
- Pour la réponse, la parole au Président
Fosson.
Fosson (GM)
- Quando ho visto questo articolo di giornale
scritto così un po' confuso, ho detto: "Sammaritani domani mi fa
sicuramente un'interpellanza". Avrei preferito che lei venisse a
discutere, sarei stato più contento. Le assicuro che non era
un'intervista, io ho deciso proprio di dire sempre di meno, anche
perché si rischia di essere imprecisi, ma passando, all'uscita
della conferenza stampa, fino all'ufficio posto davanti al divano,
mi hanno fatto due domande a cui forse non ho risposto in modo
preciso ma in questo periodo mi lascerà questa possibilità... Per
quello che riguarda invece il provvedimento, premetto che la
costituzione di parte civile ha come unica funzione di consentire
l'azione civile nel processo penale per il risarcimento del danno
conseguente al reato. Tale azione non è l'unica - il Consigliere
Mossa ne parlava stamani mattina - a disposizione del danneggiato,
che in questo caso è l'Ente pubblico, in quanto può sempre essere
esercitata un'azione civile autonoma in esito al procedimento
penale. Nel caso specifico inoltre il danno è suscettibile anche di
ricadere nella giurisdizione della Corte dei conti.
Per quanto riguarda il procedimento penale oggetto
dell'interrogazione - e questo glielo sottolineo -, l'avviso di
fissazione dell'udienza preliminare... era fissata per il 19 di
novembre e poi è stata rinviata, e l'atto è stato notificato il 30
luglio del 2018. L'Avvocatura regionale, nelle sue funzioni di
rappresentanza della persona offesa, aveva allora effettuato un
accesso al fascicolo - ecco gli accessi prodromici di cui forse
parlava - dal quale non era emerso alcun danno patrimoniale -
questo accesso dell'Avvocatura agli atti era successo nell'agosto
del 2018 -, bensì eventualmente un danno di immagine. È lo stesso
accesso agli atti che abbiamo fatto con un avvocato di Torino sulla
procedura Geenna... come ha fatto un avvocato dell'Avvocatura. Per
tale tipo di danno l'Amministrazione, alla luce della recente
condanna, si riserva di agire in sede civile. Questa sarebbe stata
la risposta più corretta. Le ragioni dell'Amministrazione sotto
profilo pertanto sono tuttora suscettibili di essere pienamente
tutelate. Di questo procedimento noi non abbiamo ancora discusso,
non abbiamo visto la sentenza, l'Avvocatura lo sta studiando e poi
ne parleremo.
Presidente
- Per la replica, la parola al collega
Sammaritani.
Sammaritani (LEGA VDA)
- Grazie Presidente Fosson, lei ha
fatto già in parte ammenda e ne prendo atto naturalmente perché
bisogna sapere tutti che la costituzione di parte civile da parte
della Regione in quel procedimento non sarà più possibile perché
ormai è tardiva e quindi è decaduta questa possibilità. Noi
crediamo che invece fosse necessario per tutelare l'immagine - così
com'è stato fatto per tutelare l'immagine addirittura in fase di
indagini nel procedimento Geenna, come lei stesso ha menzionato -,
quindi io credo piuttosto che la lettura da dare a questo sia una
lettura politica: non ci si poteva costituire contro colui, che
fino a poco tempo fa era il maggior esponente del partito o del
gruppo di maggioranza più rappresentato. Da oggi probabilmente
invece non lo è più, come abbiamo capito, quindi si tratta di una
difesa che è veramente difficile per lei, Presidente Fosson, e lo
possiamo capire. Apprezzeremmo maggiore coerenza da parte
dell'attuale Governo sul costituirsi o meno parte civile.
