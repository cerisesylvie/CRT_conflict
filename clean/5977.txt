Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 400 del 8 marzo 1984 - Resoconto
OGGETTO N. 400/VIII - ORGANIZZAZIONE DI MANIFESTAZIONI, PER
PROMUOVERE LA REDDITIVITA' DELLA CASA DA GIOCO DI SAINT-VINCENT, IN
APPLICAZIONE DELL'ART. 6 DELLA CONVENZIONE PER LA GESTIONE DELLA
CASA DA GIOCO. (Interpellanza).
PRESIDENTE:
Do lettura dell'interpellanza presentata dal
Consigliere Torrione:
INTERPELLANZA
L'art. 6 della Convenzione fra la Regione e la SITAV disciplina
il problema relativo all'organizzazione di manifestazioni atte a
garantire appunto la più alta redditività della Casa da Gioco.
A tal fine la Regione si deve fare carico del 50% delle spese
stabilite nel programma annuale che deve essere compilato
congiuntamente dalla SITAV e dall'Assessore regionale al Turismo ed
approvato successivamente dalla Giunta regionale previo parere
delle Commissioni consiliari al Turismo e Affari Generali riunite
in seduta congiunta.
A parte questo programma, l'art. 6 della citata Convenzione
prescrive inoltre che la SITAV continui ad effettuare A TOTALI SUE
SPESE spettacoli di arte varia, trattenimenti musicali,
manifestazioni culturali e sportive per un minimo di 150 giorni
all'anno.
I programmi di massima di tali manifestazioni devono essere
approvati dalla Giunta regionale che deve altresì accertare la loro
rispondenza alle finalità previste dal vigente contratto. Dal
momento che nella recente riunione delle Commissioni consiliari
Turismo e Affari Generali non è emerso, in sede di esame del
programma delle manifestazioni, alcun cenno in merito a
quest'ultima parte degli impegni SITAV nella gestione A PROPRIE
SPESE di attività promozionali
il sottoscritto Consigliere regionale
INTERPELLA
l'Assessore regionale competente per conoscere quanto segue:
1) se sia stata rispettata, dall'entrata in vigore della
Convenzione a tutt'oggi, la clausola contrattuale secondo cui la
SITAV doveva effettuare attività promozionali per un minimo di 150
giorni all'anno a totale suo carico ed in caso affermativo quali
sono le deliberazioni della Giunta che hanno approvato i relativi
programmi, secondo quanto previsto dalla Convenzione (art. 6 -
commi 8 e 9).
2) Se corrisponde invece a verità il fatto che tali
manifestazioni sono state invece poste per il 50% a carico
regionale facendole erroneamente rientrare fra quelle per cui è
specificatamente prevista la divisione delle spese (art. 6 - 5°
comma) fra Regione e SITAV.
3) Le considerazioni che hanno indotto la Giunta regionale negli
anni scorsi a rinunciare aprioristicamente a qualsiasi forma di
intervento in sede di elaborazione dei programmi annuali delle
manifestazioni lasciando alla totale discrezionalità della SITAV le
scelte delle singole iniziative.
4) Se non si ritiene opportuno, al fine non solo di esercitare
un più accurato controllo sulle manifestazioni ma anche di
armonizzare l'attività promozionale della SITAV con quella gestita
direttamente dalla Regione, per i suoi fini istituzionali, di
creare un apposito servizio alle dirette dipendenze
dell'Assessorato al Turismo composto da Ispettori alle
manifestazioni con compiti specifici di controllo, di
programmazione e di coordinamento di tutte le attività promozionali
che si svolgono nell'ambito regionale.
PRESIDENTE:
Ha chiesto di illustrare l'interpellanza il
Consigliere Torrione, ne ha facoltà.
TORRIONE - (P.S.I.):
La materia che forma oggetto di
questa interpellanza è trattata all'art. 6 della Convenzione fra la
Regione e la SITAV, articolo che disciplina tutta la materia delle
manifestazioni atte a garantire la più alta redditività della Casa
da Gioco.
Per una parte di queste manifestazioni le spese devono essere
divise al 50% fra la Regione e la SITAV e questo programma deve
essere compilato - dice la Convenzione - congiuntamente dalla SITAV
e dall'Assessore regionale al Turismo, previo parere delle
Commissioni consiliari competenti. Questo per una prima tranche di
manifestazioni.
Per altre manifestazioni invece, che assommano addirittura a 150
giorni all'anno, la gestione spetta alla SITAV, totalmente a sue
spese.
Dice testualmente la Convenzione: "I programmi di massima di
tali manifestazioni devono essere approvati dalla Giunta
regionale", quindi portando il termine approvati è chiaro che si
devono concretizzare in un atto amministrativo "che deve - la
Giunta - accertare la loro rispondenza alle finalità previste dal
vigente contratto". Cioè la Giunta deve considerare che queste
manifestazioni siano fatte per garantire la più alta redditività
della Casa da Gioco e nel contempo devono a mio avviso, con
un'interpretazione forse un po' estensiva della norma contrattuale,
essere compatibili con un certo tipo di dignità che le
manifestazioni devono avere, ed anche collegarsi con l'aspetto
promozionale che la Regione, in special modo l'Assessorato al
Turismo, gestisce per i suoi fini istituzionali.
Dico questo perché finora la Giunta - e l'ho constatato con
rammarico - aveva un po' rinunciato a questa sua veste di
controllore delle manifestazioni che si fanno a Saint-Vincent. Il
programma della SITAV era stato approvato a scatola chiusa senza
andare a vedere se c'erano delle manifestazioni che erano
compatibili con quanto previsto dall'art. 6 del contratto e direi
anche con la politica promozionale che deve fare l'Assessorato
competente.
Dopo questa aprioristica rinuncia ad esercitare una sua
competenza, credo che la Giunta attuale debba farsi carico del
problema e non seguire pedissequamente ciò che la SITAV propone in
fatto di manifestazioni, anche perché in questo Consiglio qualche
Consigliere, in particolare il Consigliere Riccarand, si è fatto
portavoce di una sua impostazione che riguardava certe
manifestazioni di tipo sportivo quali il pugilato, che non trovava
consone a quella che dovrebbe essere una politica dignitosa di
gestione di certe manifestazioni.
Non vorrei che questi 150 giorni di manifestazioni gestite
direttamente dalla SITAV, che devono concretizzarsi in spettacoli
di arte varia, trattenimenti musicali, manifestazioni culturali e
sportive, si riducessero poi alla gestione della cosiddetta
Tavernetta del Casinò, perché in quel caso vorrebbe dire che la
Convenzione non è stata rispettata, ed allora occorrerebbe fare una
ulteriore riflessione su certe inadempienze della SITAV.
Mi è giunta notizia che parte di queste manifestazioni sarebbero
state fatte rientrare in quelle che sono suddivise equamente (al
50%) fra Regione e SITAV. Mi auguro che questo non corrisponda a
verità, anche se la domanda l'ho posta in termini molto
precisi.
Venendo ad un'altra considerazione, quest'anno l'Assessore
competente è arrivato in Commissione con il calendario delle
manifestazioni predisposto dalla SITAV e mi sono perfettamente reso
conto del suo stato d'animo quando ci ha proposto di approvare
questo calendario a scatola chiusa, visto che ormai eravamo in
ritardo, dopo quello che era successo nell'ambito del Casinò.
Vorrei tuttavia assicurazione dall'Assessore competente che
questo atteggiamento di eccessiva benevolenza da parte della Giunta
non ci sarà più, perché ritengo a questo proposito che la Giunta
regionale, e più specificatamente l'Assessorato competente, debbano
e possano giocare un grosso ruolo nel qualificare le manifestazioni
e nel renderle compatibili con quelle che l'Assessorato gestisce
direttamente per i suoi fini istituzionali.
Questo è un dato di fatto sul quale credo valga la pena
insistere perché proprio in quella sede è venuta fuori una proposta
che ritengo intelligente, che è quella di dare un'immagine diversa
al Casinò, e l'Assessore ci ha informato di una trattativa in corso
fra l'Assessorato e la SITAV proprio per evitare che la campagna
promozionale - che oltretutto costava qualche soldino - non andasse
poi in senso contrario perché si era sbagliato taglio o non si era
prestata sufficiente attenzione a certi aspetti (di carattere
psicologico) che in questo momento gravano sul Casinò.
Ultima considerazione, sulla quale spero che l'Assessore abbia
fatto una sua riflessione perché l'avevo già anticipata in sede di
Commissione: ritengo che, nonostante il lodevole operato
dell'Ispettore che attualmente si occupa delle manifestazioni, su
questo argomento l'Assessorato competente debba fare una ulteriore
riflessione, in quanto non mi sembra che sia possibile che un'unica
persona possa gestire e possa controllare queste manifestazioni, il
cui costo assomma a decine e decine di milioni all'anno, nonostante
la sua buona volontà.
Questo perché l'interessato, per sua stessa ammissione, in una
riunione con la Commissione consiliare di inchiesta sul Casinò, ha
detto che dappertutto non poteva arrivare ed io posso capirlo. Mi
aggancio a questa considerazione per proporre che l'Amministrazione
regionale si riappropri della figura dell'Ispettore alle
manifestazioni al Casinò, lo inserisca nella propria tabella
organica invece che lasciarlo come dipendente staccato e
considerarlo come un qualsiasi controllore presso la Casa da Gioco
d i Sint-Vincent, amplii questo discorso nella misura dovuta crei
un proprio corpo di ispettori addetti alle manifestazioni che si
occupi non solo delle manifestazioni previste dalla Convenzione di
Saint-Vincent, ma di tutto l'aspetto promozionale e pubblicitario
della Regione.
Sono manifestazioni che, a mio avviso, vanno collegate con la
Regione, per le quali la Regione a volte interviene, per cui questo
discorso va fatto e spero che l'Assessore ci abbia riflettuto e sia
in grado di darmi delle assicurazioni in merito.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Non vorrei ripetere quanto già
l'interpellante ha detto, cioè quanto recita l'art. 6, ma è bene
chiarire che il suddetto articolo prevede che circa il 10% degli
introiti del Casinò debba essere speso per manifestazioni e
promozioni della Casa da Gioco di Saint-Vincent.
Lo stesso art. 6 stabilisce che per 150 giorni la SITAV si
impegna ad effettuare spettacoli di arte varia, trattenimenti
musicali, manifestazioni culturali sportive e varie, sempre con lo
scopo di fare promozione turistica alla Valle d'Aosta, alla
località Saint-Vincent ed alla Casa da Gioco.
Certo, quando le cose vanno lisce tutto sembra che funzioni bene
e a me pare onestamente che, salvo alcune cose, le manifestazioni
siano sempre state di alto livello. Mi riferisco in parti-colar
modo a quelle a carico per il 50% della Regione e per l'altro 50%
della SITAV; abbiamo sempre dato lustro alla Valle d'Aosta, a
Saint-Vincent ed anche al Casinò, perché premi mondiali come quello
di medicina, dell'economia, il premio per la donna, sono conosciuti
in tutto il mondo.
E' chiaro - e questa è una premessa - che a volte l'Ente
pubblico ha difficoltà ad avere contatti in tutto il mondo, perché
dovrebbe inserire nell'apparato regionale un ufficio apposito, con
personale specializzato.
Non dico che all'Assessorato del Turismo non ci sia questo
personale, ma, ad esempio, il personale che c'è attualmente - a
parte i funzionari che si occupano di questo - ritengo che abbia
già un sovrannumero di pratiche da svolgere ed un lavoro abbastanza
pesante, visto tutto quello che già facciamo nel campo della
promozione turistica in tutto il mondo.
Vorrei subito rispondere all'ultima domanda che ha fatto
l'interpellante, dicendo che, a titolo personale, potrei concordare
in pieno con il Consigliere Torrione, ma ritengo che questo
esecutivo debba al più presto darsi una struttura idonea con la
revisione di tutto l'apparato regionale, altrimenti rischiamo che
ogni Assessorato ritiene di avere il personale idoneo per fare
certe cose che sino ad oggi sono state fatte da altro Assessorato,
forse ingiustamente.
Non posso affermare che la Giunta sia favorevole a questa
impostazione, ma posso dire che il Presidente della Giunta ha già
dichiarato, in altre occasioni, che al più presto si presenterà un
programma di ristrutturazione di tutto l'insieme.
Altrimenti andiamo avanti a spizzichi, come è successo
ultimamente, anche se in qualità di Assessore ed esponente di un
partito che fa parte della maggioranza concordo in pieno che sia
stato aggiunto all'Assessorato all'Agricoltura il settore Ambiente,
però ritengo che occorra fare un discorso generale e non
settoriale.
Per quanto concerne la prima domanda, in effetti non ci risulta
che le manifestazioni per 150 giorni all'anno siano state
sottoposte ad una preventiva approvazione di massima della Giunta
regionale, ma anche in passato è stata consentita una certa libertà
di iniziativa, in quanto le manifestazioni aggiuntive si presentano
di frequente occasionalmente ed un preventivo esame della Giunta
regionale potrebbe comportare un ritardo e l'impossibilità della
realizzazione di alcune di queste.
Tuttavia voglio dire, come premessa, che è sempre stato ritenuto
che il totale di 150 giorni fosse riferito principalmente al night,
come il Consigliere Torrione diceva.
Chiaramente ci sarà un'impostazione diversa da parte nostra e
stamani ho avuto l'occasione di mettermi in contatto con il sig.
Guarisco che ha l'incarico da parte della SITAV di seguire il
night, perché dobbiamo tendere ad avere un locale con spettacoli di
attrazione internazionale, e non tre ballerine o tre
spogliarelliste. Dobbiamo però tener conto che soltanto l'orchestra
costa tantissimo ed al night non c'è mai nessuno.
Purtroppo dobbiamo dare atto che i vari nights in Italia sono in
piena crisi e lo spirito delle manifestazioni è sempre stato
riferito a tenere aperto almeno questo locale, cercando di
mantenerlo all'altezza del nome che ha.
Molte volte - come dichiara la SITAV - sono in crisi perché il
night non ha mai avuto una clientela rinomata e questi spettacoli
di attrazione internazionale costano molto.
Termino, almeno per il primo punto, dicendo che per l'avvenire
la Giunta regionale vorrà applicare in pieno la norma che è
invocata dal Consigliere Torrione.
Per quanto concerne la prima richiesta, in effetti non ci sono
delle deliberazioni perché è stata data libertà di iniziativa alla
SITAV, sotto il controllo del nostro funzionario, Sig. Colombi, in
base all'art. 10 del contratto che prevede qualsiasi forma di
controllo sulle manifestazioni.
Ho interpellato il Sig. Colombi il quale dice che da parte dei
suoi predecessori ha sempre avuto la disposizione di seguire il più
possibile queste manifestazioni.
Aggiungo che queste manifestazioni al 90% sono rappresentate
solo dal night, le altre invece dalle varie manifestazioni sportive
che vengono anche sponsorizzate con altri Enti e da quelle
manifestazioni culturali che in parte vengono svolte nella
presaletta dell'ingresso dei Giochi Americani.
In alcuni periodi dell'anno queste manifestazioni vengono
potenziate e sono state predisposte a tal scopo anche alcune
salette dell'Hôtel Billia.
Mi auguro che quanto ipotizzato al secondo punto non corrisponda
a verità: per quanto mi concerne (sono stato cinque anni in Giunta)
non ritengo che queste manifestazioni, che abbiamo approvato in
Giunta, lo siano state erroneamente, tanto più che abbiamo
approvato il calendario delle manifestazioni sentita la Commissione
preposta. Noi riteniamo che quelle manifestazioni siano state fatte
nello spirito dell'art. 6: 50% a carico della SITAV e 50% a carico
della Regione.
Se non si concorda sull'impostazione - che è quanto ha affermato
il Consigliere Riccarand in Commissione e il Consigliere Torrione
ha ribadito - e cioè che forse è una spesa eccessiva quella per le
manifestazioni sportive, in modo particolare per la boxe, questo mi
trova consenziente.
Difatti abbiamo chiesto sul programma proposto dalla SITAV una
riduzione immediata del 50%, anche perché una parte di
manifestazioni erano già state preventivate e stipulato il
contratto, in quanto per alcune grosse competizioni bisogna farlo
un anno prima.
Per quanto riguarda la terza domanda, ribadisco quanto già detto
nella prima parte della risposta, cioè abbiamo lasciato una certa
libertà di iniziativa che però è stata, in base all'art. 10,
controllata dal nostro addetto.
PRESIDENTE:
Ha chiesto di parlare il Consigliere
Torrione; ne ha facoltà.
TORRIONE - (P.S.I.):
Mi dichiaro parzialmente soddisfatto
perché devo riconoscere che l'Assessore è stato molto franco
nell'affermare che alcuni adempimenti contrattuali non sono stati
rispettati e ne prendo atto.
Prendo atto con piacere che, per quanto riguarda il punto 4
della mia interpellanza, il problema sarà esaminato e la ritengo
una cosa estremamente giusta, non in un quadro di revisione di
questo particolare settore dell'Assessorato al Turismo, ma nel
quadro più generale di una revisione dell'intero organico
dell'Amministrazione regionale.
Il procedere a spizzichi su un problema di così vasta portata ed
incidenza sul funzionamento dei servizi regionali è un fatto
negativo.
Devo prendere atto che l'Assessore ha ammesso che, per il 90%,
le ballerine e gli spogliarelli rappresentavano le manifestazioni
di cui all'8° comma dell'art. 6 che dice "trattenimenti musicali,
manifestazioni culturali - anche se è vero che al termine culturale
si può dare un'interpretazione non restrittiva - sportive" e qui si
constata che lo sport è finito anche al night, con buona pace del
Consigliere Riccarand.
Credo di aver capito, dalle parole dell'Assessore, che non si
possa pensare, per l'avvenire, di pagare solo il night; l'Assessore
ha detto giustamente che i nights sono un po' in decadenza, e se
corrisponde al vero il quadro negativo che ce ne ha fatto, questo
discorso va ripreso da parte dell'Assessorato competente.
Non ho capito bene se le manifestazioni che sono a totale carico
della SITAV siano effettivamente finite in quelle divise al 50% o
meno. L'Assessore ha detto che nei cinque anni che è stato in
Giunta non si è mai accorto di aver pagato delle cose che non
doveva pagare: vorrei su questo un'assoluta tranquillità perché se
non è vero chiederò di poter andare a controllare.
Non vorrei che queste manifestazioni, che rappresentavano il
pagamento del night, fossero uscite dalla porta per rientrare dalla
finestra, e fossero finite, come qualcuno mi ha detto malignamente,
per essere pagate al 50%, perché il discorso sarebbe diverso.
Prendo atto della risposta dell'Assessore e mi riservo di fare
poi un'indagine di tipo personale.
