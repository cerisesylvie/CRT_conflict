Classificazione
DEMANIO E PATRIMONIO REGIONALE
ISTRUZIONE PUBBLICA
Università



Oggetto del Consiglio n. 3975 del 2 ottobre 2024 - Resoconto
OGGETTO N. 3975/XVI - Interrogazione: "Stato di attuazione
dell'articolo 19 della legge regionale 7/2024 recante
'Valorizzazione dell'immobile denominato Palazzo Cogne da destinare
prevalentemente a residenza universitaria'".
Bertin (Presidente) -
Punto n. 14. Il Presidente della
Regione risponde, ne ha facoltà.
Testolin (UV) -
Il Consigliere chiede al Presidente della
Regione per conoscere "Quale sia lo stato di applicazione dei
contenuti di cui all'articolo 19 della legge regionale 7/2024 e se,
a tale riguardo, vi sono stati incontri con operatori dei settori
finanziario e sviluppo immobiliare in merito al futuro di Palazzo
Cogne prima della data del 13 maggio ultimo scorso".
Quest'interrogazione è l'occasione per chiarire che il progetto
di valorizzazione, per come configurato dalla normativa di settore,
si differenzia in modo significativo da un progetto di fattibilità
tecnico-economica, vale a dire dal primo livello di progettazione
di un'opera pubblica, previsto dall'articolo 41 del decreto
legislativo 36/2023, che sostituisce il preliminare al definitivo
del precedente codice degli appalti.
Il progetto di valorizzazione, previsto dall'articolo 33 del
decreto legge 98/2011, ha infatti a riferimento solo un progetto di
servizi che si traduce in sostanza in un piano economico
finanziario di utilizzo e valorizzazione dei beni apportarti al
fondo medesimo, che deve essere coerente con la destinazione
prevista dall'articolo 19 della legge 7/2024, che è richiamata
nelle premesse.
Per quanto riguarda la prima parte dell'interrogazione, in data
24 maggio 2024 l'Amministrazione regionale ha ricevuto un progetto
di valorizzazione di Palazzo Cogne che prevede, per l'appunto, il
conferimento del bene in un fondo immobiliare, la sua destinazione
prevalente una volta realizzato l'intervento di restauro a
studentato.
Ricordo, per inciso, che l'immobile Palazzo Cogne è risultato
idoneo e inserito nella lista delle MUR di cui al decreto
ministeriale 1269 del 27 settembre 2023 per settanta posti alloggio
come potenziali beneficiari dei contributi PNRR.
Si tratta quindi di una proposta in linea con quanto previsto
dalla normativa statale e regionale, che resta da attuare
attentamente sotto i diversi profili.
Il 6 giugno 2024 la struttura organizzativa programmazione,
edilizia e logistica scolastica ha pertanto indetto una conferenza
dei servizi (istruttoria in forma simultanea) per l'esame
contestuale degli interessi pubblici coinvolti nel procedimento,
trasmettendo il progetto di valorizzazione di Palazzo Cogne.
Nel corso della conferenza, sono stati evidenziati i vari
approfondimenti necessari, a partire dalla verifica della congruità
del valore individuato nel progetto per il conferimento della
proprietà superficiaria del palazzo, da valutare in rapporto alla
valorizzazione attesa dell'immobile nell'ottica della sostenibilità
economico-finanziaria dell'operazione nel suo complesso.
Parallelamente, è emersa la necessità di valutare la
compatibilità urbanistica dell'intervento e di effettuare alcuni
approfondimenti legati alla natura del bene tutelato, ai sensi del
codice dei beni culturali: anche per l'apporto del diritto di
superficie, come per l'apporto della proprietà, è infatti previsto
il parere della Commissione regionale per il patrimonio
culturale.
Con il provvedimento dirigenziale 4073 del 2 agosto 2024 citato
nell'interrogazione, il Dipartimento Sovrintendenza agli studi ha
quindi affidato un incarico esterno per un supporto tecnico legale
amministrativo specialistico, propedeutico alla strutturazione
dell'operazione e al fine di assicurare la corretta impostazione
della procedura, anche di gara, e le garanzie a tutela della
Regione, considerando che si tratta di uno strumento innovativo e
di una prima esperienza per l'Amministrazione regionale.
Sotto il profilo urbanistico, la Giunta regionale, con
deliberazione 1054 del 2 settembre 2024, ha approvato l'avvio della
procedura volta ad apportare una modifica non costituente variante
al piano regolatore del Comune di Aosta e rendendo compatibile, con
l'articolo 19 della legge regionale 7/2024, mantenendo in essere il
vincolo attuale, facendo salvo il mantenimento delle superficie
delle attività commerciali esistenti e prevedendo la posizione
sull'edificio di ulteriori vincoli a servizi d'interesse regionale
di tipo istituzionale e amministrativo.
La procedura dovrà concludersi con una delibera del Consiglio
comunale di Aosta.
Il prossimo passaggio, a seguito della ricezione della
valutazione formale di congruità del valore dell'immobile
conferito, prevede la valutazione della sostenibilità economica
finanziaria del progetto di valutazione nel suo complesso da parte
di soggetto indipendente, così come previsto dall'articolo 19 comma
2 della legge regionale in oggetto, la 7/2024.
Acquisita tale valutazione ci sarà, come previsto dall'articolo
33 del decreto-legge 98/2011, un'interazione formale con il
proponente del progetto di valorizzazione, al fine di formulare le
richieste di modifica o specificazione della proposta ritenuta
necessaria da parte dell'Amministrazione in risposta alle quali,
ricorrendone i presupposti, si potrà procedere con la dichiarazione
di pubblico interesse dell'iniziativa proposta e con l'indizione
della gara di evidenza pubblica per la selezione della società di
gestione del risparmio, che dovrà costituire e gestire il
fondo.
In sintesi, quanto finora fatto è avvenuto nel rispetto della
legge, che prevede la possibilità innovativa che la pubblica
amministrazione valuti un progetto di valorizzazione presentato da
un soggetto terzo e, solo se lo stesso è ritenuto di interesse, lo
ponga come base per una selezione competitiva.
Per completezza d'informazioni, l'atto di indirizzo volto ad
attribuire all'immobile Palazzo Cogne una futura destinazione,
coerente con il perseguimento dell'interesse pubblico tramite la
concessione di valorizzazione, risale alla deliberazione della
Giunta regionale 1641 del 28 dicembre 2022; risulta pertanto che
sin da tale data fosse noto al pubblico l'interesse regionale
all'elaborazione di proposte di valorizzazione dell'immobile.
Per la seconda parte dell'interrogazione, il 26 aprile 2024 la
società proponente il progetto di valorizzazione ha manifestato
l'interesse alla presentazione del processo e contestualmente
istanza di accesso agli atti.
A seguito di tale richiesta, è stata messa a disposizione della
società la documentazione richiesta ed è stata data la possibilità
di effettuare dei sopralluoghi presso l'immobile.
Le uniche interlocuzioni sono quindi avvenute con il soggetto
che ha richiesto l'accesso agli atti e successivamente depositato
il progetto di valorizzazione.
Ciò detto, i rapporti con il soggetto proponente sono stati
orientati alla massima trasparenza, necessaria al soggetto per le
proprie determinazioni basate sull'acquisizione di tutti i dati
necessari relativi all'immobile stesso.
Presidente -
Per la replica, consigliere Aggravi.
Aggravi (RV) -
Ringrazio il Presidente e le chiederei, se
è possibile, avere solo copia perché ho preso degli appunti ma,
siccome il tema è anche tecnico, volevo mettere in fila le mie
modeste valutazioni.
Faccio subito una premessa: io per primo sono sempre stato in
quest'aula favorevole a un rapporto fattivo e proattivo tra il
pubblico e il privato, quindi ho apprezzato alcuni passaggi della
risposta che hanno messo in evidenza, giustamente - per tutela in
particolare dell'istituzione - quella che è stata anche la
possibilità di conoscere, da parte di soggetti privati, la
possibilità di agire.
Spiace che forse si poteva anche lavorarci prima, ma lo dico non
tanto nei confronti della Presidenza, ma in senso lato, perché in
passato c'erano state anche delle proposte: regnante Fosson, quando
c'era il Governo Fosson, c'era stata anche la possibilità di far
passare un emendamento in tal senso che però non aveva avuto dei
voti necessari. Non so se sull'operazione nel complesso c'è stata
anche una condivisione con l'attuale Presidente del Consiglio che
all'epoca non era particolarmente d'accordo sul tema, ma si vede
che oggi ha cambiato idea e me ne compiaccio.
Le spiego anche la seconda parte della domanda, perché, mettendo
in fila le date, mi era sorta una curiosità, nel senso che il
disegno di legge 144 ha avuto il suo avvio il 3 maggio e, nel corso
dell'audizione della II Commissione del 13 di maggio, io le avevo
posto una domanda sull'articolo 19, per capire effettivamente quale
fosse la
ratio
e come funzionasse l'articolo, perché nel
concreto oggettivamente non si era capito.
Adesso apprendiamo - e mi spiace che non si potesse già magari
all'epoca avere quest'informazione in sede di audizione - che il 26
aprile c'era stato appunto un interesse da parte di una società,
interesse che poi si è capito solo successivamente, in particolare,
almeno per quello che mi riguarda, molto più in là, perché - fino
al provvedimento dirigenziale con cui si è incaricata una
consulenza esterna per comprendere come poter eseguire una
procedura innovativa e di novità per l'Amministrazione, come lei ha
detto - non si era neanche appreso dell'interesse del 24 maggio che
però nasceva il 26 aprile.
Lei ci conferma, come diritto dice, che ci sarà poi la gara di
evidenza pubblica (come lo dirà poi anche il supporto
consulenziale) quindi seguiremo il dossier perché sicuramente
l'interesse, non soltanto per la novità rappresentata dalla
struttura di quest'operazione, ma in particolare per un edificio e
un'area che comunque è bene che venga recuperata e soprattutto un
edificio che possa essere messo a servizio, al di là dello
studentato, anche nelle parti che lei giustamente in questa fase ha
riassunto come d'interesse pubblico o comunque di altri
servizi.
