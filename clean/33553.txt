Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 1675 del 9 marzo 2011 - Resoconto
OGGETTO N. 1675/XIII - Interpellanza: "Riduzione
dell'utilizzo di lavoratori interinali da parte dell'Azienda
USL".
Interpellanza
Avendo appreso della decisione dell'USL di ridurre il ricorso
all'utilizzo del lavoro interinale;
Constatato che tale intendimento fa seguito a gravi denunce
rispetto all'abuso nell'utilizzo di tale forma di lavoro e rispetto
ad anomale procedure di "selezione";
Rilevato però che non vi è chiarezza rispetto alla
determinazione di procedere verso assunzioni a tempo determinato o,
in alcuni casi, a tempo indeterminato;
Appurato che sono vigenti graduatorie per l'assunzione del
personale;
il sottoscritto Consigliere regionale
Interpella
l'Assessore competente per sapere se intenda:
1) confermare questa procedura sino all'adeguamento della
normativa contrattuale in essere;
2) tutelare la qualità della Sanità valdostana da eventuali
norme nazionali che riducano drasticamente il personale a tempo
determinato;
3) precisare la natura dei nuovi concorsi finalizzati
esclusivamente all'assunzione a tempo determinato.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, vorrei
in premessa precisare che c'è un ragionamento generale che sta
dietro questa preoccupazione che riguarda il settore del lavoro, ed
è quello che, come in alcuni settori confermati dalla stessa linea
di questo Governo regionale, immaginiamo che una stabilità del
personale ed una gestione anche pubblica della sanità possa dare
dei riscontri di qualità e di ottimizzazione del servizio per
l'utenza. Quindi, anche se l'intento dell'interpellanza ha un
carattere ovviamente più legato alla questione lavorativa - sennò
avrei lasciato ben volentieri al collega Rigo più esperto di me in
questioni sanitarie -, vorrei far capire che una ricaduta anche sul
concetto di qualità della sanità c'è rispetto a come noi costruiamo
ed organizziamo il lavoro e quindi si spinge al di là della
questione tecnica di organizzazione del lavoro.
Poi c'è la questione che attiene invece al lavoro, a come diamo
una risposta in questo momento a questo delicatissimo tema che
abbiamo visto coinvolgere sia l'amministrazione pubblica e, in
particolare, il settore sanitario, dove è emerso con una certa
gravità il fatto che la percentuale di lavoratori a tempo
determinato sia ben al di là di quello che è il fisiologico ricorso
a cui tutte le organizzazioni normalmente fanno ricorso. Parliamo
di un'incidenza che arriva al 20 percento quando norme contrattuali
fisserebbero al 7 percento l'incidenza di questo personale: siamo
quindi in una condizione molto sopra le righe...non vorrei dire
fuori dalla norma, ma che sicuramente merita di essere guardata con
attenzione.
Preoccupazione anche deriva dal fatto che la focalizzazione su
questo tema è stata accesa più che altro dal fatto che una
durissima finanziaria nazionale, che è intervenuta come spesso
accade senza tener conto delle particolarità locali, delle
organizzazioni di alcuni territori come il nostro, ha acceso i
riflettori sulla questione del lavoro a tempo determinato. Nel caso
in specie a ciò si aggiunge che, all'interno del percorso a tempo
determinato, c'è stato un ricorso forse un po' leggero ed eccessivo
al lavoro di tipo interinale, e ho avuto compiacimento
nell'apprendere dai giornali che da parte della dirigenza USL si
cominciava a chiedere di ridurre questo lavoro interinale, che non
fosse una scelta organizzativa, che non fosse una scelta volta
principalmente a migliorare la qualità della sanità, ma fosse una
grossa pressione, nata anche a seguito di pesanti attacchi che sono
arrivati da parte dei media, legati ad alcuni abusi nell'utilizzo
di questo lavoro interinale e anche a dei criteri un po'
particolari nell'utilizzo di questo lavoro interinale, perché
alcune di queste persone che venivano assunte avevano un legame di
stretta parentela con i funzionari dell'Assessorato. Qualunque sia
stata la ragione, vediamo di fare un passo avanti: ben venga che si
prenda atto che calmieriamo la situazione del lavoro interinale, ma
c'è stata una serie di annunci con cui si diceva: partiamo con i
concorsi, facciamo dei concorsi, e naturalmente chi da anni svolge
un'attività lavorativa non può che essere in una condizione di
preoccupazione, perché una cosa è la teoria dell'organizzazione di
un servizio, un'altra cosa è la garanzia - cosa su cui come Partito
Democratico continueremo ad insistere in quest'aula - che le
persone non sono delle merci e quindi chi ha svolto con dedizione,
con passione il proprio lavoro, non per un anno o due anni, ma alle
volte per dieci anni in una condizione di lavoro a tempo
determinato, non può essere messo nel cestino della spazzatura
perché sono cambiate le regole dell'Unione europea, della
finanziaria nazionale, della legge regionale, e noi non vorremmo,
ma lo facciamo...alla fine il risultato è che la gente che ha dato
va a finire nella spazzatura! Quindi bisogna rivalutare il
contributo dato dalla permanenza di questo lavoro.
Lo sconcerto avviene però nello scoprire che, rispetto a questo
annuncio di procedure contrattuali...vediamo che da subito sono
stati assunti a tempo determinato alcuni che erano inclusi in
graduatorie per concorsi ancora in vigore. Allora dico: ma non si
poteva già operare prima tramite queste graduatorie, e...abbiamo
pagato ad una società di lavoro interinale delle commesse, quando
avevamo delle graduatorie in essere che ci consentivano di assumere
del personale a tempo determinato?...cioè: avevamo speso dei soldi
per fare dei concorsi, avevamo delle graduatorie, non le abbiamo
usate, adesso le usiamo e abbiamo contemporaneamente pagato
commesse all'agenzia di assunzione di lavoro interinale? Quando
parliamo di nuovi concorsi, parliamo di nuovi concorsi per la
trasformazione di tempi di lavoro da tempo determinato a tempo
indeterminato con contestuale utilizzo delle code delle graduatorie
per l'assunzione a tempo determinato, o semplicemente facciamo un
can-can per fare un concorso, poi ne vengono assunti due perché i
posti a tempo determinato sono due e degli altri...non si sa che
fine fanno? Le graduatorie in essere sono utilizzate fino ad
esaurimento oppure no? Anche qui ci sono delle procedure molto
chiare: si possono anche bandire dei concorsi per posti a tempo
determinato per far fronte alle emergenze, cioè diamo origine ad
una graduatoria che ci crea un gruppo di persone che ci consentirà
di coprire tutte le assenze legate a malattie, quindi non
necessariamente il concorso è finalizzato alla trasformazione del
posto a tempo indeterminato. Certo è che si è creata una condizione
abbastanza particolare, in cui paradossalmente, avendo utilizzato
in modo improprio il lavoro interinale, abbiamo creato delle
condizioni per cui quel personale lavorava di fatto in alcuni
uffici come se fosse personale indispensabile a quel servizio! Oggi
dire: caro mio, non ho più bisogno di te, perché se vuoi rimanere
qui devi fare un concorso, è un'anomalia che a mio avviso creerà
dei problemi!
Altro aspetto: nel lavoro di tipo interinale non era fatta
chiara prescrizione rispetto all'utilizzo o meno della lingua
francese: anche questo è un aspetto che dobbiamo valutare con
attenzione, soprattutto per alcune figure professionali come le
infermiere, e dobbiamo affrontarlo con estremo realismo, cosa vuol
dire fare dei concorsi e cosa vuol dire non immaginare che ci
possano essere delle deroghe là dove ci siano delle specialità che
necessitano la qualità della prestazione professionale. Non è un
argomento nuovo, ma è un argomento che forse è il caso di assumere
con urgenza rispetto al problema che riguarda la salute dei
cittadini.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Rispondo in modo preciso ai punti.
Primo punto: se si intenda
"confermare questa procedura sino
all'adeguamento della normativa contrattuale in essere"
;
l'Azienda USL ha intenzione di ridurre, in forma progressiva, il
ricorso al lavoro reso in regime di lavoro autonomo, quindi libera
professione individuale o di somministrazione, ovvero acquisito a
mezzo di agenzia di lavoro interinale. Questo è uno degli obiettivi
2011 che è stato dato all'azienda da parte dell'Assessorato. Si
conferma pertanto l'intendimento di assumere personale con rapporto
di lavoro dipendente a tempo determinato, il cui contingente sarà
definito in base alle proprie esigenze organizzative. La riduzione
del ricorso al lavoro reso in regime di lavoro autonomo o di
somministrazione da agenzia di lavoro interinale interesserà
prioritariamente il personale addetto all'assistenza, quindi
infermieri e operatori socio-sanitari OSS; seguiranno analoghe
misure di riduzione che interesseranno il personale afferente
all'area tecnico-amministrativa.
Sulla seconda domanda: se si intenda
"tutelare la qualità
della Sanità valdostana da eventuali norme nazionali"
, ricordo
come l'Amministrazione abbia già dimostrato nei fatti di voler
tutelare la sanità valdostana nella maggior forma possibile. In tal
senso è sufficiente citare l'articolo 34, comma 5, della legge
regionale finanziaria e le modificazioni di leggi regionali che
portano disposizioni all'Azienda USL atte al contenimento della
spesa di personale per l'anno 2011 in misura ampiamente attenuata
rispetto alle disposizioni normative contenute nella legislazione
nazionale. Qui ricordo, ma credo che sia noto a tutti, questo
articolo che andava a ridurre notevolmente l'impatto di tagliare al
50 percento il personale somministrato; noi abbiamo deciso di
effettuare una razionalizzazione su tutto il personale, sia a tempo
determinato che indeterminato, mettendo una cifra che era di
3.000.000, che è ampiamente più bassa rispetto ai 16.000.000 che
erano necessari tagliando il personale assunto con contratti
atipici. In questo modo avevamo subito avuto la sensazione che era
impossibile mantenere la qualità dei servizi se avessimo dovuto
applicare
tout court
la manovra. Lo specifico obiettivo di
contenimento della spesa per il personale introdotto dalla
normativa regionale consente, di fatto, di garantire i livelli
essenziali di assistenza erogati dal nostro servizio, senza
compromettere il fondamentale diritto alla tutela alla salute.
Terza domanda: se si intende
"precisare la natura dei nuovi
concorsi finalizzati esclusivamente all'assunzione a tempo
determinato"
; per quanto concerne la natura dei concorsi
finalizzati all'assunzione a tempo determinato, si tratta di avvisi
per titoli ed esami, dalle cui graduatorie l'azienda attingerà, ai
fini dell'instaurazione di rapporti a tempo determinato, in base
alle proprie esigenze organizzative.
Solo due considerazioni, più in generale, sul percorso di
stabilizzazione. Ho già avuto occasione, rispondendo ad
un'interpellanza del collega Louvin, di ricordare come nel biennio
2008-2010 siano state assunte a tempo indeterminato circa 210
persone nell'ambito della sanità: ciò è stato permesso sia da una
finanziaria dello Stato che dalla finanziaria regionale 2008, che
ha consentito di fare un percorso di stabilizzazione di una serie
di persone che erano a tempo determinato o a contratto. Sicuramente
i vincoli della finanziaria di quest'anno non permettono un
percorso analogo, ma come è stato detto ci sarà la volontà, creando
dei concorsi a tempo determinato, di ridurre il più possibile
quella che è - mi rendo conto e concordo anch'io - l'incertezza di
molte persone che oggi vivono questa situazione, non solo
nell'ambito della sanità, ma in tutti i settori.
Per quanto riguarda la qualità della sanità, ricordo che la
Valle d'Aosta è stata una delle primissime che ha presentato
l'emendamento al decreto sui costi standard della sanità, ed ha
quindi permesso alla Valle di stare al di fuori della valutazione
di detti costi, perché ci rendiamo conto che abbiamo degli standard
in sanità che sono due o tre rispetto alle altre regioni. Quindi
non rientrare in quanto previsto dal decreto è una garanzia per
poter mantenere i nostri servizi, in caso contrario, ci sarebbe
stato il pesante rischio di dover abbassare successivamente i
nostri livelli. Uno dei motivi per cui c'è un grande numero di
persone che sono, fra virgolette, "somministrate" con questo brutto
termine, è proprio perché abbiamo voluto mantenere anche negli
ultimi anni gli standard in sanità, e questo vuol dire un numero di
infermieri superiore, nei diversi reparti, dei medici sul
territorio. Quindi la qualità dell'erogazione del servizio
sociosanitario è sempre l'obiettivo principale che ci siamo
posti.
Presidente
- La parola al Consigliere Donzel.
Donzel (PD)
- Egregio Presidente, cari colleghi, mi fa
piacere che condividiamo il fatto che l'apporto del lavoro è
fondamentale per contribuire alla qualità dei servizi e che la
massima attenzione vada data a questo settore, così come mi
permetto di confermare che sicuramente tutta la questione dei costi
standard è una questione da continuare a seguire con attenzione,
perché non è una partita che si conclude. Come dire: siamo riusciti
a superare una tappa, ma da qui al funzionamento dello stato
federale che si immagina, le tappe da percorrere sono ancora
tantissime! Ecco perché da parte nostra c'è una forte
preoccupazione che ci permettiamo di esternare, perché se da un
lato abbiamo sempre auspicato e continueremo ad auspicare il venir
meno del ricorso al lavoro interinale ed andare verso forme di
lavoro a tempo determinato, ma come transitorie verso
l'indeterminato, non possiamo non nascondere una preoccupazione
rispetto al fatto che queste forme di lavoro a tempo determinato
sono sempre fortemente a rischio rispetto alle manovre economiche
dei governi. Non è che abbiamo di fronte la ripresa economica,
purtroppo, quindi non bisogna essere dei maghi per sapere che la
prossima manovra economica di cui si comincerà a parlare da luglio,
sarà una manovra economica di nuovo dura...e non avere creato
condizioni di massima sicurezza per garantire questo personale, un
po' ci preoccupa! Dopodiché mi va bene che è stato definitivamente
chiarito che per adesso non parliamo di concorsi a tempo
indeterminato, ma parliamo di concorsi che ci consentono di
utilizzare al meglio questo personale.
Vorrei fare due precisazioni: la prima riguarda, visto che si
tratta di concorsi anche per titoli, di valutare attentamente cosa
significa avere delle graduatorie in essere nel momento in cui vado
a bandire dei concorsi che magari si trovano nello stesso ambito di
graduatorie già in essere, quindi come valorizzare coloro che
avevano già superato questi percorsi; l'altra questione è che
all'interno di questo contesto sia veramente verificata e valutata
la prestazione apparentemente a tempo determinato o di lavoro
interinale, ma di fatto continuativa, che deve essere a tutti gli
effetti riconosciuta per non avere, anche qui, se crediamo nella
qualità del servizio, uno scombussolamento delle figure per cui c'è
un ricambio, eccetera, per poi dover andare a controllare se c'è
una "parentopoli" di nuovo nella sanità valdostana, ma che ci siano
regole chiare e certificate nell'assunzione. Infine - questo lo
rinvio e poi sarà oggetto di discussione anche in commissione - la
questione da non sottovalutare rispetto alla conoscenza o meno
della lingua francese, che si pone, rispetto alle figure da cui si
vuol partire, cioè dagli infermieri, come una considerazione oggi
non più eludibile là dove noi vogliamo garantire qualità di salute
ai nostri cittadini.
