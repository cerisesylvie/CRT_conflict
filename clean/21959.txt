Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1663 del 20 dicembre 2005 - Resoconto
OGGETTO N. 1663/XII - Attività di sensibilizzazione e
prevenzione dell'AIDS. (Interrogazione)
Interrogazione
Preso atto delle lamentele espresse dalla responsabile del
reparto Malattie Infettive dell'Ospedale di Aosta, la quale ha
lamentato che nessuna iniziativa è stata promossa in Valle d'Aosta
per ricordare la Giornata mondiale contro l'AIDS;
Preoccupati comunque per la recrudescenza con la quale il
fenomeno si sta riproponendo anche in Valle d'Aosta, senza che la
gente abbia chiara percezione della gravità della
situazione;
Ricordato come più volte, in questo stesso Consiglio, siano
state discusse le problematiche della prevenzione e
dell'informazione, osservando quanto sia necessario che in Valle
d'Aosta siano prodotte iniziative serie e coordinate, al fine di
evitare che il moltiplicarsi di appelli e campagne per questa e
quella patologia diventino una abitudine che distoglie l'attenzione
da quelle più gravi;
i sottoscritti Consiglieri regionali
Interrogano
l'Assessore alla Sanità per conoscere:
1) i dati relativi all'AIDS riferiti all'anno 2005, in modo
da integrare la conoscenza del fenomeno aggiornando la
pubblicazione dell'anno precedente;
2) quali sono le iniziative di sensibilizzazione e di
prevenzione su tale malattia previste per il prossimo anno;
3) lo stato dell'opera in riferimento al più volte accennato
piano e/o progetto di armonizzazione degli interventi di
prevenzione posti in essere dalla Amministrazione regionale e
dall'Azienda U.S.L..
F.to: Lanièce - Comé - Stacchetti
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Questa interpellanza viene da un'esternazione
forse non compresa a sufficienza del Primario delle "Malattie
infettive", il quale, durante la Conferenza sulla giornata
dell'AIDS, ha affermato che quest'anno la giornata è passata un po'
in secondo piano, che non è stata data una corretta comunicazione
della giornata. Questo può anche essere vero, e ce ne scusiamo,
anche se ho già risposto 2 volte alle sue interpellanze: la prima,
lo scorso anno, quando si chiedeva il punto sull'AIDS, su questa
terribile piaga, e noi per l'anno scorso avevamo effettivamente -
qui viene citato correttamente - preparato una piccola
pubblicazione sull'andamento della malattia, sulla situazione in
Valle d'Aosta... Alla fine io dicevo come nei confronti di questa
malattia non bisogna abbassare la guardia, che è quello che si sta
facendo forse a livello nazionale; se n'è parlato per tanto tempo,
ma in questo momento sembra che l'attenzione sia diminuita. Questo
forse anche perché - mi collego alla seconda domanda - da noi, con
i piccoli numeri che abbiamo, assistiamo ad una diminuzione
dell'incidenza. Rispetto all'anno scorso e quest'anno abbiamo
riscontrato 2 casi in più, il 2004 è stato l'anno più negativo,
però la malattia dimostra, in tutta Italia e particolarmente in
Valle d'Aosta, una diminuzione della sua incidenza. Certo, aumenta
il numero dei sieropositivi, però lo diceva nel suo articolo la
dott.ssa Tassara: con l'introduzione degli antivirali il periodo,
che intercorre fra la sieropositività e la malattia, si è allungato
di molto, per cui i sieropositivi aumentano di numero.
Ammessa questa comunicazione, forse non sufficiente, vorrei
richiamare un'altra sua interpellanza, in cui lei ci stimolava a
riunire tutte queste giornate, altrimenti ogni giorno è una
giornata di prevenzione su questo siamo d'accordo, perché non ha
senso presentare una giornata alla settimana, svilisce un po' il
discorso. Infatti da quest'anno c'è stata la giornata della
prevenzione con una presentazione in Piazza Chanoux di tutte le
iniziative di prevenzione, i vari stand, c'erano anche le "Malattie
infettive", e poi una settimana tutta dedicata alla prevenzione in
cui ogni sera c'era una Conferenza... Di anno in anno si sottolinea
un aspetto più che un'altro, però il desiderio è di riprendere
tutte queste iniziative di prevenzione sotto un'unica regia, in
modo che la gente percepisca cosa vuol dire "promozione di salute",
di stili di vita e cosa vuol dire "prevenzione della malattia". Con
la dottoressa ci siamo già incontrati: l'anno prossimo nella
giornata della prevenzione avrà di nuovo uno spazio.
Quali iniziative di prevenzione? Il lavoro fatto lo scorso anno,
che non è stato aggiornato per questi soli 2 casi, si prevedeva di
aggiornarlo in tempi più lunghi. Questo lavoro continua comunque ad
essere presentato nelle scuole, c'è una continua presenza di
operatori del Servizio di "Malattie infettive" nell'ambito della
promozione della salute e della prevenzione nelle scuole.
Per quanto riguarda il problema più generale della prevenzione:
è stato detto più volte che vogliamo puntare molto su questo, anche
perché il bacino di utenza e la geografia della Valle d'Aosta si
prestano ad interventi di prevenzione, perché abbiamo un unico
ospedale, i bambini nascono tutti nello stesso posto, quindi è più
facile investire sulla prevenzione. Come lei sa, siamo la Regione
d'Italia che spende di più per la prevenzione pro-capite e - come
abbiamo già avuto modo di parlare - anche all'interno del piano
sanitario, che abbiamo presentato in Giunta venerdì, c'è una lunga
parte dedicata alla prevenzione. Il problema è che quanto spendiamo
sia speso sempre meglio: questo è nell'ottica, che dicevo, di una
riorganizzazione del settore nel senso di dare una regia unica.
Due iniziative recenti: il 2 dicembre la Giunta ha approvato i
criteri e le modalità per realizzare gli interventi e le attività
di educazione e promozione alla salute, e io penso che il 30
dicembre di quest'anno, dopo aver lavorato a lungo in tutti i vari
settori, presenteremo - forse una delle prime Regioni d'Italia,
anche se il Ministro lo aveva richiesto come un atto dovuto - il
primo piano delle attività regionali sulla prevenzione. Sarà un
piano articolato nei vari settori, sono già stati nominati i
responsabili di questi vari settori, che si sono già attivati, si
sta creando una rete, partiremo con dei nuovi "screenings",
l'attività delle vaccinazioni è stata ulteriormente finanziata.
All'interno di questo piano il discorso dell'AIDS, e del virus che
lo provoca, sarà di nuovo affrontato, non è stata una dimenticanza,
c'è proprio il desiderio - come insisteva anche lei, in una sua
precedente interpellanza - di mettere in rete tutto e raggruppare
tutte queste iniziative, altrimenti singolarmente rischiano di
perdersi.
Président - La parole au Vice-président Lanièce.
Lanièce (SA) - Prendo atto della risposta dell'Assessore, ma
premetto che sicuramente il sottoscritto ha presentato questa
iniziativa per avere dei dati; infatti nel nostro testo non si fa
riferimento alla polemica che era nata sui giornali, a seguito
della dichiarazione del responsabile "Malattie infettive", perché
ci interessano di più i dati che le polemiche.
Condivido quanto ha detto l'Assessore, non bisogna abbassare la
guardia; quindi quello che io traggo da questa piccola polemica è
proprio questo, non bisogna abbassare la guardia anche se i
risultati sono migliori. Però, tenuto conto - come ha detto bene
l'Assessore - che le medicine antivirali allungano il tempo della
sieropositività, solo quando uno ha la malattia conclamata, si
accorge di essere sieropositivo: questo deve far riflettere sulla
necessità comunque di portare avanti la prevenzione, tenuto conto
che rispetto al passato - queste sono le indicazioni che ho letto
sulla stampa rilasciate dalla dott.ssa Tassara - si è evoluto anche
il "target" del malato. Prima era considerata la "malattia del
peccato", riguardava in modo particolare gli omosessuali e i
rapporti sessuali a pagamento; oggi, invece, i malati sono
eterosessuali e contraggono la malattia a seguito di rapporti
sessuali casuali. Questo è un "target" diverso e a fronte di un
"target" diverso occorre che la prevenzione sia mirata, vista la
fascia delle persone coinvolte: si parla di fascia dai 35 ai 50
anni, la fascia più colpita. È ovvio che cambiando la tipologia di
colui che subisce la malattia, occorre differenziare e modificare
la prevenzione: questa è una prima indicazione. Come dicevo, non
bisogna abbassare la guardia e occorre far sì che ci siano delle
iniziative e che si continui a tenere in considerazione, anche se
c'è un miglioramento, questa terribile malattia che comunque rimane
una piaga nel mondo.
Per quanto riguarda invece la prevenzione, l'Assessore ha
ripreso il mio concetto: occorre concentrare le campagne di
prevenzione, e ben venga l'iniziativa fatta quest'anno di una festa
della prevenzione che durerà una settimana. Anzi, mi permetto di
lanciare una nuova proposta: si potrebbe individuare degli
"screenings" in riferimento all'atto di nascita, cioè chi ad
esempio compie 50 anni verrebbe sottoposto allo "screening" per
diverse malattie, soprattutto quelle che colpiscono di più la
popolazione valdostana. Potrebbe essere una idea vincente: uno sa
che a 50 anni potrà fare lo "screening" di una serie di malattie
che colpiscono maggiormente i Valdostani e ciò potrebbe essere
un'idea importante per mettere in evidenza come la prevenzione sia
importante, e anche per sensibilizzare l'opinione pubblica.
Vedendosi arrivare a casa la lettera che lo invita a effettuare lo
"screening", un cittadino si sentirebbe maggiormente coinvolto, e
questo dimostrerebbe di voler andare nella direzione di far sì che
la prevenzione sia mirata. Effettuare tante giornate di prevenzione
perché magari le fanno anche a Roma può aver senso, ma
limitatamente; invece, conviene soprattutto mirare sulle malattie
che colpiscono maggiormente i Valdostani e forse l'idea che oggi
lancio di uno "screening" collegato con l'anno di nascita potrebbe
essere una cosa innovativa e positiva per i Valdostani.
