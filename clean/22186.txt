Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1840 del 22 marzo 2006 - Resoconto
OGGETTO N. 1840/XII - Adeguamento dei piani regolatori generali
comunali al Piano territoriale paesistico. (Interrogazione)
Interrogazione
Preso atto che a tutt'oggi, a distanza di circa otto anni
dall'approvazione del Piano Territoriale Paesistico, solo il 4% dei
Comuni valdostani ha presentato la bozza della Variante di
adeguamento del proprio Piano Regolatore al P.T.P. e, dei
rimanenti, solo il 24% ha segnalato l'intenzione di presentarla nel
primo trimestre del 2006;
Constatato che su 74 Comuni: 27 devono ancora definire la
cartografia dei terreni sedi di frane; 30 quelli tuttora privi di
cartografia dei terreni a rischio di inondazioni e addirittura 38
quelli che non possiedono la cartografia dei terreni soggetti al
rischio di valanghe;
Richiamata la dichiarazione dell'Assessore al Territorio,
Ambiente e Opere Pubbliche nella seduta del Consiglio regionale
dell'11 gennaio 2006, nella quale si affermava la presentazione a
breve di un disegno di legge sull'adeguamento dei Piani Regolatori
Generali Comunali al Piano Territoriale Paesistico;
i sottoscritti Consiglieri regionali
Interrogano
l'Assessore competente per conoscere:
1) l'aggiornamento dei dati sui Comuni che devono ancora
presentare la bozza di Variante d'adeguamento, ovvero la
cartografia sugli ambiti inedificabili;
2) quali sono le iniziative in corso a livello regionale per
accelerare la procedura d'adeguamento e quali obiettivi si vogliono
raggiungere.
F.to: Venturella - Bortot - Squarzino Secondina
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Le bozze di varianti generali di adeguamento dei
PRG finora presentate sono 3: Aosta, Courmayeur e Nus. Sono una
ventina i Comuni che hanno dichiarato di essere in grado di
presentarle entro la metà di quest'anno. Ad oggi 38 Comuni sono
dotati di tutte le cartografie degli ambiti inedificabili, 71
Comuni hanno le cartografie delle aree boscate e per un Comune è in
corso la procedura di approvazione, 60 hanno quelle delle zone
umide e laghi, 58 hanno quelle dei terreni sedi di frane e per 2
Comuni è in corso la procedura di approvazione, 55 hanno quelle dei
terreni a rischio di inondazioni e per 5 Comuni è in corso la
procedura di approvazione, 47 hanno quelle dei terreni soggetti al
rischio di valanghe o slavine e per 3 Comuni è in corso la
procedura di approvazione.
Per quanto riguarda l'adeguamento dei Piani regolatori al Piano
territoriale paesistico, voglio ricordare che una certa pignoleria
che la legge prescrive in questa procedura rende la stessa molto
complessa, non ultimo molti punti di criticità che i Comuni hanno
rilevato fin dall'approvazione della legge regionale n. 11/1998 in
materia urbanistica. Le modifiche apportate all'articolo 13 nel
dicembre del 2003 non si sono limitate alla semplice proroga dei
termini, ma hanno anche introdotto la necessità di trovare forme di
collaborazione tra Regione e Comuni per facilitare l'iter di
definizione ed approvazione di tale adeguamento. Queste modifiche
hanno avviato una serie di incontri con i tecnici, in particolare
in sede di cabina di regia, permettendo di evidenziare diversi
punti di criticità e di indicare possibili soluzioni, soluzioni che
andavano nella direzione di fluidificare questo processo di
adeguamento. Tutto questo lungo lavoro ha permesso, peraltro questo
assieme all'analisi delle prime bozza di variante generale, di
avere un quadro abbastanza preciso delle criticità sostanziali e
procedurali che i Comuni e i professionisti incontrano.
Stiamo predisponendo un apposito disegno di legge nel quale non
andiamo a prorogare i termini, ma con il quale andiamo a dettare
delle regole per individuare tempi e modi attraverso i quali
ciascun Comune - in questo recuperando il lavoro fatto in sede di
cabina di regia - deve pervenire alla presentazione alla Regione
della variante generale di adeguamento del PRG al PTP. Secondo
questa procedura si apre una sorta di fase di preconcertazione,
dove si possono focalizzare meglio gli aspetti essenziali per tale
adeguamento, lasciando gli aspetti più marginali a tempi
successivi. Si tratta di un metodo nuovo, che permetterà di fare
una concertazione più puntuale sulle linee dell'assetto
territoriale e di risolvere i nodi critici attraverso il contributo
congiunto dei tecnici incaricati dai Comuni e quelli delle
strutture regionali che dovranno poi esaminare le varianti di
adeguamento. Questo percorso avrà poi un altro pregio: quello di
evitare - come sovente avviene in tali processi piuttosto laboriosi
riguardanti diversi Comuni - che ci si trovi di fronte ai
ciclostili e alle ripetizioni piuttosto banali di scelte che, fatte
in un Comune, si ritrovano costantemente, questo per sveltire
l'adempimento meramente burocratico. È chiaro che questo richiederà
del tempo, vogliamo fare delle analisi approfondite, ma questo
permetterà al Comune di redigere una bozza di variante sulla quale
si è già avuta una concertazione almeno sui macrobiettivi,
accelerando quindi i tempi di verifica successiva degli stessi.
Considerata la situazione generale dei diversi Comuni, dovrebbero
essere esaminate le bozze di variante di almeno una ventina di
Comuni ed entro la prima metà del 2008 dovremmo concludere l'esame
delle bozze di tutti i Comuni. L'approvazione delle varianti
generali dovrebbe poter procedere di pari passo con uno sfasamento
temporale ipotizzabile di circa 6-9 mesi. Infine ricordo che, per
rendere possibile questo lavoro, l'Assessorato del territorio ha
previsto e formato una "task force" di architetti, che avranno il
compito esclusivo di dedicarsi a questa incombenza.
Presidente - La parola al Consigliere Venturella.
Venturella (Arc-VA) - Ringrazio l'Assessore per i dati forniti,
aggiornati ad oggi. I dati comunque, Assessore, sono un po'
sconfortanti. Siamo non più a 7 anni, come lei il 9 marzo dello
scorso anno affermava, ma siamo quasi ad 8 anni dall'approvazione
del PTP e della legge urbanistica n. 11/1998 e ad 8 anni
dall'approvazione credo sia sconfortante sentire parlare ancora di
preconsultazione, di indirizzi che dovrebbero venire dalla cabina
di regia, di coinvolgimento degli enti locali, quando sa benissimo
Assessore Cerise che tutto questo è stato fatto come procedimento
propedeutico sia alla definizione della legge urbanistica, che alla
definizione del PTP. Speriamo tanto che la presentazione di questo
disegno di legge regionale non voglia dire un'ulteriore proroga,
come abbiamo assistito nell'agosto 2003, per cui dal 2003 si è
passati al dicembre 2005. Saremo molto attenti a far sì che vi sia
un contatto quasi permanente, diretto, organico fra quello che ha
elaborato la cabina di regiae il Consiglio, amerei poi, Assessore -
e lo farò con una richiesta all'uopo presentata alla Presidenza -
conoscere anche i contenuti di ciò che in cabina di regia si è
detto, delle audizioni che avete fatto, perché credo che questo
disegno di legge regionale debba contenere alcuni contenuti, ma non
debba contenere altre proroghe. Sarebbe comunque una sconfitta per
la politica di progettazione, di programmazione urbanistica,
territoriale e ambientale che la Valle d'Aosta non si merita.
