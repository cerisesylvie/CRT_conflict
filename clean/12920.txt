Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3876 del 9 novembre 1992 - Resoconto
OGGETTO N. 3876/IX Notizie concernenti l'associazione "Forum
dei giovani" e la futura utilizzazione della "Maison Savouret".
(Interrogazione)
Presidente
Do lettura della interrogazione presentata
dal Consigliere Gremmo:
Interrogazione Durante l'ultimo Consiglio regionale il
Presidente della Giunta ha respinto la richiesta di demolizione di
Maison Savouret avanzata con una mozione affermando che sarebbe sua
intenzione utilizzare il suddetto stabile quale sede di una
associazione denominata "Forum dei Giovani".
A fronte delle preoccupazioni espresse dai cittadini firmatari
di una petizione, il Presidente della Giunta ha affermato che tale
sede comporterebbe solo attività di documentazione senza rischio di
rumorosità alcuna.
Sabato 10 c.m., intervistato dal TG regionale, il responsabile
del suddetto "Forum" ha dichiarato che, in caso di utilizzazione
della Maison Savouret da parte della sua associazione, egli
intenderebbe realizzare una ludoteca per bambini.
In questi giorni, poi, polemiche di stampa hanno evidenziato
come il già richiamato "Forum" non comprenderebbe più
l'associazionismo giovanile ma una trentina scarsa di persone,
rappresentanti solo se stesse.
Di fronte a tutto ciò, si interroga il Presidente della Giunta
per conoscere:
- se è al corrente delle intenzioni del "Forum" in merito alla
ludoteca e se sono compatibili con le affermazioni fatte in
Consiglio;
- se il suddetto "Forum" può essere considerato ancora
interlocutore credibile della Regione.
Presidente Ha chiesto di parlare il Presidente della Giunta, ne
ha facoltà.
Lanivi (GM) Solo per rettificare quanto è affermato nelle
premesse della interrogazione da parte dello stesso Consigliere
Gremmo.
Recita all'inizio la mozione:
"Durante l'ultimo Consiglio
regionale il Presidente della Giunta ha respinto la richiesta di
demolizione di Maison Savouret avanzata con una mozione affermando
che sarebbe sua intenzione utilizzare il suddetto stabile quale
sede di una associazione denominata "Forum dei giovani"
.
Tanto per chiarire, questa non è una decisione che spetta al
Presidente della Giunta regionale, o alla Giunta regionale. Ho
detto in quella sede due cose: la prima, che la proprietà
dell'edificio è per l'85 percento del comune di Aosta, per il 15
percento della Regione, che rimaneva da chiarire ancora una piccola
porzione di proprietà di privati, e che comunque vi erano ancora
degli aspetti di tipo giuridico legislativo da chiarire circa
condizioni che sarebbero state poste da donatori di questo
edificio; e inoltre che era il comune di Aosta
in primis
a
dover adottare certe decisioni e che il consiglio comunale di
Aosta, ripetutamente, aveva deliberato l'utilizzazione di questo
edificio ristrutturandolo. In secondo luogo avevo sentito il
comitato dei cittadini firmatari una petizione, con la quale
richiedevano la demolizione della casa.
In terzo luogo mi ero impegnato a sentire l'Amministrazione
comunale di Aosta, perché, sentendo il comitato dei cittadini
firmatari la petizione, fosse possibile ricercare soluzioni che,
tenendo conto della volontà del comune di procedere alla
ristrutturazione, tenesse in considerazione le preoccupazioni dei
cittadini.
Queste erano le considerazioni che avevo svolto; questo solo per
chiarire la premessa. Ciò che mi è stato assicurato dal Comune è
che il Comune stesso avrebbe proseguito gli incontri con questo
comitato, per vedere se era percorribile questa strada, e che
comunque non sarebbe stato preso nessun tipo di decisione, che
provocasse o alimentasse o enfatizzasse delle preoccupazioni che
questi cittadini avevano, soprattutto nella ipotesi, che pare
smentita dal Consiglio comunale, di trasformare questo edificio in
una discoteca, cioè luogo di ritrovo di giovani con caratteristiche
di rumorosità.
Mi è stato assicurato che il comune di Aosta prosegue in questo
tipo di confronto.
Vi è una seconda domanda che l'interrogante pone e cioè se il
suddetto "Forum" può essere considerato ancora interlocutore
credibile della Regione. Devo dire che il "Forum", questa
federazione o consorzio di associazioni giovanili, è per noi uno
degli interlocutori, è una associazione esistente, quindi un
interlocutore della Regione. Non ho inteso il significato della
seconda domanda, cioè se è ancora interlocutore credibile; è una
forma di associazionismo giovanile, sulla quale ognuno può
esprimere giudizi, ma è un dato esistente.
Credo che queste fossero delle precisazioni più che delle
risposte, tenendo conto che l'avvio dell'interrogazione stessa
affida alla Regione un ruolo che non ha e non può avere.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Visto che ho diritto di parlare, anche se
questo dà fastidio a qualcuno, mi dichiaro un po' insoddisfatto
della risposta, non per i termini, ma perché elude l'aspetto
principale attraverso una peraltro comprensibile risposta
puntualizzatrice, che puntualizza poco.
La questione è diversa. Primo, ricordo bene che qui in Consiglio
regionale, al di là della forma con cui si era arrivati a questo
confronto, si era comunque detto che le possibilità per quel poco o
quel tanto che riguardava la Regione di accettare, o comunque di
accodarsi, o comunque di avallare delle scelte che riguardavano
questa questione, erano subordinate alla assoluta certezza (e lo ha
ripetuto in qualche maniera il Presidente) che le eventuali
attività svolte nella ipotesi (peraltro da me deprecata) di
realizzazione di questo centro o di quello che poteva essere,
avrebbero avuto carattere tale da non creare problemi di via vai di
persone, da non creare problemi di chiasso, da non creare problemi
di presenze continue.
Il 10 ottobre, guardando in televisione una intervista al capo
del gruppo "Forum dei giovani", che aveva organizzato una mostra in
Piazza Chanoux, questo signore ha detto: "Noi andremo alla Maison
Savouret, faremo tante belle cose, fra cui la ludoteca per i
bambini".
Successivamente alla presentazione della mia interrogazione, in
altri servizi giornalistici è venuto fuori che non solo c'è il
progetto della ludoteca, ma che quel progetto che qui è stato
presentato come progetto di centro di documentazione che non
comporta l'afflusso di gente, era già diventato un'altra cosa, cioè
era diventata ipotesi di sede per una serie di associazioni.
Allora tutto il ragionamento da cui ero partito è questo: una
ludoteca vuol dire che i bambini (o i grandi) vanno lì a giocare,
per cui o sono sordomuti, ipotesi peraltro possibile ed anche
auspicabile quella di un centro per i giovani sordomuti della Valle
d'Aosta dove possano andare a giocare, oppure sospetto per i miei
ricordi di quando ero bambino che un po' di baccano lo facciano.
Quindi l'ipotesi che in quella casa, per colpa o per merito del
comune, per colpa del privato, ma parzialmente anche per avallo (e
dico avallo perché mi tengo sulle generali) della Regione, si vada
a creare un giardino di infanzia con caratteristiche contrastanti a
quella che è la preoccupazione della gente che aveva siglato quella
petizione, esiste. Innegabilmente è un dato di fatto.
Secondo passo; se è vero quello che è stato dichiarato, che lì
si vuole costituire la sede di alcune associazioni, con l'andazzo
che c'è al comune di Aosta, in cui qualunque associazione di
extracomunitari passa sempre davanti a quelle di valdostani, perché
questa è la filosofia, ed ho visto anche il cartoncino che ha fatto
Bich in collaborazione con altri per le giornate dell'America
latina, sì, tutto bello, però i milioni che sono stati spesi per
l'America latina da Bich e dal suo comitato per il terzo mondo
dimostrano un certo tipo di filosofia. Filosofia peraltro
comprensibile: uno che non legge neanche i manifesti del Trentino e
poi li definisce razzisti, è chiaro che ha uno strabismo per certe
situazioni, per cui stravede per qualcuno e non stravede per
qualcun altro. Ma ognuno è libero di portare gli occhiali come
vede.
Quindi, dicevo, con lo stile "terzomondiale" che sta venendo su
al comune di Aosta, dove per mantenersi al potere bisogna aprire a
certe istanze di demagogia terzomondiale, il rischio che lì diventi
un luogo dove tutto il "marocchinismo" paracadutato in Valle possa
trovare rifugio 24 ore su 24 esiste, non me lo invento io. Tanto
più che da quel poco che ho capito di quello che è rimasto (e
questo è il secondo aspetto) di questo "Forum dei giovani", ammesso
che siano poi dei giovani, mi sembra che la filosofia rientri in
pieno in questa demagogia rampante che sta venendo fuori.
Volete fare il posto dove, con la scusa della ludoteca, viene
fuori baccano tutto il giorno? Benissimo. Volete fare il luogo dove
tutti i marocchini di Aosta sanno dove andare, con la scusa di
documentarsi? Ho visto che a Torino e in varie città stanno
nascendo luoghi di questo tipo: centri di documentazione per il
terzo mondo, centri di documentazione Italia-Africa; volete fare
questo? E' una scelta, vorrà dire che le Leghe prendono il 5
percento dei voti e va bene così.
Questo "Forum", che ha fatto tutte queste dichiarazioni secondo
me avventate e affrettate, da parte di una associazione giovanile
seria come la Jeunesse Valdôtaine è stato indicato come una
associazione che ormai rappresenta solo più venti-trenta persone.
E' vero quello che dice il Presidente, che è legittimo
rappresentare anche venti-trenta persone; però nella economia
generale della mia interrogazione mi sembra che andare ad
ipotizzare l'acquisizione delle tesi portate avanti da questi, cioè
di trasformare la Maison Savouret in centri, ludoteche eccetera, se
poi salta fuori, come ha detto la Jeunesse Valdôtaine, che credo
rappresenti qualcosa di più, che questo "Forum" è ormai rimasto un
piccolo buco nell'acqua, andare ad ipotizzare di dare a questo
"Forum" un potere di intervenire su questo mi sembra azzardato.
Ecco perché ho scritto: se può rappresentare ancora un
interlocutore credibile, ammesso che lo sia stato, e probabilmente
lo era quando era una federazione di gruppi. Ma se la Jeunesse
Valdôtaine si ritira, se l'adesione a questo "Forum" da parte delle
varie associazioni proviene soprattutto dai giovani dei partiti, il
che non so fino a che punto rappresenta i giovani della Valle
d'Aosta, tutto questo mi fa dire che questo "Forum" rappresenta
poco. Allora la cautela dovrebbe essere massima; invece no, non
solo la cautela non è massima, ma si va ad ipotizzare certe
soluzioni. Quello che è grave, Presidente, è che lei dice che la
scelta spetta al comune di Aosta, in quanto la Regione ha solo una
parte, però non ha smentito il presidente del "Forum dei giovani"
che va in piazza e dice noi faremo queste cose. Allora, almeno per
la parte che riguarda la Regione, una responsabilità nostra
c'è.
Quello che vorrei è che lei, Presidente, che ha dimostrato in
più occasioni capacità di riflettere sui problemi, tenesse presente
questo tipo di realtà prima di accettare una decisione che si
rivela spigolosa.
Sono convinto che in ogni caso viene scontentata la gente che
abita lì vicino; in ogni caso si dà un peso ad una associazione che
a questo punto, sulla base delle dichiarazioni di altre
associazioni che hanno fatto parte di questo "Forum", non ne ha; in
terzo luogo rischiamo di incamminarci su un terreno minato, perché,
con la scusa della sede dell'associazione e dei centri di
documentazione, questa sede potrebbe diventare qualcosa che crea
poi qualche problema ad Aosta.
