Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1955 del 16 aprile 1986 - Resoconto
OGGETTO N. 1955/VIII - SERVIZIO DI SEGRETERIA TECNICA PER I
PROGETTI SPECIALI DELL'ASSESSORATO AL TURISMO, URBANISTICA E BENI
CULTURALI. (Interrogazione).
PRESIDENTE:
Do lettura dell'interrogazione presentata dal
Consigliere Viberti:
INTERROGAZIONE
VISTA la deliberazione di Giunta n. 1748/86 recante per
oggetto un incarico per l'espletamento di un servizio di segreteria
tecnica per i progetti speciali dell'Assessorato al Turismo,
Urbanistica e Beni Culturali;
CONSIDERATO che tale incarico viene giustificato con
l'esigenza di creare una struttura fissa di supporto per un
coordinamento delle ricerche in corso sul territorio della regione
e sul Centro storico di Aosta;
EVIDENZIATO che già sono affluiti i primi risultati di questi
studi
SI INTERROGA
l'Assessore competente per conoscere per quali motivi si è
ritenuto necessario servirsi di un ulteriore costoso apporto
esterno per un coordinamento che dovrebbe essere fatto dai
competenti uffici ed inoltre per sapere, quanti e quali elaborati
sono finora affluiti all'Assessorato, nonchè quando si intenda
metterli a disposizione del Consiglio e della competente
Commissione consiliare.
PRESIDENTE
: Ha chiesto di parlare l'Assessore al Turismo,
Urbanistica Beni Culturali Borbey, ne ha facoltà.
BORBEY - (D.C.):
Proprio in riferimento agli incarichi
che la Giunta regionale ha dato agli architetti Ceccarelli, Barp e
Secchi con riferimento alle linee programmatiche del piano
urbanistico regionale o piano di sviluppo, e agli architetti Pesci
e Valletti per la programmazione della valorizzazione dei beni
culturali ed ambientali del centro storico della città di Aosta, si
è ravvisata la necessità di creare una segreteria tecnica per una
raccolta di dati di cui questi studi hanno bisogno per espletare il
loro lavoro e per coordinare non solo all'interno, ma in modo
particolare anche con il Comune di Aosta e con tutti gli enti
locali o altre associazioni che in futuro possono essere
interessate o dovranno essere contattate per il discorso
particolare del centro storico. Per questa ricerca dati si è reso
necessario l'apporto di un architetto esterno che ha già dimostrato
particolare attenzione anche nel suo lavoro, in particolare per le
ricerche dei centri storici.
L'interrogante chiede perchè non si è affidato questo incarico
ad un funzionario della Regione: senz'altro, se ci fosse stata la
disponibilità in questo momento, lo avremmo fatto.
Tutti gli uffici e tutti i funzionari sono presi al massimo dal
loro lavoro; per quanto riguarda l'urbanistica, per esaminare i
piani regolatori siamo in ritardo nella visione sia di questi
ultimi che delle varianti, e per quanto concerne invece il settore
dei beni culturali e del paesaggio, con la legge Galasso ci
pervengono una quantità in più di progetti concernenti località
situate al di sopra dei 1600 mt. che sono sottoposti adesso al
parere degli organi di tutela del paesaggio. Inoltre abbiamo tutte
le pratiche del condono e moltissime altre competenze. Quindi è
impossibile avere la disponibilità di un funzionario che possa
dedicare due o tre giornate alla settimana per fornire i dati a
questi specialisti, che se non avessero i dati tempestivamente
rischierebbero di non poter fare un lavoro idoneo ma anzi di
ritardare di molto quanto riteniamo che il Consiglio regionale
possa avere in breve tempo.
Questi esperti hanno già consegnato un primo prerapporto che è
al vaglio della Giunta regionale, e che andrà poi alla valutazione
delle Commissioni competenti. Quando ci sarà un rapporto più
completo, questo, verrà portato per una discussione più completa a
livello del Consiglio regionale.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Voglio precisare prima di tutto che
questa iniziativa, come potrebbe anche essere stato interpretato,
non assume assolutamente caratteristiche di tipo personale. Questo
tengo a precisarlo perchè purtroppo mi sono giunte delle voci in
questo senso, anzi devo dire che conosco personalmente questo
architetto che è stato incaricato e da un punto di vista sempre
personale ne ho stima, non ne conosco le capacità professionali e
non sarei certo in grado di dare un giudizio sulle medesime, ma
senz'altro mi permetto di considerare questa persona un amico.
Sgombrato il campo da quella che poteva sembrare una polemica di
carattere personale, ritengo che la scelta di questo tipo di
incarico possa prestarsi a varie interpretazioni e forse altre
avrebbero potuto essere le scelte operate, al fine di seguire con
attenzione questo tipo di intervento che questi luminari stanno
facendo per darci degli elementi che possano permettere al Governo
regionale e al Consiglio di operare delle scelte con maggior
cognizione rispetto al territorio.
Che gli uffici siano particolarmente impegnati e oberati di
lavoro, lo si può capire anche soltanto dall'analisi delle leggi
che vengono avviate all'esame delle Commissioni. Ancora ieri
abbiamo potuto constatare nella riunione congiunta di tre
Commissioni come una proposta di modifica alla legge sui fondi di
rotazione si sia dovuta di nuovo arenare perchè, oltre a presentare
ancora delle parti poco chiare al suo interno, lo stesso Assessore
è arrivato con degli ulteriori emendamenti la cui comprensione
inizialmente è risultata difficile e la cui applicazione, una volta
capiti i meccanismi, dava adito ad ulteriori preoccupazioni e
necessitava di ulteriori chiarimenti. Questo dimostra che ci sono
delle carenze se non dal punto di vista dell'organico, comunque
della possibilità di operare da parte dell'Assessorato al Turismo,
Urbanistica e Beni Culturali.
Però trattandosi di un lavoro che deve servire
all'Amministrazione, che deve essere seguito, non era più opportuno
magari trasferire carichi di lavoro di minore importanza (dal punto
di vista di studio) su professionisti e far dedicare qualche
funzionario al collegamento specifico con questi luminari?
Mi chiedo se non si è scelta una via sbagliata e forse usando
(dico magari una stupidaggine dal punto di vista amministrativo)
dei novantisti per mandare avanti le pratiche come fa il Comune di
Aosta, oppure servendosi di studenti e affidando loro anche certe
pratiche non importanti come si fa in altre parti
dell'Amministrazione, non si sarebbe potuto operare diversamente e
fare in modo che il contatto, la trasmissione dei dati e la
diffusione avvenisse proprio attraverso qualcuno che è
organicamente legato con rapporto di dipendenza
all'Amministrazione? Abbiamo paura che poi tutto questo lavoro
diventi patrimonio di una persona che è slegata
dall'Amministrazione e che comunque è all'interno
dell'Amministrazione per due giorni alla settimana.
Senz'altro si sarà stimato in modo corretto il tempo necessario
per fornire questi dati e mantenere questi rapporti con i vari enti
che dovranno supportare la ricerca, però riteniamo che si sarebbe
potuto seguire altre vie. Cogliamo l'occasione per invitare
l'Assessore Borbey a studiare, invece di occuparsi di problemi più
legati al lavoro della burocrazia, una ristrutturazione complessiva
del suo Assessorato che permetta di migliorare e razionalizzare il
lavoro, perchè non tutto sarà legato soltanto al fatto che ci sono
dei maggiori carichi di lavoro dovuti ad esempio alla 431 o al
condono.
Che io sappia il problema dei piani regolatori esiste da anni e
già nella passata legislatura chi aveva a suo tempo l'incarico di
questo Assessorato, lamentava il ritardo nell'esame dei piani
regolatori; inoltre sappiamo che i Comuni si lamentano sempre di
questo problema per cui ci saranno dei motivi specifici. Bisogna
cercare di intervenire sulle cause, non farne semplice elencazione
in Consiglio, ma cercare di porre in essere interventi che
permettano di rimuovere la causa di questi disagi che si traducono
in una carenza della capacità di amministrare con conseguenze che
poi si vedono a livello di territorio.
Per quanto riguarda le cave vediamo quello che succede e
probabilmente siamo in ritardo su questo perchè non c'è
collegamento fra i vari Assessorati, in quanto una cosa
sottovalutata quattro anni fa oggi può diventare un problema; non
vorrei che questa scelta togliesse anche quella piccola cosa, che
comunque ha sempre una sua importanza, e che è quel patrimonio che
si costituisce all'interno di un cervello che resta non dico di
proprietà ma in organico collegamento con l'Amministrazione qual è
il dipendente. Spesso purtroppo abbiamo il dipendente che va in
pensione ed abbiamo una asportazione dall'Amministrazione di tutta
una serie di conoscenze; qui addirittura non avremo neanche una
mutilazione ma direttamente già noi ci impediamo che tutta una
serie di dati, di lavoro e di studio venga conservata, salvo poi
provvedere con un concorso "ad hoc", ma a questo punto
ritornerebbero fuori tutti gli altri discorsi che non erano nelle
intenzioni di chi ha presentato questa interrogazione.
Pertanto ci vuole, se non una maggiore chiarezza, quanto meno
una preventiva maggior riflessione sulle scelte che si fanno quando
si danno questi incarichi. Magari lavori delicati che possono
rappresentare uno strumento di modificazione della realtà
territoriale della nostra Regione vengano privilegiati rispetto
alle altre scelte che sono poi il semplice compimento di un iter
burocratico. Spero di essere stato capito e che si voglia tenere in
considerazione questo invito che si fa all'Assessore Borbey, ma
anche alla Giunta nel suo complesso.
