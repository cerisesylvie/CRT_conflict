Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 194 del 13 gennaio 2021 - Resoconto
OGGETTO N. 194/XVI - Interrogazione: "Eventuali risvolti
dell'inchiesta della Procura di Cuneo su presunti reati
patrimoniali che coinvolgono ex amministratori di società
partecipate della Regione".
Bertin (Presidente) -
Punto n. 7 all'ordine del giorno.
Per la risposta, ha chiesto la parola l'assessore Caveri, ne ha
facoltà.
Caveri (VdA Unie) -
Ho letto anch'io su "Aosta Cronaca -
Valledaostaglocal" questa notizia di cronaca giudiziaria che si
occupa di una storia di una denuncia di un albergo.
Naturalmente noi non abbiamo alcun elemento riguardante questa
indagine perché non abbiamo nessuna possibilità di accesso a questi
atti, ma nel rispondere alla sua domanda posso garantire che la
vicenda che è stata riportata da queste notizie di stampa non ha,
non potrebbe avere e non potrà avere risvolti che possono
coinvolgere a vario titolo la Casino de la Vallée, oppure la
Regione stessa in quanto la società GS S.r.l. è uscita totalmente
dal patrimonio della Casino de la Vallée S.p.A. il 31 gennaio del
2005 e da quella data non ha più avuto nessun rapporto né con la
Casino de la Vallée S.p.A., né con la Regione autonoma.
Parlo per atti dopo aver fatto una ricerca, con atto del notaio
Enrico Sebastiani di Aosta in data 9 dicembre 1999 venne costituita
la società GS Informatica Valdostana S.r.l. per iniziativa di
Casino de la Vallée, Gestione straordinaria, capitale sociale
20.000 euro interamente versato dal socio unico alla costituzione.
GS nasce con la finalità di cessione in
outsourcing
del
reparto di
information technology
dell'azienda Casino de la
Vallée S.p.A.. È un'iniziativa in realtà che non vedrà alcun
sviluppo in quanto a dicembre 2002 viene costituita l'attuale
società Casino de la Vallée S.p.A., cioè di fatto questa società
non ha mai operato. L'organo amministrativo di GS, costituito
inizialmente da un consiglio di amministrazione in data 27 aprile
2004, viene sostituito da un amministratore unico nella persona del
dottor Massimo Germonio. Le mutate motivazioni strategiche che ne
avevano suggerito la costituzione portarono la Casino de la Vallée
S.p.A., dalla ricostruzione dei fatti che ho potuto appurare, a
cedere a terzi l'intera partecipazione in GS. Questa GS per la
quale, ci tengo a dirlo, nessuno ha parcellato, era, come dicevo
prima, rimasta di fatto inattiva. Questa cessione è avvenuta previa
copertura delle perdite accumulate, aumento non sottoscritto del
capitale sociale da 10.200 a 40.000, modifica dell'oggetto sociale
integrandolo in particolare con le attività di servizi alle
imprese, trasferimento della sede legale a nuovo indirizzo a Torino
in via Gramsci n. 10 dove si trova tuttora. La cessione avvenne il
31 gennaio 2005 con scrittura privata presso il notaio Benvenuto
Gamba di Torino con il pagamento, come dicevo, contestuale del
corrispettivo pattuito e corrispondente al valore nominale del
capitale al momento sottoscritto e versato. A cessione avvenuta i
soci subentranti hanno provveduto a sottoscrivere e versare
l'intero aumento del capitale sociale, come dicevo da 10.200 a
40.000. Negli esercizi successivi la società ha svolto la propria
attività senza intrattenere rapporti con la Casino de la Vallée o
con la Regione e ha depositato regolarmente i bilanci di esercizio,
l'ultimo si riferisce all'esercizio sociale coincidente con l'anno
solare chiuso al 31 dicembre del 2019.
Rispetto alla seconda domanda, i soggetti indicati negli
articoli di cronaca risultano essere: Edo Chatel, Alberto
Zucchetti, Daniele La Piana, Donato Sobrero, Claudio Fulcheri e
Stefano Bracco. Le persone che ho citato non risultano ad oggi
titolari di rapporti di collaborazione e/o di incarico all'interno
di società partecipate che siano direttamente o indirettamente
legate alla Regione Autonoma Valle d'Aosta.
Presidente -
Per la replica, ha chiesto la parola il
consigliere Aggravi a cui passo la parola.
Aggravi (LEGA VDA) -
Grazie Assessore per la risposta
puntuale, che dà un po' di chiarezza al primo e al secondo punto,
quindi se l'attuale società e la Regione possono avere delle
problematiche, e mi rincuora il fatto - e speravo in questa
risposta sinceramente -, la seconda in particolare per comprendere
quali potessero essere delle ulteriori vicende visto che comunque
ci sono dei nomi che in parte conosciamo.
Sicuramente la vicenda è datata, però sappiamo che nella Casino,
come in altre situazioni, ci sono dei corsi e ricorsi della storia
che riappaiono e quindi vedremo poi quali saranno ovviamente dal
punto di vista della cronaca le conseguenze. Sarà mia premura però
comunque approfondire il passaggio aziendale che lei appunto citava
almeno per ricostruire alcuni passaggi e poter magari completare
anche la conoscenza piena delle passate vicende di questa società,
che in parte sono già state anche oggetto del lavoro di Commissione
o comunque da parte di quest'Aula.
