Classificazione
ENTI LOCALI



Oggetto del Consiglio n. 3316 del 21 febbraio 2024 - Resoconto
OGGETTO N. 3316/XVI - Interpellanza: "Mancata trasmissione di
dati relativi agli avanzi di amministrazione dell'esercizio 2022 da
parte di alcuni Comuni".
Bertin (Presidente) -
Punto n. 28. Ha chiesto la parola
il consigliere Baccega, ne ha facoltà.
Baccega (FI) -
Quest'interpellanza prende spunto da un
fatto del quale abbiamo conto nell'audizione del Presidente del
CELVA nella II Commissione competente, nella quale i Commissari
avevano richiesto di avere tutti gli avanzi di amministrazione dei
74 Comuni della Valle d'Aosta. Il presidente della Commissione
Malacrinò ha trasmesso ai Consiglieri regionali il 26 gennaio un
insieme di messaggi che arrivavano dai vari Comuni, alcuni
attraverso la
mail
, alcuni con la lettera scritta, altri in
altro modo, attraverso il CELVA. I Consiglieri regionali che
richiedono dei documenti devono avere il rispetto del ruolo che
hanno e devono avere la documentazione; va detto e sottolineato che
ci saremmo aspettati un elenco di Comuni con a fianco l'importo
dell'avanzo di amministrazione dell'anno 2022 come richiesto. In
realtà sono arrivati questi fogli e ringrazio le segretarie
dell'Ufficio gruppi che sono poi riuscite a mettere insieme una
tabella. Il fatto è che 26 dei 74 Comuni della Valle d'Aosta non
hanno neanche risposto, perlomeno a noi non è giunto nessun dato, e
questo è un dato abbastanza preoccupante perché non capiamo se
questo è mancanza di rispetto oppure se non hanno ricevuto la
richiesta effettiva che la Commissione aveva posto. Chiediamo
quindi per quale motivo non sono pervenuti i dati degli avanzi di
amministrazione dell'esercizio 2022, non faccio l'elenco dei Comuni
ma sono scritti nell'interpellanza, o se sono in arrivo o se la
Giunta intende sollecitare i Comuni inadempienti.
Presidente -
Risponde il Presidente della Regione.
Testolin (UV) -
L'interpellanza lascia un po' perplesso
il sottoscritto, nel senso che sembra si tratti di una questione
per così dire interna al Consiglio regionale che non ha coinvolto
né il sottoscritto, né tantomeno la struttura Enti locali della
Presidenza della Regione, infatti non ero personalmente a
conoscenza di tale richiesta di dati, ma, in merito alla questione,
ho ricevuto per contro una nota di chiarimenti - sollecitata anche
per certi versi da questa interpellanza - da parte del Presidente
del Consiglio permanente degli Enti locali con la quale mi è stato
comunicato che, a seguito dell'impegno preso durante l'audizione
presso la competente Commissione consiliare, a titolo di ampia
collaborazione è stata veicolata a tutti i Comuni la richiesta dei
dati riguardanti gli avanzi di amministrazione, proprio come
richiesto. Tutti i Comuni hanno collaborato e hanno risposto,
seppure i dati - è bene ricordarlo - potevano essere agevolmente
estratti da ogni interessato consultando il portale della
trasparenza di ogni singola Amministrazione. I Comuni indicati
nell'iniziativa come inadempienti hanno semplicemente trasmesso i
dati richiesti successivamente all'inoltro effettuato dal CELVA al
Presidente della Commissione, quindi i relativi dati non risultano
annoverati tra quelli a disposizione della Commissione stessa.
Nella missiva inviatami il Presidente del CPEL evidenzia come da
sempre, e ne sono assoluto testimone, tutti i Comuni valdostani
hanno dimostrato grande collaborazione nei confronti di ogni
Istituzione e nel caso di specie il ritardo nella risposta deve
essere unicamente imputato alla mole di lavoro che i servizi
comunali sono dediti a smaltire senza alcuna minima volontà di
sminuire il ruolo e le prerogative del Consigliere regionale
richiedente. Sarebbe stato forse più rapido ed efficace richiedere
al Presidente della Commissione o al Presidente del Consiglio di
interloquire con il Presidente del CPEL per avere i dati richiesti
e non ricevuti, se non consultare direttamente le sezioni dedicate
dei portali comunali senza scomodare a sproposito il rispetto
istituzionale mai venuto meno da parte degli Enti locali nei
confronti degli organi consiliari e dei loro rappresentanti.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Presidente, è una risposta fastidiosa,
perché noi non abbiamo scomodato nessuno, eravamo all'interno di
una Commissione e in quella Commissione si parlava di soldi, di
quattrini che l'Amministrazione regionale veicola ai Comuni a
seconda delle diverse disposizioni che vengono messe in campo ed
era legittima una richiesta che poteva essere fatta se non al
Presidente della Commissione e successivamente al Presidente del
CELVA, che era presente in quell'aula.
Ora, se i dati sono arrivati in ritardo perché alcuni Comuni
sono molto presi e sono dediti a smaltire non si sa bene che cosa,
attività che fanno normalmente, e il dato fondamentale che viene
fuori - che poteva essere il CELVA a fare la tabellina e a
inviarla, questo mi pare normale visto che la struttura ce l'hanno
- è che la sommatoria dei Comuni, esclusi i 26, fa un totale di
avanzi di amministrazione di euro 72.820.750 di risorse non spese.
Questo è il dato preoccupante, aspettiamo gli altri, quindi vuol
dire che saranno arrivate ulteriori comunicazioni da parte dei
Comuni e inseriremo anche quei dati affinché si possa avere un dato
preciso, che servirà anche per le scelte future rispetto alle
risorse da mettere a disposizione, perché le risorse che si mettono
a disposizione per alcuni capitoli non possono poi andare a dare
risposte ad altri capitoli.
