Classificazione
EDILIZIA
Edilizia pubblica



Oggetto del Consiglio n. 2725 del 28 luglio 2023 - Resoconto
OGGETTO N. 2725/XVI - Interrogazione: "Stato di avanzamento
del progetto di efficientamento energetico degli alloggi di Erp del
quartiere Cogne ad Aosta".
Bertin (Presidente) -
Punto n. 19. Risponde l'assessore
Sapinet.
Sapinet (UV) -
Nell'iniziativa mi si chiede conto di
tutta una serie di criticità, se abbiamo ricevuto segnalazioni
relative a quanto segnalato dal collega e, in caso affermativo,
quali azioni siano state messe in campo per ovviare alle criticità
evidenziate in questi primi due quesiti.
Posso garantire che l'attenzione di ARER (Azienda Regionale
Edilizia Residenziale) e dell'Assessorato - ma direi degli
Assessorati, i due che si dividono le competenze - è ovviamente
continua, nessun cantiere risulta abbandonato. Seppur avanzino
tutti, i cantieri (in numero pari a sette) hanno comunque
differenti gradi di avanzamento, a seconda della specifica
organizzazione di ciascuna impresa.
È stato puntuale nel dettaglio nelle comunicazioni all'interno
dell'iniziativa, quindi cercherò di esserlo anch'io, sperando che
il tempo sia sufficiente, ma credo di sì.
Per quanto attiene ai fabbricati di rue Plan des Rives 5, 7 e 9,
le spese condominiali sono estremamente variabili a seconda dei
consumi dei singoli nuclei, tuttavia vanno da un minimo di 77 euro
mensili ad un massimo di 481 mensili per otto mensilità all'anno;
mediamente, si attestano sui 240,40 euro mensili, per un totale di
1.923,20 euro all'anno.
Le pertinenze esterne non risultano estremamente degradate,
sebbene sul fabbricato non siano stati eseguiti interventi
recenti.
Il vigente bilancio di previsione 2023-2025 prevede alcuni
interventi programmati nell'anno 2025.
Per quanto attiene la presenza di insetti infestanti, si è
provveduto il 26 maggio del 2023 alla completa disinfestazione
delle blatte delle parti comuni, cui ha fatto seguito il
monitoraggio della ditta specializzata che non ha, al momento,
proposto ulteriori interventi.
Non risultano segnalazioni successive relative al permanere
dell'infestazione.
In medesima data veniva effettuato anche il primo intervento di
derattizzazione, cui faranno seguito ulteriori tre interventi
previsti indicativamente a luglio, ottobre e dicembre, che potranno
essere anticipati in caso di necessità.
Infine, per quel che riguarda il verde condominiale, attualmente
l'impianto di irrigazione funziona correttamente e la ditta
incaricata esegue passaggi per gli sfalci come da contratto. Non
corrisponde al vero che il verde condominiale sia completamente
secco, seppur mostri i segni di un po' di siccità legati all'avvio
della stagione estiva.
In data 23 giugno, verso le ore 20:00, è stato segnalato un
disservizio al tecnico reperibile, che immediatamente è
intervenuto, riarmando il contatore generale; tuttavia, non ha
potuto accedere ai locali della centrale termica per verificare il
ripristino della produzione di acqua calda a causa del materiale
stoccato del cantiere, che non consentiva l'accesso.
Il mattino seguente, il direttore dei lavori del cantiere ha
fatto spostare il materiale e la ditta specializzata è intervenuta
verificando il corretto ripristino dell'erogazione dell'acqua calda
sanitaria.
Come già in più occasioni riscontrato, la tettoia di accesso al
fabbricato sito in via Croix Noire 28 è stata smantellata, poiché
alcuni elementi strutturali non ne garantivano più la dovuta
stabilità. I lavori di ripristino sono ricompresi nell'appalto in
corso, in accordo quadro per la manutenzione straordinaria,
verranno eseguiti compatibilmente con la programmazione degli altri
interventi previsti, ma verosimilmente nel corso del corrente anno
2023.
I primi giorni del mese di luglio nel complesso denominato
"Filippini", esclusivamente nella scala del civico 18/3 di via
Pollio Salimbeni, l'impresa esecutrice dei lavori, mentre
tassellava i pannelli di isolanti alla muratura esterna, ha
inavvertitamente intercettato la linea elettrica principale, che
correva all'interno della muratura esterna in maniera del tutto
inusuale ed imprevedibile.
La Deval è prontamente intervenuta riattivando, nell'arco di un
paio d'ore, la corrente per la scala del fabbricato con un
collegamento provvisorio realizzato con un cavo esterno e,
successivamente, provvederà a ripristinare definitivamente la
linea.
In relazione al cumulo dei rifiuti ingombranti depositati nella
zona da lei citata, si è provveduto ad incaricare una ditta per lo
sgombero e lo smaltimento; si provvederà inoltre alla chiusura di
tutti gli spazi, in maniera da renderli inaccessibili fino
all'inizio dei lavori.
Il terzo quesito era quale sia il livello di completamento dei
lavori di efficientamento energetico del quartiere Cogne: siamo a
comunicare che tutti i cantieri di efficientamento energetico del
quartiere Cogne, in numero come detto pari a sette, ed aggiudicati
a ditte differenti, stanno procedendo con costanza.
Come si diceva, con livelli di avanzamento differenziati, i
lavori sono in corso e il completamento delle fasi di esecuzione è
previsto entro l'anno.
L'elenco è corposo ma, come da impegni durante l'iniziativa
proposta dal collega Baccega, forniremo tutta la documentazione per
il prossimo incontro in Commissione che, come concordato con il
richiedente collega Baccega e con i Presidenti di Commissione,
posticipiamo a settembre proprio a causa dei lavori di questa
settimana di Consiglio.
Credo che la risposta più importante a quest'iniziativa, per cui
la ringrazio, l'abbiamo data poi ieri con il secondo provvedimento
di assestamento: non sono infatti poche le risorse che abbiamo
messo in campo nell'edilizia residenziale, anche a completamento di
un impegno che era partito anche in parte con un ordine del giorno
che tutto il Consiglio aveva approvato; un impegno, quindi, che ci
eravamo presi insieme. Si tratta dunque di risorse importanti, e
sicuramente bisogna dare anche ad ARER il tempo per metterle in
campo.
Poi le fornirò un piccolo schemino di più facile lettura, in
modo che le rimanga.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Assessore per la sua
risposta.
Innanzitutto, rispetto alle spese di cui lei ha parlato, sul
fatto che siano soltanto 240 euro al mese, io chiederei a chiunque
qui se le sue spese assommino a 240 euro al mese.
Se questo lo rapportiamo ad una casa popolare, ne abbiamo
contezza.
Quella che lei ha citato è una media, l'ha detto lei, e questa
media sappiamo che tiene conto anche di situazioni sicuramente
differenti: per esempio, ci possono essere tranquillamente persone
che hanno nel proprio condominio alloggi chiusi, che non consumano
niente, e la media in questo caso sballa il tutto.
Rispetto a quanto lei ha detto, soprattutto rispetto alla
tettoia crollata e mai ripristinata, avrei voluto delle
tempistiche; lei dice che c'è un bando e che ci sono dei lavori in
corso, quindi prendo atto, non abbiamo le tempistiche; però ne
prenderemo atto quando sarà finalmente risolta la questione.
Sul verde bruciato, io pubblicherò le foto e avrà modo di farsi
una sua opinione.
Le confermo che, a fronte di un sopralluogo, i topi e gli
scarafaggi scorrazzano allegramente nella zona, in mezzo ai bambini
che vivono lì, purtroppo.
Quello che però tengo a sottolinearle, Assessore, è il mio
invito, che è quello di cercare di fare una tara rispetto a quello
che le viene detto, perché se le aziende e le ditte che fanno i
lavori le dicono che i cantieri sono completati, io le leggo
brevemente un articolo che è uscito ieri di una persona che è
andata a fare un sopralluogo nel cantiere, con le opinioni delle
persone che nel cantiere vivono:
"
Presto o tardi qualcuno
proverà a farsi giustizia da solo perché sopporta, sopporta... Poi
la pazienza scappa. L'esasperazione di alcuni, tanti, abitanti del
quartiere Cogne di Aosta sta raggiungendo livelli pericolosi,
soprattutto nel quadrilatero tra le vie Pollio Salimbeni, Cavagnet,
Alessi e Chamonin. Due i problemi sollevati dai residenti:
l'ingiustificato ritardo di un cantiere del Bonus 110, che da mesi
sta tenendo in ostaggio gli abitanti di un popoloso fabbricato di
Edilizia residenziale pubblica, e l'occupazione notturna assai
rumorosa e minacciosa da parte di un gruppo numeroso di giovani di
via Cavagnet, chiusa al traffico stradale nell'ottobre scorso
perché diventata, per espressa volontà della Giunta comunale,
piazzetta sociale colorata dedicata alle attività di svago dei
bambini e dei ragazzi
"
.
Della seconda questione non le chiedo conto, pur avendo lei
delle note conoscenze nel Comune di Aosta, ma mi concentrerò sulla
questione dei lavori, dove si dice:
"
Non meno frustrante è
il problema del cantiere di riqualificazione con Bonus 110,
allestito su un grande condominio di edilizia residenziale
pubblica, affacciato principalmente sulle Vie Salimbeni e Cavagnet,
sulla piazzetta, quindi. É abbandonato dall'impresa da quasi tre
mesi, ovvero dopo l'installazione delle impalcature. Operai
praticamente non se ne vedono da maggio - asseriscono i condòmini
-, hanno iniziato il cantiere, ci hanno impacchettati dietro i
ponteggi, tanto che viviamo con la luce accesa in casa tutto il
giorno, e se ne sono andati. Qualcuno si fa vivo ogni tanto, non si
sa bene per fare cosa, giusto il tempo di sporcare vicino agli
ingressi e sotto le nostre finestre, poi per giorni non si vede più
nessuno. Effettivamente, gli spazi comuni esterni del fabbricato
sembrano davvero mini discariche e di scarti da cantiere e anche
pericolose e fa impressione notare come invece degli altri edifici
attorno a questo palazzo, dove vivono decine di famiglie, i
cantieri del "110" risultino quasi terminati. Se c'è chi tra
Regione ed ARER ha una risposta valida per questo incomprensibile
ritardo, venga qui e abbia il coraggio di metterci la faccia - è il
coro degli inquilini -. Diversamente verremo noi, democraticamente,
a chiederne conto
".
Ora, questo mi sembra tutto tranne che una dichiarazione di
soddisfazione rispetto ad un cantiere che viene completato. Quindi,
Assessore, lei comprende che se la ditta le dice che va tutto bene
e che è tutto a posto, io le posso testimoniare, ma se vuole
facciamo un giro insieme e la portiamo a vedere che cosa succede,
che non soltanto la ditta non ha completato - come in questo caso
-, ma che numerosi problemi sono stati sollevati da parte di tutto
il quartiere. Anzi, alcuni lavori hanno bucato muri, hanno bucato
termosifoni, hanno bucato mobili, e su questo, quando si chiedono
informazioni, informalmente, quindi al telefono, si dice "Eh, ma
ragazzi, dovete pagarveli voi".
Io spero che questo non corrisponda al vero, perché se una ditta
arriva, mi va a trapanare casa, mi buca un termosifone e poi me lo
devo anche pagare io, penso che siano delle
boutade
da parte
dell'azienda.
Detto questo, Assessore, le chiederei di non fidarsi di quello
che le scrivono, di quello che le dicono le ditte che hanno tutto
l'interesse nel dire che va tutto bene e stanno facendo il loro
lavoro, ma le chiederei di verificare personalmente lo stato di
avanzamento lavori, anche perché è evidente che se non vengono
completati i lavori nei tempi, lei lo sa benissimo, i fondi non
possono essere utilizzati.
Quindi se qualche ditta non ha fatto il suo lavoro perché prima
ha dato priorità ad altri cantieri, è più che evidente che una
verifica vada fatta.
Presidente -
Ha richiesto la parola per una precisazione:
un minuto, assessore Sapinet, ne ha facoltà.
Sapinet (UV) -
Grazie, sarò breve. Solo perché, avendo
visto anch'io l'articolo, poi ho voluto prendere qualche
informazione in più e ne do lettura.
Il fabbricato, denominato E1 delle Case Giacchetti che
sembrerebbe quello individuato nell'articolo come abbandonato da
tre mesi, ovvero dalla data di installazione dei ponteggi, risulta
quotidianamente portato avanti da una squadra di operai; infatti,
risulta pressoché ultimata la posa dei pannelli isolanti per il
cappotto esterno, al netto di alcune piccole porzioni che vengono
riprese proprio in questi giorni per la non perfetta rispondenza
alla regola d'arte.
Successivamente, poi, verranno sostituiti i serramenti esterni
e, nel mese di settembre, sono previste le lavorazioni sulla
copertura. Questo quanto mi è stato detto ieri.
Posso rassicurarla che la pausa dei lavori sarà anche una pausa
di tempo che io avrò a disposizione proprio per fare tutto un tour
di sopralluoghi insieme ai colleghi che si sono occupati e che ora
si occupano di ARER (Azienda Regionale Edilizia Residenziale).
Presidente -
Consigliere Manfrin, un minuto anche a lei
per equità, ma non per aprire una discussione tra di voi. A lei la
parola.
Manfrin (LEGA VDA) -
Vede, Assessore, il fatto che lei
ammetta che ci sono lavori non fatti a regola d'arte, che devono
essere rifatti, è già di per sé un fattore che sicuramente solleva
la gravità di quello che sta accadendo.
In secondo luogo, sono felice che lei decida di fare i
sopralluoghi, anche perché io ho visto con i miei occhi dei buchi,
che erano stati aperti per fare la cappottatura, che sono stati
richiusi dalla stessa ditta. Quindi, obiettivamente, non si fidi
delle parole che le dicono, si fidi invece di quello che dice la
gente, che dicono le persone, che non arriverebbero a lamentarsi in
questa maniera se non fossero effettivamente esacerbate dalla
situazione. Quello che sta accadendo non va assolutamente bene e,
soprattutto, come le ho detto e torno a ripetermi, mi auguro che
tutti i danni fatti dalle aziende, dalle ditte che stanno lavorando
alle abitazioni, vengano poi rifusi da parte delle ditte stesse e
non vengano addossati i costi agli inquilini.
