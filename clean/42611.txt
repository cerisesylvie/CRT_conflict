Classificazione
ASSISTENZA SANITARIA E OSPEDALIERA



Oggetto del Consiglio n. 158 del 3 dicembre 2020 - Resoconto
OGGETTO N. 158/XVI - Approvazione di mozione: "Previsione
della dotazione di un termoscanner e di personale per la completa
riapertura in sicurezza del consultorio di Saint-Pierre".
Bertin (Presidente) -
Possiamo proseguire con il punto 39
all'ordine del giorno. Per l'illustrazione della mozione,
consigliere Lavy ne ha facoltà.
Lavy (LEGA VDA) -
Parlo di una questione che è abbastanza
urgente e riguarda il consultorio di Saint-Pierre che rispetto alla
fase pre-Covid, alla fase pre-emergenza 1 del Covid, ha subito dei
grandi cambiamenti sia per quanto riguarda l'apertura, che è stata
ridotta a tre giorni, sia per quanto riguarda alcune questioni sul
personale infermieristico, che è stato ridotto da cinque unità e
mezzo a una e mezzo.
I problemi sono essenzialmente di tre tipi, alcuni più
importanti altri meno, il primo che forse è uno dei principali è
che la struttura non è dotata di un termoscanner, quindi adesso ci
sono praticamente gli alpini volontari che fanno firmare
un'autocertificazione a qualsiasi persona si presenti in cui si
dichiara di non avere nessun sintomo di febbre.
Mi è stato riferito che comunque gli alpini sono anche coloro
che, almeno in parte, consegnano i referti ai pazienti, il che
potrebbe, credo, portare a problemi anche di confusione che
potrebbero degenerare in problemi anche più gravi.
Per quanto riguarda il sistema infermieristico, c'è una carenza
di personale abbastanza evidente, alcune infermiere sono state
dirottate nella struttura di Variney e quindi sarebbe importante
magari implementare le figure infermieristiche.
La terza richiesta, che è quella magari meno importante, è di
riportare una figura front-line che servirebbe a smistare le
telefonate e comunque ad accogliere gli ospiti che vengono al
consultorio.
Confrontandomi già prima con l'assessore Barmasse, visto che i
tempi sono abbastanza stretti, siamo comunque giunti a una
mediazione, perché mi ha riportato diverse problematiche riguardo
soprattutto al personale, quindi abbiamo deciso di cambiare il
testo della mozione togliendo l'impegnativa riguardo al personale
da integrare subito. Leggo la nuova impegnativa: "Impegna
l'Assessore alla sanità, salute e politiche sociali ad adottare la
struttura di un termoscanner o di un addetto che misura la
temperatura corporea all'entrata e a fine della fase emergenziale a
integrare con altre risorse gli operatori del servizio
infermieristico al fine di garantire l'apertura del servizio del
consultorio stesso così come avveniva nel periodo pre-Covid".
Lascio la parola all'Assessore, però credo che questa sintesi possa
essere condivisa da tutti.
Presidente -
Chiudo la discussione generale e passo la
parola all'assessore Barmasse.
Barmasse (UV) -
In relazione alla mozione presentata dal
consigliere Lavy -solamente così per fare un poco di chiarezza, ma
è già stata fatta - si precisa che il consultorio è operativo dal 7
luglio del 2020 per tre giorni alla settimana: lunedì, mercoledì e
giovedì. Inoltre il servizio di front-office è in funzione tutti i
giorni dalle ore 08:00 alle ore 14:00.
Effettivamente per promuovere tutte le azioni atte a contrastare
la diffusione del virus è stata stipulata una convenzione con
l'Associazione nazionale alpini per l'espletamento di attività di
triage all'interno del consultorio. In particolare, due volontari a
turno in questo momento danno informazione agli utenti sulle
attività del consultorio; consegnano i referti delle analisi in
busta chiusa all'utente che ne fa richiesta; verificano che ogni
utente indossi correttamente la mascherina chirurgica e si
disinfetti le mani con alcool gel; regolano gli accessi evitando
assembramenti all'interno e all'esterno della struttura; richiedono
a tutti gli utenti prima dell'ingresso nel consultorio la
compilazione del modulo per un'autodichiarazione. Non viene presa
la temperatura.
In merito a quest'ultima attività, cioè quella
dell'autodichiarazione, si precisa che l'utente che intende
avvalersi delle prestazioni consultoriali deve appunto compilare
un'autodichiarazione su un apposito modulo in cui dichiara di non
avere sintomi collegati a malattie da raffreddamento e di non
essere stato a contatto con persone positive al Covid-19.
Tale procedura in questo momento è sostitutiva della presenza
del termoscanner, (non ce l'abbiamo), e della rilevazione della
temperatura in modalità manuale che sarebbe compito di un
sanitario, (che non abbiamo).
Il consultorio è munito di una segreteria telefonica che procede
con lo smistamento delle chiamate ai vari servizi.
Si precisa che in questo momento la dotazione organica
infermieristica presso il consultorio di Saint-Pierre è
proporzionale all'attività svolta nei tre giorni di apertura.
È palese che questa è una situazione legata all'emergenza Covid.
L'idea di mettere un termoscanner è sicuramente condivisibile
dall'Assessorato, perché è ovvio che questa è una situazione di
emergenza dovuta al fatto che in questo momento abbiamo dovuto
utilizzare il personale infermieristico - che come sapete è carente
- per altre strutture e quindi abbiamo dovuto adattarci a questo
tipo di situazione.
È sicuramente - come dicevo - condivisibile il fatto di mettere
un termoscanner e questo va benissimo. È intenzione anche
dell'Assessorato, nel momento in cui non ci sarà più questa fase
emergenziale, ricollocare il personale infermieristico in modo da
poter riattivare il consultorio con le attività svolte prima
dell'emergenza Covid, quindi direi che questa mozione è
condivisibile e accettabile perché riprende comunque le intenzioni
dell'Assessorato in tal senso.
Presidente -
C'è un'altra replica o possiamo andare
direttamente al voto? Passiamo al voto. Apriamo la votazione.
Appello nominale dei Consiglieri presenti in remoto sulla
piattaforma zoom.
Guichardaz J. (PCP)
- Favorevole.
Testolin (UV) -
Favorevole.
Chiudiamo la votazione.
Presenti, votanti e favorevoli: 35
Il Consiglio approva all'unanimità.
