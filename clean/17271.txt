Classificazione
ASSISTENZA SOCIALE
Politiche giovanili
GIUNTA REGIONALE


Resoconto integrale del dibattito dell'aula
Oggetto del Consiglio n. 630 del 13 maggio 1999 - Resoconto
SÉANCE DU 13 MAI 1999 (APRÈS-MIDI)
OGGETTO N. 630/XI Ritiro di mozione: "Impegno per
l'illustrazione in sede di V Commissione consiliare delle scelte
del Governo regionale in materia di politiche giovanili".
Mozione Preso atto che l'Assessore regionale alla Sanità, Salute
e Politiche Sociali, ha presentato sia nel corso del convegno
nazionale "Le politiche per i giovani", svoltosi ad Aosta il 16 e
il 17 aprile 1999, sia nel corso dell'apposita conferenza stampa,
le iniziative che la Regione intende promuovere a favore dei
giovani;
Constatato che finora non esiste alcun documento che riassuma
tale iniziative e ne presenti le linee ispiratrici di fondo;
Considerato che sarebbe opportuno che anche il Consiglio
regionale della Valle d'Aosta forse investito di tale
problematiche;
Il Consiglio regionale
Impegna
L'Assessore regionale alla Sanità, Salute e Politiche Sociali ad
illustrare nella quinta commissione consiliare le scelte del
governo regionale in materia di politiche per i giovani.
F.to: Squarzino Secondina - Curtaz - Beneforti
Président La parole à la Conseillère Squarzino Secondina pour
l'illustration de la motion.
Squarzino (PVA-cU) Questa mozione fa riferimento a quel convegno
sulle politiche sociali a cui stamani o ieri faceva riferimento
un'interpellanza dei colleghi degli Autonomisti.
Sul tema delle linee politiche che l'assessorato intende
perseguire, rispetto al mondo giovanile, è utile ed importante che
tali linee politiche siano presentate anche in sede consiliare, in
particolare in sede di V Commissione, perché l'assessore presenta
giustamente a buon diritto nelle varie sedi di dibattito quello che
è l'intento della Regione nei confronti dei giovani. Ma a noi
sembra utile che queste linee politiche vengano presentate,
illustrate, esaminate in sede di V Commissione che è proprio
l'organismo del Consiglio deputato a questo scopo. Anche perché, a
nostro avviso, emergono alcune indicazioni abbastanza forti da
questo convegno come: l'esigenza di un coordinamento fra le varie
azioni e i vari interventi relativi alle politiche giovanili; come
pure emerge - come era già emerso nel momento del dibattito della
legge sui giovani proprio in sede di commissione - l'importanza del
momento preventivo e il fatto che occorre avere nel confronto degli
utenti, dei giovani, una visione che non sia solo
socio-assistenziale, ma una visione che prende in esame tutti i
diversi aspetti di espressione del mondo giovanile.
Fra l'altro ricordo che, proprio durante il convegno, il
sociologo Garelli ha insistito sul fatto che non bisogna
considerare sinonimi i termini "giovani" e "disagio"; noi siamo
sempre abituati a parlare di disagio dei giovani e di giovani che
sono nel disagio, mettiamo sempre insieme questi due termini come
se fossero dei sinonimi e come se fosse negativo essere giovani e
così facendo implicitamente comunichiamo agli altri, ma anche a noi
stessi, il fatto che l'essere giovani sia un disagio. Non so se è
l'invidia degli adulti, ma questo per dire come tutta la politica
sui giovani andrebbe rivista, ripensata o ridefinita.
L'assessore sicuramente ha delle idee, sicuramente l'assessorato
ha fatto delle scelte, alcune cose sono implicite nella legge sui
giovani, ma sono ancora molto generiche e soprattutto non si
capisce bene con quali strumenti vengano attuate le finalità della
legge sui giovani.
Tra l'altro è una legge che in sede di convegno è stata
abbastanza contestata per vari aspetti dai gruppi di lavoro che
avevano preparato il convegno; è stata contestata perché ha come
interlocutore essenzialmente gli enti locali, perché non dà
abbastanza spazio alle associazioni, perché la Consulta giovanile
per il modo con cui è formata non è abbastanza rappresentativa.
Come vada rappresentato il mondo giovanile, come vada individuato
un meccanismo che rappresenti i giovani è veramente un rebus. Io
non ho soluzioni, la legge ha trovato una soluzione che forse può
essere migliorata.
Ma, a parte questi elementi, ritengo che sia utile riprendere
una discussione sulle politiche giovanili anche perché questo
convegno, che ha voluto presentarsi con un respiro nazionale, ha
dato comunque degli apporti che possono essere accolti, possono
essere utilizzati come stimoli interessanti per un confronto e o
per rivedere la legge oppure per ripuntualizzare meglio le
politiche giovanili in Valle d'Aosta.
Questo è il motivo per cui abbiamo presentato questa mozione e,
dato che è un dibattito abbastanza importante ed è un dibattito per
gli addetti ai lavori, nel senso che non tutti sono attenti,
interessati a questo tipo di problematiche, a me sembra che la V
Commissione sia l'ambito più idoneo per affrontare queste
tematiche.
Si dà atto che, dalle ore 17,37, presiede il Vicepresidente
Viérin Marco.
Presidente Chi chiede la parola in tema di discussione
generale?
Allora la parola all'Assessore alla sanità, salute e politiche
sociali, Vicquéry.
Vicquéry (UV) L'intervento della Consigliera Squarzino che ha
ripreso alcuni temi del convegno sulle politiche giovanili, non
dico che mi abbia sorpreso, ma mi ha comunque solleticato una
risposta perché ho partecipato a quel convegno sulle politiche
giovanili e devo dire che la conduzione dei quattro gruppi di
lavoro è stata corretta, salvo quella gestita dal Sig. Amedeo,
rappresentante dei genitori, che in un contesto di convegno ad alto
respiro a livello nazionale si è contraddistinto per lo squallore e
la volgarità del suo intervento, per aver voluto portare in
discorsi di bassa lega il suo contenuto attaccando non la legge
sulle politiche giovanili, ma attaccando l'Amministrazione
regionale con un intervento degno di un perfetto politico,
legittimo finché si vuole, ma totalmente fuori luogo.
La mia educazione, più che sangue freddo, mi ha sconsigliato
all'epoca di ribattere, la Consigliera Squarzino non era presente
in quell'occasione, probabilmente ha letto
l'intervento…
Squarzino (fuori microfono) … ero
presente, assessore.
Vicquéry (UV) Se era presente, ha potuto constatare qual era il
livello di approfondimento del rappresentante dei genitori che è
andato a contestare ferocemente due cose: la prima che la legge
sulle politiche sulla famiglia fosse gestita dall'Assessorato della
sanità, scandalo nazionale, quando tutti sanno che l'Assessorato
della sanità in Valle d'Aosta è Assessorato della sanità, salute e
politiche sociali, che è esattamente il corrispondente del
Ministero degli affari sociali gestito dal Ministro Turco che sta
portando avanti la legge sulle politiche giovanili di pari passo;
la seconda grossa contestazione è quella che la Giunta regionale
non darebbe informazioni a questa legge per volontà supposta di
gestire da sola il tutto, mentre - udite, udite! - tre mesi prima
delle elezioni regionali la stessa Giunta regionale aveva dato
ampio spazio e ampia pubblicità ad un concorso per operai
forestali. Questo è stato il livello del Sig. Amedeo che si è dato
delle risposte da solo perché purtroppo l'unica cosa che possiamo
dire è che ha presentato l'immagine dei genitori valdostani di
fronte ad una platea così qualificata in modo assolutamente
insoddisfacente perché i genitori valdostani meritano di essere
rappresentati sicuramente da interlocutori meno partigiani e più
corretti.
Ciò detto, nel merito non ho nessun problema ad accettare la
proposta di discutere queste tematiche in V Commissione, pongo solo
un aspetto procedurale, ma come via di principio generale. È il
caso che i consiglieri regionali preparino una mozione per invitare
un assessore a partecipare e a discutere di un tema in commissione
consiliare? A mio parere no.
Per questo motivo chiederei, senza che le cose cambino perché
non ne faccio un problema istituzionale, di ritirare la mozione
solo sotto il punto di vista del principio perché è facoltà di ogni
singolo consigliere regionale oltre che del presidente delle
commissioni consiliari di chiedere che gli assessori partecipino
alle commissioni; possono essere addirittura e sono convocati in
commissione consiliare per discutere per cui chiederei, proprio
sotto l'aspetto del principio e del precedente che potrebbe creare,
di ritirarla, nulla cambiando nello stato di fatto perché la mia
disponibilità c'è e rimane.
Presidente La parola alla Consigliera Squarzino Secondina.
Squarzino (PVA-cU) L'assessore questa volta mi invita a ritirare
tutte le mozioni e io accetto. Va bene, se c'è l'impegno
dell'assessore.
Mi dispiace che l'assessore sia andato fuori tema nella
risposta, nel senso che ho sottomano le notazioni dei gruppi di
lavoro e la mia osservazione rispetto alla necessità di un
coordinamento, alla mancanza di informazione, sono osservazioni che
sono emerse - leggo qui - dalla relazione degli operatori sociali
delle cooperative.
Sono osservazioni fatte dallo stesso assessore alle politiche
giovanili del Comune di Aosta, dalla Dott.ssa Indrio, sono
osservazioni fatte dal rappresentante dei giovani, la Dott.ssa
Dianin Rita, quindi in questo senso mi tiro un po' più in qua,
lascio l'intervento dell'assessore rivolto non so bene a chi, non
certo a chi ha proposto questa mozione, ritenendo - ripeto, visto
che l'assessore si rivolgeva alla sottoscritta - che il suo
intervento è non pertinente.
Ho usato due parole apposta perché se avessi usato una sola
parola, poteva apparire offensivo, comunque ritiriamo la mozione
con quest'impegno chiedendo al Presidente della V Commissione di
concordare con l'assessore un momento in cui affrontare questo tema
in commissione.
Si dà atto che, dalle ore 17,48, presiede il Presidente
Louvin.
Président La parole au Conseiller Rini.
Rini (UV) Non è il caso di fare una mozione per chiedere
l'intervento dell'assessore in V Commissione soprattutto tu che in
V Commissione ci sei sempre, cioè di quest'argomento non ne hai mai
fatto cenno.
Président Maintenant il est clair en tout cas qu'on va l'aborder
très prochainement.
Il Consiglio prende atto
