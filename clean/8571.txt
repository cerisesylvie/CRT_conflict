Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3072 del 7 ottobre 1987 - Resoconto
OGGETTO N. 3072/VIII - IMMISSIONE NELL'ATMOSFERA DI FUMI E
ODORI SGRADEVOLI DA PARTE DELLO STABILIMENTO COINCA DI VERRES. -
(Interrogazione)
PRESIDENTE:
Do lettura dell'interrogazione in oggetto,
presentata dal Consigliere Sandri:
INTERROGAZIONE
RICORDATE le numerose proteste della popolazione di Verrès
per le immissioni nell'atmosfera di fumi e odori sgradevoli da
parte dello stabilimento "COINCA";
CONSIDERATO che fin dal R.D. 27 luglio 1934, n. 1265, la
torrefazione del caffé è ritenuta una lavorazione insalubre che
merita "speciali cautele per le incolumità del vicinato" e che
successivamente la legislazione nazionale ha diffusamente e con
precisione affrontato il problema del rischio industriale;
PREOCCUPATO perché nella predisposizione di nuove iniziative
industriali non siano mai analizzati i problemi legati alla
sicurezza degli impianti e dei materiali utilizzati né dei
possibili rischi per il personale impiegato e la popolazione dei
centri abitati circostanti;
INTERROGA
l'Esecutivo per conoscere:
- quali interventi di prevenzione e controllo siano stati
effettuati dal Servizio n. 1 dell'U.S.L. sullo stabilimento COINCA
di Verrès, prima dell'inizio e durante l'attività
torrefattiva;
- quali misure precauzionali sono previste per l'insediamento
di un altro stabilimento torrefattivo nell'area di
Pont-Saint-Martin ex ILSSA VIOLA;
- quali studi e ricerche di sicurezza ambientale siano
attualmente svolti nella Regione dagli Organi competenti.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
I controlli sono stati fatti sui progetti,
prima dell'inizio dei lavori, e ricordo che allora, da parte del
Servizio n. 1 dell'U.S.L., fu espresso parere favorevole. In
seguito, immediatamente dopo la messa in funzione dell'impianto, si
è proceduto a dei controlli per campioni e si è accertato che
l'abbattimento dei fumi non era idoneo. Il Servizio n. 1
dell'U.S.L., pertanto, in data 6 maggio u.s. ha prescritto il
miglioramento ed il potenziamento dei relativi impianti. Questi
lavori, tuttavia, non sono ancora stati eseguiti perché la ditta
fornitrice delle apparecchiature è stata contattata
dall'Assessorato ai Lavori Pubblici e sembra che venerdì prossimo
ci sarà un incontro per esaminare la questione dell'abbattimento
dei fumi per la protezione delle aree circostanti.
Ricordo che i controlli sulle apparecchiature, di solito,
vengono fatti al momento della progettazione, ma per ora all'U.S.L.
non c'è ancora nulla sullo stabilimento dell'ex-ILSSA VIOLA.
Aggiungo ancora che normalmente i controlli vengono effettuati in
alcuni periodi dell'anno, ma ben difficilmente vengono eseguiti in
periodi prestabiliti e costanti. Si procede, invece, a controlli a
campione in diverse aziende che incontrano problemi
nell'abbattimento dei fumi, senza seguire alcun piano programmatico
che prescriva due o tre interventi all'anno. Succede che a volte se
ne faccia, addirittura, uno solo nel corso dell'anno.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Confermo quanto ha detto l'Assessore Voyat
e preciso che la richiesta dell'U.S.L., del 6 maggio scorso, di
provvedere all'installazione di ulteriori apparecchiature per
l'abbattimento dei fumi non è stata soddisfatta immediatamente,
proprio perché abbiamo incontrato delle difficoltà ad ottenere, da
parte della ditta Probat-Berk, fornitrice e costruttrice dei forni
per la tostatura dei caffé, un preventivo esatto e circostanziato,
con la descrizione delle apparecchiature per l'abbattimento dei
fumi. Questo preventivo ci è stato fatto pervenire qualche tempo fa
ed è stato subito inviato all'U.S.L. per l'approvazione. Se verrà
approvato, si procederà alla sua installazione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono rimasto abbastanza stupito dalle
risposte che mi sono state date, specie perché mi sono state date
da due Assessori e non da uno solo.
Vorrei precisare che, in pratica, nessuno ha verificato se le
prescrizioni dell'U.S.L., per la ristrutturazione dello
stabilimento ex-ILSSA VIOLA da adibire all'attività della COINCA,
fossero state eseguite o meno, tant'è che fino al 6 maggio non si è
proceduto alla verifica del funzionamento di quelle
apparecchiature. La loro verifica ha quindi provocato un certo
ritardo.
Seconda questione: da allora ad oggi sono passati quasi 6 mesi,
ma non è stato fatto alcun intervento per l'abbattimento dei fumi.
Eppure esiste una certa normativa secondo la quale potrebbe essere
chiusa l'attività di torrefazione, e potrebbe, comunque, essere
comminata una certa multa, come è previsto dalla legge. Vorrei
sapere, pertanto, se l'autorità competente ha provveduto a
comminare una multa alla COINCA.
Mi chiedo ancora che senso abbia che una prescrizione, alla
quale avrebbero dovuto provvedere i proprietari della COINCA, venga
pagata dalla Regione. Mi sembra proprio che al danno si aggiunga
anche la beffa, nel senso che noi accettiamo una lavorazione
inquinante, stabiliamo delle prescrizioni che loro non eseguono, o
se le eseguono non risultano sufficienti, ci becchiamo i fumi e poi
dobbiamo ancora andare a ripagare i danni? Mi sembra una cosa
assolutamente poco dignitosa!
Al di là di questa polemica, vorrei fare un'osservazione
progettuale per il futuro e che, forse, è di competenza
dell'Assessorato all'Industria, Commercio, Artigianato e Trasporti:
stiamo attenti a non far venire in Valle d'Aosta nuove industrie
inquinanti, così come si può sospettare nel caso dell'ex-ILSSA
VIOLA, nel quale si parla di nuovo di una torrefazione. Non vorrei
che, alla fin fine, si portino in Valle d'Aosta delle lavorazioni
particolarmente nocive. Chiederei, pertanto, all'Assessore alla
Sanità che in futuro il Servizio n. 1 dell'U.S.L. sia estremamente
rigido sulle lavorazioni che saranno effettuate nei nuovi
insediamenti industriali.
