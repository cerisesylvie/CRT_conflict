Classificazione
DEMANIO E PATRIMONIO REGIONALE
FINANZA REGIONALE E LOCALE
Finaosta



Oggetto del Consiglio n. 2513 del 21 febbraio 2007 - Resoconto
OGGETTO N. 2513/XII - Conferimento di proprietà immobiliari
dell'Amministrazione regionale a società controllate da Finaosta.
(Interpellanza)
Interpellanza
Vista la delibera n. 3597 del 24 novembre 2006, con la quale
si conferiva un terzo e quarto lotto di beni immobili alla società
Struttura Valle d'Aosta S.r.l. per un valore stimato di euro
17.230.000;
Vista la delibera n. 169 del 3 febbraio 2007 con la quale la
Giunta regionale modificava il bilancio di previsione 2007, al fine
di cedere la propria quota di partecipazione nella società
Struttura Valle d'Aosta alla gestione speciale di Finaosta
S.p.a.;
Vista la delibera n. 171 del 3 febbraio 2007, con la quale
l'Amministrazione regionale ha trasferito a Finaosta S.p.a. la
propria partecipazione del 30,12% del capitale sociale di Struttura
Valle Aosta, pari a 17.230.000 euro;
Considerato che con queste operazioni e questi trasferimenti,
di fatto il Consiglio regionale è espropriato delle proprie
prerogative;
il sottoscritto Consigliere regionale
Interpella
Il Presidente della Regione e l'Assessore competente per
sapere:
1) quali ragioni sono state adottate per operare
indirettamente sulle proprietà immobiliari della Regione, tramite
una società che a sua volta è controllata dalla Finaosta
S.p.a.;
2) se il Governo regionale ha dato o intende dare chiari
indirizzi strategici per salvaguardare degli interessi più generali
della collettività sulla gestione e l'utilizzo di beni
pubblici;
3) se ritiene che il conferimento delle proprietà immobiliari
dell'Amministrazione Pubblica a queste società rappresenti la
migliore soluzione, oppure non sia necessario investire il
Consiglio per definire un diverso assetto.
F.to: Bortot
Président
- La parole au Conseiller Bortot.
Bortot (Arc-VA)
- A dir la verità, alle ore 13,00 ero un
po' più caldo, adesso devo scaldare un po' i muscoli... comunque...
questa iniziativa fa parte di quel ciclo di interpellanze e
interrogazioni legate sia agli insediamenti industriali alle quali
ha risposto in parte l'Assessore La Torre stamani, sia alle
operazioni finanziarie e immobiliari che coinvolgono l'assetto
"Finaosta" e l'assetto di "Vallée d'Aoste Structure". In sostanza
abbiamo la deliberazione del novembre 2006 che conferiva 1/3 del
IV° lotto di beni immobiliari alla società "Vallée d'Aoste
Structure" per un valore di 17 milioni di euro - 34 miliardi di
vecchie lire -, poi abbiamo la deliberazione del 3 febbraio dove la
Regione cede la propria quota di partecipazione della società
"Vallée d'Aoste Structure" alla gestione speciale "Finaosta". In
sostanza stiamo liquidando il patrimonio immobiliare della Regione
cedendolo a "Vallée d'Aoste Structure". Di pari passo però cediamo
le quote di proprietà della Regione di "Vallée d'Aoste Structure" a
"Finaosta", in sostanza per riuscire a controllare cosa farà
"Vallée d'Aoste Structure" dei beni immobili della Regione avremo
un passaggio in più, ossia passare prima dalla "Finaosta" che
controlliamo noi, che a sua volta controlla "Vallée d'Aoste
Structure". Evidentemente noi su un ulteriore passaggio di questo
genere non siamo d'accordo, vogliamo vederci chiaro al di là delle
cifre e degli immobili, anche perché dopo sarà sempre più difficile
mettere dei "paletti" su come agirà e delibererà "Vallée d'Aoste
Structure" rispetto alla gestione di questi immobili. Faccio
l'esempio, se abbiamo la possibilità di fare ricerca e questa
ricerca fa capo all'Università e all'Università non hanno i soldi
per pagarsi una struttura in affitto, evidentemente occorrerà che
le decisioni siano del Consiglio e non di "Vallée d'Aoste
Structure", perché, nella misura in cui quest'ultima è una società
che opera sul mercato, deve ricavare dei benefici e dovrà fissare
dei canoni di affitto delle strutture, ne abbiamo avuto un esempio
stamani "ex Akerlund-Valgel" e, di conseguenza, diventa difficile
per il Consiglio intervenire sul mettere a disposizione sia in un
caso - un esempio che ho fatto di quel genere -, sia per altri casi
le strutture a disposizione. Faccio un altro riferimento, non in
positivo, ma in negativo: un'industria chimica inquinante decide di
installarsi in Valle d'Aosta, alloca un immobile a "Vallée d'Aoste
Structure", il Governo può dire la sua o si tratta di rapporti di
mercato e di conseguenza fuori dalle decisioni che competono al
Consiglio? Questo ovviamente rispettando tutte le procedure. Anche
in questo caso occorre che il Consiglio sia in grado di definire i
"paletti" con i quali opera "Vallée d'Aoste Structure" tramite
"Finaosta" e indirettamente sia in grado di darsi delle strategie,
fissare dei "paletti" e l'assetto societario che si sta definendo
per "Vallée d'Aoste Structure" non è quello più appropriato.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Consigliere Bortot, cercherò di
scaldarla... ha detto che non era caldo... Nell'interpellanza si
richiamano le deliberazioni che sono state adottate per conferire
dei beni immobili industriali alla società "Vallée d'Aoste
Structure". Credo sia necessario, al fine di comprendere la volontà
dell'Amministrazione regionale, risalire al giugno 2004, che è la
data di approvazione della legge n. 10, perché è in tale legge e
nella discussione della stessa che troverà tutto questo
ragionamento, nel senso che allora il Consiglio regionale approvò
una legge dove si autorizzata il Governo regionale a conferire gli
immobili industriali, questo perché? Perché nell'ambito delle
riflessioni fatte in Consiglio regionale emerse un qualcosa che
complicava la gestione degli immobili industriali. Come ben sa,
l'organizzazione dell'ambito dell'Amministrazione regionale ha, da
un lato, il patrimonio, che si occupa degli aspetti giuridici, è il
tenutario dell'inventario dei beni e sottoscrive tutti gli aspetti
contrattuali relativi; vi è una struttura che si occupa delle
manutenzioni, quindi abbiamo tutta una serie di soggetti che si
occupano degli interventi; abbiamo la struttura che si occupa di
fare delle valutazioni sulla destinazione degli immobili, quindi
sui conduttori che ne fanno richiesta, se hanno i requisiti, se
hanno dei piani industriali adeguati e quant'altro.
Lei capisce che all'interno di un quadro del genere i nostri
interlocutori, i conduttori, che si perdono un po' nelle file
dell'Amministrazione regionale... e allora fu scelto di concentrare
la gestione di questo patrimonio immobiliare nell'ambito di un
soggetto che, dal punto di vista del patrimonio genetico, fosse
simile a quello degli interlocutori, nel senso che società su
società, "CdA" su "CdA", diventa difficile per un imprenditore
avere dei rapporti con un'Amministrazione regionale, che ha la
necessità di fare delle deliberazioni, delle istruttorie, tutta una
serie di attività che sono sicuramente giuste, anzi necessarie,
ma...
(il Presidente del Consiglio richiama il Consiglio al
silenzio)
... rispetto a questo tipo di ragionamento, poi le dico ancora
un'altra riflessione, collega Bortot, perché, quando entrò in
vigore questa legge, contestualmente fu abrogata un'altra legge:
quella che individuava in modo automatico il canone di locazione,
che era un canone fissato nel 2%.
Senza anticipare un dibattito che è giusto, che stiamo facendo
in Commissione sull'equità o meno dei canoni che vengono richiesti,
fissare in modo rigido un canone, una percentuale rispetto al
valore del patrimonio è un'attività che potrebbe portare a notevoli
ingiustizie sia in basso, sia in alto e abbiamo ricondotto la
gestione del patrimonio immobiliare con criteri che fossero criteri
di mercato ma, se così non fosse, Consigliere Bortot, noi saremmo
nella condizione di contravvenire alle disposizioni comunitarie,
perché la CE impone all'ente pubblico di non fare degli aiuti di
Stato se non nell'ambito di provvedimenti notificati o nell'ambito
del "de minimis", o in ambito di agevolazioni particolari, quindi
la CE dice: "l'ente pubblico non può essere un soggetto distorsivo
della concorrenza". Se lei si ricorda, quando negli anni che furono
si comprò come Amministrazione regionale un certo patrimonio
industriale, quel patrimonio venne utilizzato proprio come volano,
venne utilizzato per creare e si ricorderà che negli anni che
furono - sto parlando di 20-30 anni fa - gli immobili venivano dati
molte volte in comodato gratuito, cose che purtroppo non si possono
più fare oggi: ecco perché oggi abbiamo la necessità di avere, da
un lato, qualcuno che faccia dei ragionamenti coerenti con le
disposizioni comunitarie; dall'altro, di essere più efficienti, più
veloci nel dare delle risposte e nell'interloquire e fu quello il
motivo che portò nel giugno 2004 la maggioranza a fare un certo
tipo di ragionamento, che fu poi fatto proprio dal Consiglio
regionale. In realtà nell'ambito di quella discussione si cercò di
salvaguardare quello che lei mi chiede nella seconda e nella terza
domanda, perché nell'ambito di quella legge si cercò di coniugare,
da un lato, questa necessità di efficienza e di celerità;
dall'altro, la possibilità da parte del Consiglio regionale di
dettare degli indirizzi. Si introdusse quindi nell'articolo 4 della
legge n. 10/2004 quegli indirizzi che fra l'altro oggi sono in
discussione, abbiamo la II e la IV Commissione che si stanno
confrontando su questo argomento - lunedì, se vuol venire, sarò
audito insieme al collega La Torre su questo - e cercheranno di
dare degli elementi affinché colui che parteciperà all'assemblea di
"Vallée d'Aoste Structure" trasferisca gli indirizzi voluti dal
Consiglio regionale. Quella Commissione che lunedì si convocherà
quindi avrà il compito di fissare degli indirizzi che saranno poi
oggetto di una discussione in Consiglio regionale e durante lo
stesso potranno emergere le volontà che sono ritenute più coerenti.
Non potranno essere però delle volontà che vadano in
contrapposizione a delle normative né europee, né nazionali, sarà
un corretto confronto, così come le politiche di dismissioni del
patrimonio immobiliare di "Vallée d'Aoste Structure".
Nell'ambito di questa normativa abbiamo indicato che delle
politiche di acquisizione, piuttosto che di dismissioni siano
condizionate da linee di indirizzo e da indicazioni precise date
dal Consiglio regionale. Per il mio gusto è una forte intromissione
nell'ambito di una società, se voglio fare un'analisi accademica,
ma credo sia un corretto compromesso fra un patrimonio regionale
industriale che veniva gestito internamente e uno strumento
societario che, pur mantenendo un certo tipo di indirizzo, cercherà
di... È chiaro che, oggi come oggi, il problema è sempre quello
delle risorse, perché sia che il patrimonio rimanga dentro la
Regione, sia che vada fuori è un patrimonio che deve essere
gestito, per essere gestito bisogna dargli delle risorse, bisogna
fare delle manutenzioni, bisogna fare degli adeguamenti che
normalmente competono alla proprietà, quindi bisognerà dare delle
condizioni di mercato verso il basso a un sistema produttivo che
oggi sta faticando.
Président
- La parole au Conseiller Bortot.
Bortot (Arc-VA)
- Lunedì verrò alla riunione delle
Commissioni, però, quando noi conferiamo gli immobili cosiddetti
"industriali", dobbiamo discutere qual è il limite fra il discorso
di innovazione, ricerca e produzione industriale, per esempio, qual
è il confine fra industriale e commerciale, a seconda dei tipi di
insediamento di attività. Quello che vorremmo evitare è il discorso
delle scatole cinesi, formalmente in modo ineccepibile il Governo
dà il parere positivo a un insediamento industriale su un piano
industriale presentato alla "Finaosta", la "Finaosta" dà parere
positivo e dà mandato a "Vallée d'Aoste Structure" di affittare o
di locare il locale, fino qui "non ci piove". Sta di fatto che noi
come Consiglio non siamo assolutamente in posizione di controllare
a monte i tipi di insediamenti industriali, piuttosto dell'attività
commerciale, se vanno nelle direzioni strategiche che interessano a
questa Regione.
Secondo: qui continua a fare irruzione la concorrenza, ma
bisognerebbe anche vedere i punti di partenza, ossia se i punti di
partenza non sono uguali, evidentemente le regole del mercato e
della concorrenza devono cambiare. Se viviamo in un "cul de sac" -
e non credo -, ma abitiamo in montagna, evidentemente le regole
della concorrenza non possono essere quelle che sono vigenti da
altre parti, altrimenti gli insediamenti industriali, commerciali,
agricoli, innovativi di ricerca... verranno sempre fatti
nell'"hinterland" delle grandi città, dove c'è tutta una serie di
servizi e di costi inferiori per le materie prime e per tante altre
cose. Anche qui, quando si parla di porre dei "paletti", i
"paletti" dobbiamo da un lato discuterli in Europa e mi sembra che
parliamo di Euro-Regioni, parliamo di percorso ascendente e
discendente nei confronti dell'Europa che non abbiamo ancora
"portato a casa" di rapporti con il Governo, ma ho l'impressione
che le iniziative dell'Europa soprattutto quando ci impongono
mercato e concorrenza... subiamo le iniziative senza alzare
sufficientemente e far valere le nostre posizioni.
I parametri che dobbiamo accettare o subire dall'UE quindi vanno
discussi e non possiamo accettarli supinamente, al nostro interno
poi insisto sul fatto che, stabiliti i "paletti" con i quali devono
operare "Finaosta" e "Vallée d'Aoste Structure", il Consiglio deve
darsi delle strategie produttive, industriali, di ricerca ed
innovazione, altrimenti non si capisce perché abbiamo la Centrale
del latte vuota e avremo un altro insediamento di produzione di
latticini e di succhi di frutta e, quando dico "strategie", non
dico che questo imprenditore di cui abbiamo parlato stamani debba
insediarsi a Pont-Saint-Martin, ma ben venga... ma "Finaosta"
poteva anche metterlo assieme a Panizzi che sta a Gressan e dire:
"avete le stesse strategie, avete le stesse produzioni... provate a
fare delle sinergie, se fate delle sinergie e i piani industriali
si assomigliano, la Regione interviene anche con maggiori
incentivi". Altrimenti abbiamo piccole dimensioni, poi scopriamo
che una volta viene De Rita, un'altra volta viene Caio e ci dice
che tutte le nostre imprese sono sottodimensionate per restare in
quel benedetto-maledetto mercato, di conseguenza succede che,
nonostante i nostri incentivi, l'apertura di credito, di mutui, la
locazione degli immobili poi non reggono.
Occorre "mettere mano" a un sistema che non è solo subire
l'iniziativa dell'imprenditore, mi sembrava che la "Chambre" fosse
nata e cresciuta e dovesse - mi pare non lo faccia - "prendere per
mano" gli imprenditori e dire: "rispetto a questo tipo di
insediamento di piano industriale, di investimenti che lei vuol
fare, che voi volete fare, guardate che di pari passo c'è questo
settore che copre già quel comparto, proviamo a mettervi assieme e
vedere se ne traiamo benefici per tutti, altrimenti duplichiamo". È
un po' quello che diceva il Consigliere Sandri sulle mele, molti
che hanno le mele buone non le conferiscono più alla "Cofruits"
perché vanno assieme alle cosiddette "mele non buone" e allora
ognuno di noi preferisce venderle per conto proprio; alla fine
creiamo strutture sovradimensionate che non sono in grado di far
fronte agli argomenti del perché le abbiamo create. Vengono fuori
quindi degli obbrobri ed è per quello che il Consiglio deve
"prendere per mano", stabilire delle strategie, delle
incentivazioni e delle aperture di credito a determinate
condizioni, che non sono solo quelle del singolo mercato o del
singolo imprenditore che è di fronte alla Regione, "Vallée d'Aoste
Structure" o "Finaosta" da solo. La "Chambre" deve fare da tramite,
deve indirizzare in un percorso questi imprenditori e questi
investimenti e, dopo aver svolto tale lavoro sugli indirizzi
strategici della Regione dal punto di vista delle indicazioni
produttive, di ricerca e innovazione, mettere a disposizione le
strutture necessarie; altrimenti o siamo sottodimensionati, o è
sovradimensionata la struttura, o non si fanno sinergie fra
comparti e produttori che producono le stesse cose ed entriamo in
conflitto, nel senso che non riusciamo a reggere come sistema
produttivo della nostra Regione.
