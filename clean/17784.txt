Classificazione
INDUSTRIA
OPERE PUBBLICHE


Resoconto integrale del dibattito dell'aula
Oggetto del Consiglio n. 931 del 3 novembre 1999 - Resoconto
OGGETTO N. 931/XI Notizie in merito alla progettazione di un
parcheggio per i dipendenti dello stabilimento Balteadisk di Arnad.
(Interrogazione)
Interrogazione Appreso che la Giunta ha approvato in linea
tecnica il progetto preliminare relativo ai lavori di realizzazione
di un parcheggio per i dipendenti dello stabilimento Balteadisk di
Arnad per un costo presunto di Lire 1.200.000.000;
i sottoscritti Consiglieri regionali
Interrogano
l’Assessore al territorio, ambiente e opere
pubbliche per sapere:
1) quale sia l’attuale situazione di parcheggio
dei dipendenti Balteadisk;
2) quali caratteristiche, dimensioni, posti abbia il progetto
approvato;
3) se l’azienda partecipi ai costi di
realizzazione;
4) su quali sedimi insista tale progettazione e se interferisca
con gli attuali spazi di parcheggio.
F.to: Frassy - Tibaldi - Lattanzi
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
L'esigenza di ridefinire gli spazi e sistemare
il parcheggio dello stabilimento Balteadisk deriva dal fatto che la
sovrapposizione dei turni lavorativi comporta un flusso di circa
500 utenti contemporaneamente che raggiungono lo stabilimento, e
con propri mezzi, e con mezzi pubblici, rendendo di fatto
insufficienti gli spazi necessari, tant'è che buona parte dei
dipendenti devono posteggiare ora, lungo l'intero perimetro dello
stabilimento.
Per quanto riguarda le caratteristiche del progetto, è prevista
la realizzazione di un parcheggio che potrà disporre di 250 posti
auto, di 30 posti coperti per motocicli o biciclette, e di una zona
riservata alla sosta degli autobus. Verranno inoltre realizzati
adeguati spazi di parcheggio per i disabili, una nuova
illuminazione del parcheggio in quanto i turni di lavoro prevedono
anche quello notturno, la sistemazione a verde dello stesso,
mitigando l'impatto visivo dell'opera mediante la piantumazione di
alberi e arbusti nelle zone verdi e la realizzazione della relativa
recinzione.
La soluzione prevista, oltre che a soddisfare le esigenze
oggettive di capienza delle auto, risponde all'esigenza di avere
un'area separata dal resto di quella industriale, con la
possibilità di raggiungere quest'ultima passando attraverso un
controllo che sarà esteso ai dipendenti, ai clienti e ai visitatori
dello stabilimento, nonché all'ingresso e alla uscita delle
merci.
Per quanto riguarda i costi di realizzazione, l'opera sarà
interamente finanziata dall'Amministrazione regionale (peraltro
sorge su un'area interamente di proprietà della Regione e lo
stabilimento stesso è di proprietà dell'Amministrazione). L'importo
di spesa complessivo ammonta a 1,2 miliardi e l'opera è prevista
nel programma lavori per l'anno 1999.
L'area su cui insisterà è di 8000 metri quadrati di intera
proprietà regionale, di questi 8000 metri quadrati, 1000
costituiscono l'attuale parcheggio.
Président
La parole au Conseiller Frassy.
Frassy (FI)
Abbiamo ascoltato la risposta dell'Assessore,
rimaniamo comunque perplessi sull'entità dell'opera e soprattutto
sui costi che gravano - a quanto ci pare di aver capito -
unicamente sulle risorse pubbliche.
È vero che lo stabilimento è di proprietà dell'Amministrazione
regionale; è altrettanto vero che su questo tipo di opere sarebbe
forse opportuno prevedere una partecipazione dell'azienda, o
perlomeno andare a rivedere i canoni.
Mi sembra che invece tutto ciò non sia accaduto e perciò tutto
ciò si tramuta semplicemente in un maggior onere, che va a seguire
quel filone che noi poco condividiamo di assistenzialismo totale
allo sviluppo delle imprese.
