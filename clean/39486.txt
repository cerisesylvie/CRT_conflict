Classificazione
GIUNTA REGIONALE



Oggetto del Consiglio n. 2650 del 10 marzo 2017 - Resoconto
OGGETTO N. 2650/XIV - Mozione di sfiducia costruttiva nei
confronti del Presidente della Regione (ai sensi dell'articolo 5
della l.r. 7 agosto 2007, n. 21).
Rosset (Presidente) -
Possiamo proseguire con il punto n.
4 all'ordine del giorno, al quale è iscritta la mozione di sfiducia
costruttiva nei confronti del Presidente della Regione, ai sensi
dell'articolo 5 della legge regionale n. 21/2007, presentata in
data 4 marzo 2017 dai consiglieri Pierluigi Marquis, Laurent
Viérin, Albert Chatrian, Antonio Fosson, Alberto Bertin, Roberto
Cognetta, Claudio Restano, Chantal Certan, Luigi Bertschy, Nello
Fabbri, Elso Gerandin, Vincenzo Grosjean, Fabrizio Roscio, Stefano
Borello, Alessandro Nogara e Patrizia Morelli. Evidenzio che la
mozione è approvata a maggioranza assoluta dei consiglieri
assegnati e che la votazione si effettua per appello nominale.
Infine vi ricordo che l'approvazione della mozione comporta la
cessazione dalla carica del Presidente e della Giunta regionale e
il contestuale subentro del nuovo Presidente della Regione e del
nuovo esecutivo.
Ha chiesto la parola il consigliere Marquis, ne ha facoltà.
Marquis (SA) -
Cari colleghi, nell'accingermi a
introdurre la mozione di sfiducia, desidero innanzitutto
ringraziare tutti coloro che hanno contribuito a questa difficile
fase della vita valdostana. Ho sostenuto la proposta politica, ho
osservato, commentato e partecipato al dibattito democratico di
questi giorni. Stiamo attraversando un momento importante della
vita democratica della nostra Regione ed è un peccato vedere queste
sedie vuote oggi in quest'aula. Vi sono scontri e tensioni che si
svolgono in un clima duro: siamo passati attraverso una sequenza di
fatti in un progressivo aggravamento dei problemi e in un
irrigidimento delle posizioni, sfociati nella crisi politica con le
dimissioni degli assessori di alcuni giorni fa.
Se ricordate, la fase di approvazione del bilancio regionale ha
già costituito un momento di novità. Il Consiglio Valle è prima
intervenuto sui contenuti del documento di economia e finanza, e ha
poi inserito nella legge finanziaria diverse iniziative: sulla casa
da gioco, sulla riduzione delle imposte sul lavoro e sulle imprese,
sulla semplificazione nell'edilizia e sull'agricoltura, sul turismo
e sulla filiera agroalimentare, sullo sport e sui cantieri edili
comunali. È stato un momento di novità anche politica: è nato un
confronto costruttivo sui problemi, a cui hanno partecipato tutti
in modo corale con le varie sensibilità. È nata una vera
solidarietà valdostana, focalizzata sui problemi da risolvere.
Anche se qualcuno votava con reticenza, l'atmosfera era comunque
positiva. Sembrava che le forze politiche avessero percepito la
portata del cambiamento. Da questa solidarietà sono nati i voti che
hanno approvato le diverse iniziative. L'Assemblea legislativa ha
indirizzato il Governo regionale verso soluzioni precise: un piano
strutturato per la casa da gioco, iniziative per il lavoro,
l'agricoltura, l'edilizia con incentivi, sgravi e
semplificazioni.
Erano proposte che venivano dal Consiglio regionale e non dal
Governo. Dopo questa fase corale e di solidarietà del mese di
dicembre, la Giunta le avrebbe presto dimenticate in un cassetto.
L'azione di governo si è di nuovo arenata: ha cercato soluzioni
impraticabili e ha volto la testa a una cultura politica superata
dalla realtà, come a voler riparare le auto di oggi con la cassetta
degli attrezzi di trent'anni fa.
Anche le due leggi di iniziativa popolare avevano mostrato
un'insufficienza della politica. Le leggi su ferrovia e mobilità e
sul
quorum
in materia di referendum hanno dovuto nascere da
una proposta popolare, colmando un vuoto di iniziativa del Governo
e dello stesso sistema politico. Con responsabilità, il Consiglio
ha votato le due leggi all'unanimità, ma la lezione politica che
l'ha accompagnata è stata sotto gli occhi di tutti: le istituzioni
erano state superate dai cittadini per forza e contenuti.
A questa debolezza politica, a questa distanza tra cittadini e
istituzioni si doveva porre rimedio. Con più grande lucidità del
Governo, il Consiglio vedeva l'accumularsi di problemi. I primi
allarmi sulla casa da gioco erano emersi dalle nebbie solo in
autunno. Alla fine è esplosa una crisi gravissima, con rischi di
legittimità e profondi contrasti sociali. Altri dossier sono giunti
al capolinea, provocando degenerazioni e tensioni: dai pagamenti in
agricoltura, alla chiusura di aziende piccole e grandi, alla crisi
del lavoro, alla finanza comunale. Il dialogo con le parti sociali
si è arenato, il funzionamento della macchina pubblica rischia di
saltare le procedure ordinarie per seguire scorciatoie e
stiracchiamenti delle norme.
Abbiamo dovuto prendere atto della gravità della situazione. È
stato proposto un tavolo per affrontare insieme i problemi, per
aggiornare il programma. È stato posto il problema del metodo. Per
elaborare le decisioni non basta una persona sola, ma occorre
condivisione e lavoro di gruppo, per ridurre gli errori e
migliorare le soluzioni a favore dei valdostani. Il tavolo della
verifica era necessario: collettivo e non bilaterale. Alcuni non si
sono presentati all'appuntamento. È stato probabilmente il
passaggio più grave: essersi sottratti al confronto ha indebolito e
poi definitivamente stremato il Governo regionale.
Alla fine il Presidente ha indotto gran parte dei suoi assessori
alle dimissioni, accelerando la crisi e creando una situazione di
grave e irresponsabile stallo. Una situazione insostenibile con le
urgenze che abbiamo davanti, con l'impoverimento delle famiglie, le
imprese in difficoltà, come la GPS di Arnad in questi giorni, la
disoccupazione al 9 percento, quella giovanile quasi al 30
percento. È una crisi grave e senza soluzioni, che allarga il solco
tra i cittadini e le istituzioni e che produce protesta e
rassegnazione, due sentimenti che fanno male alla comunità
valdostana, che deve saper guardare con speranza al futuro.
La situazione di stallo non è ammissibile: dobbiamo superarla,
dobbiamo adattare il programma ai problemi e alle urgenze. Di
fronte a questa sfida due forze si sono sottratte al confronto e
altre, con coraggio, ne hanno accettato il peso e la
responsabilità. A loro va il riconoscimento di tutti. È più facile
restare all'opposizione, come qualcuno ha fatto notare; governare
invece è difficile, specie in questi frangenti. Vi è dunque un
mix
di continuità e di innovazione. È necessario un
aggiornamento di visione, di squadra e di metodo più partecipato e
trasparente. Ci rendiamo conto che si tratta di un cambio non da
poco, che è stato a lungo atteso ed è liberatorio.
La nostra è una proposta di intervento sulle urgenze, aperta a
tutte le forze politiche e alle forze vive della comunità
valdostana, anche di quelle che per il momento si sono chiamate
fuori. È un cambiamento nell'impegno e nella speranza di
un'assunzione collettiva di responsabilità per affrontare insieme
questa crisi. Mi rendo conto che le resistenze siano naturali,
credo però che il tono istituzionale debba essere sempre
preservato, che non si possa giocare con le regole dell'autonomia
rallentando o impedendo il regolare funzionamento del Consiglio
regionale, non partecipando. È sbagliato sotto il profilo
istituzionale ed è grave politicamente, come una fuga infantile
dalle responsabilità, proprio di fronte alle crisi e alle urgenze
di questi giorni. Mi auguro che il buonsenso guidi al più presto la
vita politica valdostana, che torni la serietà e che si abbassino i
toni.
Dobbiamo sempre distinguere i compiti degli uni e degli altri.
Il nostro è un lavoro politico, la nostra proposta intende
rispondere alle urgenze con l'azione di governo. Dobbiamo
parallelamente guardare con distacco e rispetto ai pur gravi eventi
che attraversano il Consiglio regionale, in particolare con gli
effetti della sentenza recente della Corte d'appello di Torino. La
legge va applicata con la serietà richiesta, senza ostacolare la
vita politica e il lavoro delle istituzioni. Dobbiamo sempre
riconoscere la separazione tra i poteri: legislativo, esecutivo e
giudiziario. È sbagliato fare un uso politico delle sentenze per
adattarle ai propri interessi. La nostra proposta è un cambio di
metodo anche per questo, ed è un messaggio anche per coloro che
stanno smettendo di guardare indietro a un mondo che non c'è più.
L'epoca della ricchezza dell'ente Regione è tramontata, quel
benessere si è dimostrato effimero e di breve durata, ha lasciato
il posto a frustrazioni e sofferenze. Speriamo che il cambiamento
nei cuori e nelle idee arrivi presto anche per loro, anche in
questo Consiglio regionale, e che si uniscano a questo impegno. A
tutti noi deve venire voglia di ricostruire, di rimettere in moto
lo sviluppo, il lavoro e la crescita per dare una svolta a questo
momento di difficoltà.
Voglio allora salutare i Consiglieri che accogliamo oggi in
quest'aula: il nostro è un lavoro politico importante e ora ne fate
parte. È un benvenuto a coloro che già sostengono questa fase
difficile, ma è anche un messaggio di apertura a tutti i nuovi
membri. Soprattutto in questa fase di urgenza è un incoraggiamento
a superare rabbia e rassegnazione, a tirarsi su le maniche, a
ricostruire e a ripartire con fiducia. È una proposta che nasce da
questioni di carattere straordinario e per superare uno stallo
grave, un compito preciso e delimitato. Dobbiamo restituire
condizioni minime di stabilità all'economia valdostana e alla
società, per restituire la parola agli elettori in condizioni di
sufficiente serenità.
Come sapete, nella nostra proposta proponiamo la riduzione, a
livello di organigramma, di un assessorato. Anche questo è un
segnale importante. La proposta prevede che il Governo regionale
sia così costituito: Claudio Restano, Assessore al turismo, sport,
commercio e trasporti; Fabrizio Roscio, Assessore alle attività
produttive, energia, politiche del lavoro e ambiente; Albert
Chatrian, Assessore al bilancio, finanze, patrimonio e società
partecipate; Chantal Certan, Assessore all'istruzione e cultura;
Luigi Bertschy, Assessore alla sanità, salute e politiche sociali;
Stefano Borello, Assessore alle opere pubbliche, difesa del suolo
ed edilizia residenziale pubblica; Laurent Viérin, Assessore
all'agricoltura e risorse naturali e Vicepresidente del Governo.
Desidero ringraziarli tutti sin d'ora per il coraggio e la
determinazione che hanno mostrato nell'accettare la sfida della
responsabilità. Lavoreremo alle azioni urgenti con spirito di
squadra e di condivisione. Sarà mio compito coordinare e
sollecitare, non come un capo ma come primo tra i pari, capace di
ascoltare e di recepire, risoluto nel raggiungere i risultati.
A livello programmatico sono state individuate sette aree di
intervento urgente. Una sul lavoro, una sulle società partecipate e
la casa da gioco, una sulla scuola e la cultura, una di
applicazione della legge sui trasporti, una sull'ambiente e una sul
welfare. Dobbiamo mettere mano agli intoppi che bloccano la
macchina regionale e alle semplificazioni, alle regole di
funzionamento della nostra autonomia. Sono tutti interventi
straordinari, rapidi e indispensabili, per i quali ci mettiamo al
servizio con uno scopo preciso e delimitato, nel tempo necessario e
nelle condizioni che saranno decise in questa Assemblea.
Desidero anche ringraziare tutti i Consiglieri che hanno
sostenuto la proposta, contribuito al diradamento delle nubi e
all'individuazione dei problemi attraverso l'attività ispettiva,
con l'azione di indirizzo con le osservazioni e i contributi nelle
diverse sensibilità politiche e posizioni personali. Desidero
ringraziare gli Assessori e il Presidente uscenti sin d'ora come
atto di rispetto e come riconoscimento per l'impegno profuso. Ci
auguriamo che ognuno di loro compia il passo verso una nuova
consapevolezza sui problemi della nostra comunità e sulla necessità
di un metodo nuovo. Soprattutto desidero ricordare che questo
difficile e importante atto politico è compiuto pensando a tutti i
cittadini valdostani. È un atto importante che va compiuto con
senso di responsabilità, guardando l'interesse generale di tutti i
valdostani. Oggi siamo in una fase emergenziale. Come quando
scoppiava un incendio nei nostri villaggi, tutti si impegnavano a
portare l'acqua, a fare una catena umana, a lavorare in
solidarietà: è sbagliato sottrarsi a questo impegno comune. Fa bene
chi si tira su le maniche, chi lavora in solidarietà nell'interesse
di tutti e della nostra bellissima Valle d'Aosta.
Presidente -
Siamo in discussione generale sulla mozione.
Chi intende prendere la parola?
Ha chiesto la parola il consigliere Bertschy, ne ha facoltà.
Bertschy (UVP) -
Innanzitutto grazie Presidente per il
suo lavoro di questi giorni. Un lavoro serio, meticoloso,
determinato, coraggioso che ci ha permesso oggi di ritornare in
aula con la sicurezza di poter procedere in maniera legittima verso
un nuovo percorso politico. Grazie anche ai suoi dirigenti, oggetto
in questi giorni di polemiche e contestazioni che, a nostro avviso,
sono fuori luogo nei toni e nei contenuti.
Un benvenuto a Carlo Norbiato, ad Andrea Padovani e a Paolo
Contoz. Possiamo dirvi che, grazie a noi, oggi entrate in Consiglio
regionale, anche perché se avessimo adottato nei prossimi giorni lo
stesso atteggiamento dei nostri colleghi, oggi assenti, forse in
Consiglio non sareste più entrati. Grazie a un Presidente del
Consiglio che ha studiato la materia e grazie alla responsabilità
di chi oggi è qua in aula, potete cominciare un percorso che
sicuramente, collega Norbiato, è difficile. Entrate in un momento
politico molto particolare e le posso assicurare che non ci siamo
divertiti a discutere fra di noi, ma tutto questo è stato oggetto
di grandi attenzioni verso l'obiettivo di raggiungere i risultati
per i quali cittadini ci hanno eletti: obiettivi politici e
risultati concreti. Dico anche a chi non ha accettato questa carica
che, seppure non sembri, ogni giorno dal mattino alla sera si
passano tante ore in ufficio a studiare leggi, provvedimenti, a
cercare di dare soluzioni, per le capacità e le competenze che si
hanno, ai problemi che i cittadini vivono. Certo - ormai mi è
capitato di dirlo in quest'aula più di una volta - se si sta zitti
e si accetta un certo metodo, allora è tutto tranquillo, tutto
funziona, tutto piace e tutto scorre in maniera serena in Valle
d'Aosta. Ma se si cerca di fare un percorso chiaro verso i progetti
che si sono presentati ai cittadini, se questo percorso poi trova
degli ostacoli e, per essere portato avanti, ha bisogno di
discussioni politiche che portano momenti di tensione, anche come
quelli di questi giorni, allora il tentativo è di delegittimare
questo percorso.
Le posso assicurare che c'è una visione serena del futuro e io,
a questo punto, vorrei ringraziare il candidato alla presidenza
Pierluigi Marquis, per il coraggio che anche lui ha messo in campo.
Non è facile in questo momento dare la disponibilità in una Valle
d'Aosta che soffre in maniera importante di un vuoto di metodo di
organizzazione del lavoro, ma soprattutto soffre nel suo tessuto
sociale, nei suoi punti più deboli, nelle sue fragilità; soffre di
mancanza di lavoro, soffre di difficoltà economiche e soffre
soprattutto di una mancanza di speranza verso il futuro. Quindi
grazie, collega Marquis, per quello che ha rappresentato anche in
questi giorni, e grazie a tutti i colleghi che, descritti come una
"allegra brigata", molto variegata nei componenti e nella
sensibilità politica, sono riusciti in un'impresa e in quella sfida
che ci era stata lanciata non più tardi di qualche giorno fa in
aula: costruire una mozione di sfiducia costruttiva, che non è
contro qualcuno, ma è a favore di un progetto per una visione nuova
della Valle d'Aosta.
Sicuramente è una mozione di sfiducia costruttiva limitata nei
numeri, nei suoi primi contenuti, in difficoltà. Ma, se permettete,
è una mozione di sfiducia costruttiva che arriva al momento giusto,
perché colma un vuoto di amministrazione e di governo che qualcun
altro ha provocato. Qualcun altro l'ha provocato, chiedendo le
dimissioni di una Giunta. Mi fa sorridere che si dica in un
comunicato non più tardi di questa mattina che un Governo esiste.
Il Governo è in ordinaria amministrazione. Secondo voi si possono
affrontare i problemi che vive la Valle d'Aosta con un Governo di
ordinaria amministrazione in questo momento? Si possono creare
condizioni di sviluppo con un Governo di ordinaria amministrazione
in questo momento? Un Governo completamente dimesso e completamente
anche rassegnato.
Il nostro è un tentativo che arriva dopo un lungo percorso. Non
ripeterò le parole dette in maniera molto chiara e molto corretta
dal collega Marquis, candidato alla presidenza. Un lungo percorso
in cui si è cercato un confronto, quello rivendicato questa mattina
a quattro ore dalla discussione in aula di una mozione costruttiva,
dove si è cercato di valutare tempi, metodi, organizzazione e
progetti. Non si è riusciti a dialogare insieme, cosa che invece è
avvenuta come d'incanto con gli altri colleghi in pochi giorni,
quando si è riusciti a mettere da parte le cose che normalmente in
politica dividono, a partire dalle questioni più legate ai piccoli
cabotaggi, fino a quelle più grandi, alle visioni più importanti e
si è riusciti a mettersi insieme per provare a fare qualche
cosa.
Questo qualcosa, un minuto dopo che è stato presentato, è stato
denigrato da colleghi presenti in Consiglio: non criticato, ma
denigrato! In politica si può criticare, ma denigrare è un'altra
cosa. Questo dispiace perché, sia agli ex colleghi di maggioranza
dell'Union Valdôtaine che al PD, ma anche al presidente Rollandin,
noi non abbiamo nessun problema a ricordare le cose buone fatte
insieme, e anche a ringraziarli per l'impegno messo. Ma la visione
e l'organizzazione di un lavoro di gruppo e di gruppi politici,
sono state sempre più diametralmente opposte; e il mondo va avanti!
Si guarda verso il futuro e non possiamo fermarci a continuare a
pensare di trovare piccole soluzioni. C'è bisogno di un'opera di
rilancio, c'è bisogno di un progetto come questo, aperto a tutti. È
chiaro che parte da qualcheduno, ma non vorremmo che, solo perché
non parte sempre dallo stesso, non fosse più un progetto anche per
gli altri.
Questo è un progetto che oggi ha trovato una sua base di
partenza, che è anche per gli altri. Sappiamo benissimo che viviamo
un momento di emergenza, sappiamo benissimo che questo è un Governo
che avrà bisogno di affrontare nella maniera giusta i problemi
quotidiani come i problemi di prospettiva, ma sappiamo anche bene
che questo è un Governo che non ha ancora un colore politico
definitivo. Non è ancora un progetto politico affermato, ma che sta
crescendo, che parte da questo palazzo, ma che si rivolge a tutti
coloro che fuori da questo palazzo hanno voglia di sostenerlo, di
dare un contributo, di implementarlo nei suoi contenuti e nelle
persone che possono portare un valore in più e un valore aggiunto.
Sicuramente è una fase molto delicata e sicuramente è una fase di
tensione, ma nella tensione non bisogna perdere né la lucidità, né
la serenità e neanche la volontà di provare a fare qualche cosa
nella quale si crede. Ed è questo quello che è venuto fuori da
noi.
Oggi questa mozione viene portata all'attenzione di un Consiglio
regionale purtroppo non al completo, e di questo non possiamo che
dispiacerci, però è una mozione che ha una sua validità politica e,
se sarà votata, una sua legittimità amministrativa.
Concludo dicendo che il potere può avere un significato
importante per il benessere dei cittadini, se usato per i cittadini
stessi, se usato in funzione delle possibilità che il potere dà.
Noi da sempre, dalla nostra nascita diciamo che il potere non può
essere per fare qualche cosa contro qualcuno, ma il potere è per
fare qualche cosa in favore di tutti, per dare delle possibilità a
tutti, per dare delle possibilità in particolare ai più deboli. Da
questo punto d'incontro noi abbiamo trovato l'idea e le possibilità
per provare a garantire una governabilità di questa emergenza e per
provare a portare avanti un progetto di sviluppo. Non è un progetto
di divani e sofà: lo dico sorridendo, seppure chi ha usato questa
battuta mi sembrava un po' più alterato nel momento in cui la
utilizzava. Ci mancherebbe ancora che ognuno di noi avesse fatto un
percorso come questo per arrivare ai divani e ai sofà. Dico sofà,
perché in Valle d'Aosta passa di più il messaggio. Vi posso
garantire che ce n'erano a sufficienza, anche in queste ultime
settimane, per tutti noi. Il problema non era quello e credo che
anche il maggior imprenditore di divani e sofà in Valle d'Aosta, in
termini politici, poteva evitare questa caduta di stile.
Questo è un progetto che ha tutti i suoi limiti, ma anche delle
grandi potenzialità, e non sono i piccoli numeri e le differenze
che devono preoccupare le persone che hanno voglia di lavorare
insieme. Sono piuttosto altri i problemi che possono dividere le
persone. Se saremo seri, e abbiamo dimostrato di esserlo in questo
periodo, daremo una pronta, efficace e concreta risposta ai bisogni
della Valle d'Aosta e dei valdostani.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Je veux d'abord exprimer aux collègues
qui viennent d'entrer au Conseil de la Vallée pour la première
fois, à Paolo Contoz, à Carlo Norbiato et à Andrea Padovani, la
bienvenue et les souhaits de bon travail de la part du groupe
ALPE.
Ça fait drôle de voir aujourd'hui cette salle avec des sièges
vides. Tout à l'heure en venant au Conseil j'ai rencontré une
personne qui m'a dit: aujourd'hui vous allez écrire un morceau
d'histoire. Je ne sais pas si nous sommes en train d'écrire un
morceau d'histoire, ce sera l'histoire qui le dira. Je crois que
nous exerçons simplement celui qui est notre devoir de conseillers
de la Vallée d'Aoste et, si nous avons du courage, c'est le courage
du quotidien, c'est le courage des personnes qui tous les jours se
rendent à leur travail et font leur devoir. C'est simplement ce que
nous sommes en train de faire. Questo non è un ribaltone, perché,
se lo fosse, sarebbe il ribaltone più lento della storia.
En effet, chers collègues, la déchéance du gouvernement
Rollandin ne s'est pas consommée en une nuit dans des endroits
secrets, par des réunions secrètes, en l'absence du Président. Ça
c'est de l'histoire. L'histoire que nous écrivons aujourd'hui est
une autre. C'est une histoire que nous écrivons à la lumière du
soleil, qui a été écrite dans les sièges des partis et des
mouvements par des votations claires, qui a été écrite à
l'intérieur de cette salle du Conseil et dans la salle des
Commissions à partir, comme justement le rappelait le collègue
Marquis, de la discussion du budget et, même avant, de la
discussion du document économique et financier. Le présent est la
conséquence de ces actions claires et absolument transparentes.
La chute d'aujourd'hui aurait pu être arrêtée, s'il y avait eu
de la part du président Rollandin et de son Gouvernement la volonté
de trouver des solutions partagées aux problèmes urgents de la
Vallée d'Aoste, que nous tous connaissons. Il aurait fallu
rechercher un partage dans des temps non suspects, d'abord à
l'intérieur des forces de la majorité, mais également vis-à-vis de
tout le Conseil, même parmi les forces d'opposition. Face aux
urgences, quand la maison brûle, comme le rappelait le collègue
Marquis, personne ne peut se soustraire à apporter sa contribution,
mais il faut de la clarté, il faut de la loyauté, il faut du
respect des rôles. Il ne faut surtout pas tricher, en particulier
ceux qui occupent les places de responsabilité. Ils ont triché: au
lieu d'être francs, ils ont continué à agir de manière sournoise,
de manière fourbe, même après ce qui s'est passé pendant la
discussion du budget. Sul dossier casinò, dove si è volutamente
lasciato precipitare le cose, scegliendo
manager
non
all'altezza delle sfide, dove per anni si sono illusi i dipendenti
che avrebbero potuto mantenere stipendi importanti senza rinunciare
a niente, dove, nonostante la nave stesse affondando, si è
continuato a fare promozioni e a dare compensi immeritati.
Ci sono una serie di punti che sono emblematici di questa crisi
e del comportamento scorretto. Voglio ricordare i 177 dipendenti
assunti con contratto privatistico, che improvvisamente erano
diventati la priorità su cui bisognava assolutamente agire per
produrre dei risparmi. Voglio ricordare i contributi agli
agricoltori, molto millantati ma lesinati e ritardati al punto da
portare il settore sull'orlo del fallimento. La questione dei
trasporti trascinata per anni - ma non è l'unica questione
trascinata per anni dall'Assessore competente - al punto che hanno
dovuto scendere in campo i cittadini per rendere chiare quali erano
le priorità. Per ultimo, ma non per importanza, i rapporti con lo
Stato gestiti in modo opaco, per nulla condiviso e anche in modo
poco efficace, dal momento che la nostra piccola Regione è stata
quella che ha dovuto contribuire in modo sproporzionato, e ben più
delle altre, al risanamento del debito pubblico.
Stupisce che non si siano colte le vie d'uscita. Stupisce che,
nonostante la perdita costante di pezzi, non si sia voluta
arrestare la corsa per cercare di ricomporre, per cercare una
soluzione, per cercare di contenere i danni. Stupisce come un
Presidente di lungo corso non abbia saputo trovare la volontà e il
coraggio di fare in tempo un passo indietro per il bene della
comunità. Stupisce che, di fronte a un appello a smorzare i toni,
lanciato al congresso dell'Union Valdôtaine, chi invece cerca di
accentuarli siano proprio gli stessi. Stupisce che ci si ostini
pervicacemente fino all'ultimo a non mollare lo scranno, arrivando
a cercare di forzare sulle procedure per continuare un'opera di
delegittimazione del Consiglio regionale, che evidentemente è
funzionale al mantenimento del potere, arrivando a fare appello -
come è stato fatto con una lettera a firma del Presidente  -
alla necessità di non arrecare danni irreversibili all'immagine
della Valle d'Aosta, nel momento in cui abbiamo presentato la
mozione di sfiducia costruttiva; nel momento in cui abbiamo "osato"
presentare la mozione costruttiva!
Ci si spieghi quali altri gravi danni d'immagine avrebbero mai
potuto causare i colleghi La Torre e Viérin, che anche noi
salutiamo e a cui mandiamo un pensiero solidale, che già non abbia
potuto determinare la presenza in Giunta dell'assessore Donzel, che
era esattamente nella stessa situazione. A nulla è valso brandire
minacciosamente, come ha fatto il presidente Rollandin in
conferenza stampa, i decreti come se fossero delle armi nei
confronti di rappresentanti del popolo valdostano quali noi siamo,
perché noi proseguiamo serenamente secondo le regole, perché la
prima condizione per governare democraticamente è di avere i numeri
necessari, e i numeri del Presidente non esistono più. Ma si è
preteso, si è forzato, si è finto di fare come se nulla fosse! Con
una mancanza di rispetto totale nei confronti di questo Consiglio,
che prosegue anche in questo momento: mentre noi dibattiamo di
fronte ai valdostani, perché tanti stanno seguendo il Consiglio
regionale, Augusto Rollandin è in conferenza stampa con Orfeo Cout!
Credo che ogni commento sia superfluo.
Si continua a fare come se nulla fosse. Noi di ALPE non vogliamo
fare come se nulla fosse. Non vogliamo restare fermi, non vogliamo
sottrarci alle responsabilità che il nostro ruolo politico e
istituzionale ci impone. Non vogliamo limitarci a fare dei calcoli
elettoralistici di convenienza: state bravi, state tranquilli, voi
siete nella posizione migliore. Non è questo che ci interessa. Non
ci interessa anteporre il piccolo tornaconto personale e neanche
l'interesse partitico a quella che riteniamo essere l'unica
missione per la quale noi siamo qui: cercare di migliorare la
nostra Valle per qualcosa - giusto, collega Bertschy - non contro
qualcosa o contro qualcuno. La sindrome della rivincita, semmai
l'abbiamo avuta, l'abbiamo superata da un pezzo. Quello che oggi
andiamo ad assumerci, è un impegno che ci impone la nostra storia -
breve, sicuramente - ma fatta di coerenza e di obiettivi precisi:
creare le condizioni perché nella nostra regione ci sia una
migliore qualità di vita, perché la nostra regione possa crescere
culturalmente con l'aiuto di tutti coloro che in questa missione
credono.
Noi crediamo profondamente nel pluralismo. Non crediamo nel
pensiero unico. C'è bisogno di una virata e da sempre noi pensiamo
che questa svolta non ce la può offrire una compagine e una
maggioranza, che ormai non è neanche più tale, che ha una
propensione consolidata a orientare la politica verso l'intervento
diretto, personalizzato, fortemente presidiato sul mondo economico
e basato sul controllo del voto. Noi vogliamo e invochiamo
libertà.
Il nostro percorso ci porta a convergere dunque su un progetto
che ha i presupposti per essere di lungo corso, ma che oggi è
principalmente un progetto di emergenza per mettere in sicurezza
quanto è possibile salvare. La crisi non l'abbiamo aperta noi e le
responsabilità sono di altri, gli stessi che oggi mancano in
quest'aula. Invece, noi tutti qui presenti ci siamo messi all'opera
con un lavoro di squadra, per fare fronte e proporre una soluzione
in pochi giorni. Nessuno potrà accusarci di aver fatto melina e
aver trascinato per giorni la crisi. Noi ci presentiamo in aula e
ci siamo presentati sempre: altri non possono dire la stessa cosa.
Non possono dire la stessa cosa e sorge il sospetto che l'intento
sia semplicemente quello di allungare i tempi, di cercare di
guadagnare ancora qualche giorno.
Ancora oggi c'è stato il tentativo di guadagnare qualche giorno,
per non discutere la mozione di sfiducia costruttiva e per
continuare a deliberare su temi che non riteniamo essere ordinari.
C'è da chiedersi veramente se ci sia qualcosa da nascondere con
questo accanimento. Perché questo accanimento a negare la
possibilità che si discuta e che si formi un nuovo Governo? Di
fronte all'evidenza! Veramente, tanto astio ci risulta
incomprensibile. Viviamo ancora in democrazia, noi crediamo.
Noi andiamo avanti, perché non vogliamo ignorare i mille
problemi urgenti e ci sentiamo forti di un accordo che è stato
stipulato, ragionato, sottoscritto tra gruppi e tra movimenti
politici. Siamo coscienti che non sarà facile. Siamo quasi certi
che avremo sgradite sorprese. Non conosciamo esattamente quale sia
la situazione reale e lo scopriremo un po' per volta. Pare che mai
come in questi giorni i trita documenti abbiano funzionato alla
grande. Sospettiamo che il compito non ci verrà facilitato. Io
vorrei solo che chi si sta opponendo in un modo così meschino, sia
consapevole che non solo arreca un danno a noi, ma arreca un danno
alla Valle d'Aosta.
Per chi invece vuole mettere a servizio di questo progetto le
sue proposte, le sue energie, le sue competenze - è già stato detto
- la porta è aperta. Ci sarà spazio, ci sarà modo per tutti di
contribuire veramente. Bisognerà lavorare alacremente, ognuno
secondo le sue possibilità e le sue competenze, per raggiungere gli
obiettivi che per noi sono prioritari. Sono già stati enunciati dal
collega Marquis e non li ripeterò. ALPE mette in campo tutte le sue
energie e non si fa intimorire dalla campagna denigratoria e
infamante di chi ha predicato lo
stop
alla conflittualità,
ma poi ha scatenato la tifoseria becera, quasi come quella da
"curva sud". La Corte di appello di Torino non contesta ad Albert
Chatrian alcun rimborso personale, ma unicamente una condivisione
di principio delle spese sostenute dal gruppo. La sua posizione,
rispetto agli importi per cui vi è stata la condanna, è uguale a
quella degli altri componenti del gruppo nella scorsa legislatura,
di cui facevamo parte il collega Chatrian, il collega Bertin e io;
il collega Bertin che non è mai neanche stato indagato. Nella
passata legislatura Albert Chatrian non ha mai ricoperto la carica
di capogruppo, e questa è la ragione per la quale non è stata
aperta nessuna vertenza da parte della Corte dei conti nei suoi
confronti, a differenza di altre posizioni quali la mia. La
sentenza non pone nessun limite alla sua partecipazione al lavoro
delle istituzioni: egli fa ciò che la legge gli consente di fare.
Il direttivo di ALPE si è posto la questione etica e ne ha discusso
lungamente, anche con posizioni diversificate: alla fine ha
concluso votando all'unanimità l'appoggio ai tre colleghi che
vengono indicati come assessori: Roscio, Certan e Chatrian. In
attesa che tutta la vicenda venga chiarita definitivamente dalla
Corte di cassazione, il movimento e il gruppo consiliare hanno
ritenuto di non voler rinunciare all'apporto competente di Albert
Chatrian, che peraltro credo neanche i suoi detrattori hanno mai
negato. Quindi ALPE c'è convintamente.
Je conclue. ALPE a été constitué dans le but de travailler pour
une Vallée d'Aoste à la hauteur des temps, une Vallée d'Aoste forte
de son histoire et de son autonomie et projetée vers le futur, une
Vallée d'Aoste ouverte au monde, qui n'a pas de craintes, qui est
prête à se mesurer avec les autres Régions de l'arc alpin, une
Vallée d'Aoste fière de son savoir-faire, de ses beautés, de ses
gens, de ses jeunes, pour lesquels il faut créer des opportunités,
en offrant à tous la possibilité de tenter la chance, en
reconnaissant le mérite d'abord et non pas l'appartenance ou la
fidélité au pouvoir, mais sans laisser personne en arrière.
Les valdôtains nous demandent d'arrêter ce qu'ils définissent un
théâtre, de mettre fin à la politique politicienne et de s'atteler
au travail avec orgueil, avec la volonté de bien faire. Relisons de
temps en temps la phrase qui est gravée là-derrière, sur le mur de
la salle du Conseil. N'ayons pas d'arrogance, mais de
l'enthousiasme, de la conviction, une bouffée d'air frais à même de
repousser cette couche de pesanteur et de résignation qui nous a
enveloppés trop longtemps. Que le printemps de la Vallée d'Aoste
commence.
Président -
La parole au collègue Restano.
Restano (PNV) -
Innanzitutto da parte del gruppo Pour
Notre Vallée un benvenuto ai nuovi colleghi Contoz, Norbiato e
Padovani, e un saluto e un ringraziamento ai colleghi Fontana,
Donzel, Viérin e La Torre che da oggi non parteciperanno più ai
lavori di questa Assemblea. Sicuramente è un momento particolare e
l'aula che vi accoglie oggi è parzialmente vuota: un clima un po'
strano.
È indubbio ed è sotto gli occhi di tutti, come è naturale che
sia, che si siano creati due poli, due modi diversi di affrontare
le cose. Due poli che non sono quelli originari, ma che si sono
sviluppati nel tempo collaborando, lavorando insieme e analizzando
di volta in volta le varie situazioni che si sono succedute.
Per dare una spiegazione a questi fatti e a questi eventi, che
sembrano dall'esterno traumatici e incomprensibili, bisogna anche
analizzare gli antefatti. Una crisi finanziaria importante e una
maggioranza che ha fatto delle scelte politiche altrettanto
importanti. Scelte che riguardavano i trasporti, la gestione del
casinò, un esecutivo che ha fatto scelte su questi temi, scelte
importantissime sull'agricoltura, sulle imprese edili,
sull'artigianato, sulla Compagnia Valdostana delle Acque, sulla
scuola e anche sull'ambiente sportivo e turistico, quali
l'organizzazione del famigerato 4K. Sono state delle scelte a volte
giuste, ma altre - forse le più importanti - si sono rivelate
sbagliate. Ci sono stati degli errori reiterati nel tempo, che
hanno portato ai disastri a cui noi abbiamo assistito. Mi riferisco
in modo particolare all'agricoltura, al casinò, oppure a delle
situazioni specifiche ancora da chiarire, quali alcune scelte
commerciali da parte della CVA, anche queste ripetute nel
tempo.
Così il 27 ottobre noi di Pour Notre Vallée abbiamo fatto una
scelta forte, motivata e giustificata: siamo usciti dal gruppo
dell'Union Valdôtaine. Non è stata una scelta casuale, ma sofferta
e difficile, che ha avuto anche dei riscontri non felici rispetto
alle nostre famiglie. Però l'abbiamo affrontata con la dignità, il
coraggio e la consapevolezza di chi vuole costruire qualcosa di
importante per questa regione, ben sapendo che ciò che era stato
fatto in certi settori, non era stato quello che era il meglio per
i nostri compaesani e per le nostre aziende. È nata così una
volontà trasversale, prima all'interno della maggioranza e poi
all'interno del Consiglio, per cercare di dare una soluzione
importante a questi problemi, che si è poi trasformata in progetti
all'atto della discussione del documento economico finanziario
prima, e del documento di programmazione finanziaria dopo, del
bilancio di previsione.
Questo modo di lavorare nuovo, questa capacità di confrontarsi
in maniera libera e spontanea ha portato i singoli consiglieri a
mettere a fattor comune una maggiore quantità di idee, ha
responsabilizzato i singoli consiglieri dando un nuovo slancio,
determinazione, volontà di lavorare e la capacità anche di
analizzare in maniera diversa le singole situazioni. È per questo
che, con il voto favorevole al bilancio di previsione, abbiamo
chiesto alla maggioranza di svolgere una verifica strutturale, una
verifica a tutto tondo, una verifica sulle cose fatte che
prevedesse un'attenta analisi dello stato di fatto e dei riscontri
avuti dalle nostre scelte. Abbiamo chiesto di analizzare su un
tavolo congiunto quanto era stato fatto, prima amministrativamente
e poi anche politicamente. Come è già stato anticipato da chi mi ha
preceduto, non abbiamo avuto riscontro.
Sono passati mesi, praticamente siamo stati quasi ignorati,
invitati singolarmente a degli incontri. Ma questo non fa più parte
del nostro DNA. Noi ci siamo "evoluti", non siamo rimasti alle
poltrone e ai sofà, siamo andati oltre. Abbiamo cercato di portare
avanti un discorso a favore della comunità, chiedendo anche agli
altri
partner
di maggioranza un comportamento diverso.
Purtroppo non abbiamo avuto risposte. Non le abbiamo avute in
maniera diretta, ma abbiamo potuto appurare la volontà dei nostri
colleghi da dichiarazioni varie rilasciate in diversi contesti. Una
di queste dichiarazioni ci invitava e ci sfidava a portare una
mozione di sfiducia costruttiva. Ma se noi avessimo voluto fare il
cosiddetto ribaltone e presentare una sfiducia costruttiva, lo
avremmo già fatto all'atto dell'approvazione del bilancio. Noi
avevamo altro in testa per la Valle d'Aosta, volevamo aprire un
confronto trasversale prima di tutto all'interno della maggioranza
e poi, se ne venivano i presupposti e le intenzioni, aperto anche
agli altri componenti del Consiglio, per rispondere alle urgenze
che incombono, alle urgenze attuali.
La risposta - per farla breve - è stata una fuga dalle
responsabilità. Forse in questo momento si è fatto il record del
mondo di rapidità nelle fughe. Prima una grande lentezza
nell'affrontare il confronto politico, uno stallo e poi dopo
un'accelerazione incredibile: una medaglia olimpica, potrei dire.
Non è così che si dovrebbe fare in politica. Bisogna saperci
mettere la faccia e fare delle proposte per guardare avanti, per il
futuro della popolazione valdostana.
Siamo arrivati così alle dimissioni della Giunta assolutamente
non richieste, imposte e da noi subite. Mi sembra, permettetemi, un
atto per scappare dalla realtà. Devo dire che non tutti si sono
dimessi, qualcuno è rimasto al suo posto e non ha accettato questa
provocazione. Si vuole fuggire dalla realtà, o forse evitare che
alcune Commissioni facciano il loro corso e possano accertare
determinati fatti relativamente alla gestione di società
partecipate importanti, perché sapete tutti che con le dimissioni
della Giunta si ferma l'attività delle Commissioni consiliari.
L'obiettivo era ormai dichiarato e chiaro sotto gli occhi di tutti:
trascinarsi avanti in questa situazione per sessanta giorni e non
arrivare alla soluzione. Si voleva perdere tempo per poi portarsi
lentamente in gestione ordinaria verso le elezioni, quindi non
affrontando più gli annosi e spinosi problemi che attanagliano la
Valle d'Aosta.
Ebbene, noi non ci stiamo. Noi abbiamo sviluppato al nostro
interno la convinzione che i valdostani, quali noi siamo, meritino
altro: meritino delle scelte coraggiose. E proprio questa capacità
di lavorare insieme, è la grande novità: il parlarsi, il
confrontarsi continuamente, il ricercare il lavoro di gruppo
anziché privilegiare il rapporto uno a uno, che tanto male ha fatto
alle scelte di questa Regione. Direi che sarà bandita la
prepotenza, l'arroganza, la presunzione politica che abbiamo udito
anche in questi giorni, che hanno subito i dirigenti che facevano
il loro lavoro, con chiari interventi di intimidazione in seno alla
Conferenza dei Capigruppo. Ci sarà un nuovo modo di lavorare basato
sul rispetto e sulla proposizione. Non credo che ci sarà più
confusione nei ruoli: tra il ruolo prefettizio e il ruolo di
Presidente della Regione, che tanti problemi ha portato in questi
giorni, avvantaggiando dal punto di vista politico la comunicazione
di alcuni movimenti rispetto ad altri.
Noi abbiamo una proposta diversa, una proposta positiva. Non
siamo i portatori di un ribaltone, come è stato detto. Siamo i
portatori di un atto politico in positivo, una proposta politica
forte, una proposta di responsabilità nei confronti dei valdostani,
perché noi prima che politici siamo dei valdostani, siamo figli di
questa terra e amiamo questo territorio, di conseguenza sappiamo
assumerci le responsabilità, abbiamo il coraggio di farlo, per
cercare di uscire da questa
impasse
istituzionale.
Abbiamo a cuore i problemi degli agricoltori. Certo, se la
ricerca dei fondi per l'agricoltura fosse stata altrettanto rapida
quale la staffetta Aosta-Roma, Roma-Aosta dei giorni scorsi, forse
avremmo risolto i problemi dei finanziamenti europei. Invece sono
quattro anni che non diamo risposte. Abbiamo a cuore i problemi
degli impiegati forestali, ma rispettiamo i ruoli: vogliamo
confrontarci con i sindacati, prima di dare in pasto una proposta
ancora in fase embrionale. Abbiamo a cuore il problema del casinò,
i problemi turistici e sportivi. Cercheremo di dare in breve tempo
risposte anche ai problemi legati ai trasporti. In poche parole,
affronteremo le emergenze e cercheremo di farlo in maniera
propositiva, che è quello che ci contraddistingue nel rispetto di
tutte le parti e dei ruoli.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Innanzitutto un saluto ai nuovi colleghi
Contoz, Padovani e Norbiato. Per quanto mi riguarda, questo
intervento comprende sia l'analisi politica della situazione che
c'è stata finora sia la dichiarazione di voto. Il mio è un voto
contro la giunta Rollandin. Io sono entrato in questo Consiglio
regionale contro Rollandin, contro il suo modo di fare politica,
contro tutto quello che lui rappresenta e ha rappresentato in tutti
questi anni nella gestione della cosa pubblica, come se fosse stata
cosa privata. Mi dispiace solo in questo momento di parlar male
degli assenti, ma chi ha seguito il Consiglio regionale sa
benissimo che io gliel'ho detto in faccia un sacco di volte le cose
che pensavo, quindi questa volta mi perdonerà se continuo a farlo,
anche se è assente. Ma volendo, c'è la diretta televisiva.
Una delle cose, per esempio, che mi preme sottolineare, è come è
fatta la legge che prevede la mozione di sfiducia costruttiva. Con
questa legge si vota in un colpo solo un giudizio sulla vecchia
giunta, ma contemporaneamente un giudizio sulla nuova. È stata
fatta apposta per mettere in difficoltà chi, come me, ha una
posizione politica molto chiara, che non sarà mai di supporto a
nessuna giunta, a meno che questa non sia fatta interamente dal
Movimento Cinque Stelle. Però c'è una questione politica alla base
di tutto ciò. Devo scegliere, devo fare una scelta e come Cognetta
Roberto la scelta l'ho fatta. Sinceramente mi interessa poco il
fatto che qualcuno richiami i vertici nazionali per indicare cosa
devo votare: qua ci sono io e decido io! E sono disposto a
sopportare tutte le conseguenze di questo mio voto, perché io prima
di essere del Movimento Cinque Stelle, sono Cognetta Roberto e ho
delle idee. E anche se non sono nato in Valle d'Aosta, c'è un
filosofo, non ricordo esattamente di quale nazionalità - magari se
ci fosse il collega Donzel, me lo direbbe - che dice che si è del
paese nel quale si diventa maturi. Io sono maturato in Valle
d'Aosta, non avrò sangue valdostano, ma forse questo è un aiuto in
alcuni casi - solo così per dire - o è un demerito in altri casi.
Il fatto di aver subito tutti gli attacchi che ho subito e che
continuo a subire, in questi quattro anni, sinceramente non mi fa
cambiare idea su ciò che faccio. Io non sono né di qua, né di là.
Non lo sono mai stato e l'ho dimostrato in tantissime occasioni,
quando sono stato attaccato sia da di qua, che da di là: l'avete
visto e i colleghi che sono in quest'aula lo sanno. Il che mi fa
dire che certi discorsi non hanno proprio nessun senso.
Io credo che la nuova Giunta verrà giudicata per il lavoro che
farà, però non da me, o non solo da me, ma da tutti i valdostani
che stanno fuori e che aspettano delle risposte chiare. Vi state
assumendo un peso che, secondo me, è gigantesco. Io vi auguro
sinceramente che ce la facciate, però è un peso enorme. Ci vuole
molto coraggio, perché voi dovete dimostrare di essere migliori di
quelli che stavano lì, con tutti i problemi che ci sono in questo
momento, a cominciare dal problema, ormai bruciante direi, del
casinò. Per non parlare di tutto il resto.
Concordo su quanto detto dal collega Restano: io credo che tutto
questo sia frutto del fatto che finalmente si stavano aprendo dei
cassetti. Tutto questo è cominciato a ottobre dello scorso anno,
quando finalmente abbiamo cominciato ad avere delle risposte su ciò
che c'era di nascosto. Finalmente si avevano le risposte ai nostri
116. Ha tirato fuori talmente tanta pressione quello che sta
venendo fuori, e quello che verrà fuori, che bisognava
assolutamente fermare tutto questo in qualsiasi modo. Purtroppo per
qualcuno, noi vogliamo andare avanti. Io voglio sapere come va a
finire la questione di CVA, non è che me la sono dimenticata.
Questo i miei colleghi qui lo sanno. Io voglio sapere come qualcuno
si metterà a gestire le centraline e che tipo di legge farà sulle
centraline idroelettriche. E questo i miei colleghi lo sanno. Io
voglio sapere come finirà la questione dei trasporti e, sempre i
miei colleghi, lo sanno. Qualcuno qui racconta che uno si vende,
che uno smette di fare il suo lavoro. Io lo farò più di prima.
Dovete dimostrarmi davvero molto più di prima, perché voi siete gli
onesti? Vediamo! Ve lo farò vedere io. È per questo che voto questa
mozione, capite? Se qualcuno ha un briciolo, pure di qua, di
competenza politica, capisce il perché si fanno certe scelte.
Qualcuno racconta che noi siamo buoni solo a distruggere, ma questo
è il momento che vi dimostra che non è così.
Non molto tempo fa ho detto in questo Consiglio che la
situazione che aveva creato il presidente Rollandin faceva
chiaramente capire che stava vincendo chi costruisce ponti contro
chi costruisce muri, ed è quello che è accaduto. Qualcuno continua
a dire che sono io l'artefice di tutto questo? Se ha ragione, mi fa
piacere. Poi ovviamente non sono io l'artefice. Ma se ha ragione,
mi fa piacere.
Io sinceramente non capisco come mai è così strano vedere un
consigliere regionale che parla in nome e per conto dei valdostani,
e non porta a casa nulla per sé. Ma perché è così strano, me lo
spiegate? Per me non è affatto strano. Invece qualcuno continua a
insinuare, a dire, a fare, ma poi passa il tempo e non succede
nulla; e poi passa il tempo e non mi sono venduto; e poi passa il
tempo e tiro fuori sempre cose nuove, molto allegre ed esaltanti.
Allora smettiamola di prenderci in giro.
Qui c'è qualcuno che è assente in questo momento, qualcuno che
in questi giorni ha tritato carta, come diceva la collega Morelli.
L'hanno detto anche a me: le persone delle pulizie degli uffici
regionali hanno dovuto fare gli straordinari. Ma saranno le pulizie
di primavera: succedono normalmente, ovviamente.
Tutto questo serve per far capire ai valdostani - coloro che
vogliono capirlo, perché poi ci sono quelli che anche di fronte
all'evidenza hanno qualcosa da dire - che il mio è un voto contro
quella Giunta, ma io resterò in opposizione, continuerò a fare il
mio lavoro, continuerò a votare, come in passato, le cose che mi
vanno bene e come in passato, anche a trentatré contro uno, ho
votato contro. Ve lo ricordate, su diverse leggi l'ho fatto. Non mi
omologo al sistema, anche se c'è una stragrande maggioranza di
persone contro di me: nel mio pensiero politico, a me non
importa.
Per arrivare al punto in cui siamo oggi, io non ho eretto muri,
io ho parlato con tutti, ho discusso, a volte in maniera accesa,
con tutti i consiglieri presenti qui e sono fiero di averlo fatto.
Quindi se si riesce a capire una volta per tutte qual è il lavoro
che faccio, il portavoce dei cittadini all'interno di questa
istituzione, bene; chi non lo vuole capire, non lo capisca, non mi
interessa.
È un momento in cui, dopo quarant'anni, siamo arrivati a una
svolta! In meglio o in peggio? Come faccio a saperlo ora? Se sarà
in meglio o in peggio dipenderà da voi. Io darò il mio giudizio
politico come ho sempre dato, e parlerò francamente con voi di
quali sono i problemi per cercare di aiutarvi a fare il lavoro che
dovreste fare e che dovremo fare: aiutare i valdostani. C'è un
problema di lavoro che è gigantesco, c'è un problema economico che
non ha fine, e dovete veramente darvi da fare, perché il problema è
davvero grande. I tatticismi che sono stati fatti in questi giorni
non servono assolutamente a nulla: era la politica fatta da quel
Governo che non aveva nessun senso di esistere, ma erano anni che
lo dicevo in quest'aula.
Poi vorrei aggiungere un'ultima cosa. Quando nel 2014 ci fu
quella famosa votazione in cui il Governo andò giù e poi rimase al
posto suo il consigliere Rollandin a fare quello che ha fatto, e
dopo il fatto che il PD passò in maggioranza, una persona come me
poteva tranquillamente dire che non si riuscirà mai più a fare
nulla: me ne resto tranquillo seduto a fare le mie interrogazioni,
interpellanze e via andare per i prossimi anni. Invece non è stato
così. Mi sono messo a lavorare ancora più di prima, e anche quando
eravamo solo in sette l'ho fatto. Molto più di prima. Ma anche se
fossi rimasto da solo l'avrei fatto, perché l'unico modo che hai
per vincere è quello di non mollare mai, ma proprio mai! Chiaro,
bisogna avere quello ha qualcuno dei miei colleghi, oggi assente -
dopo diciannove anni non è questo il problema -, bisogna avere
qualcosa sotto montato già dall'inizio, altrimenti non ci riesci.
Quindi spero che questa nuova Giunta faccia ciò che dice di
fare.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Anch'io ringrazio i nuovi colleghi che si
sono seduti con noi in quest'aula consiliare. A loro voglio
augurare di poter lavorare nell'interesse dei valdostani, con
quella libertà che ognuno di noi ha in quanto eletto. Prendendo
spunto da un breve
post
che ho fatto alcuni giorni fa, in
cui dicevo che non si giura fedeltà alle persone, alle icone e ai
simboli, ma coerenza con il mandato degli elettori, questo è quello
che posso augurare ai nuovi colleghi.
Oggi non è un bel momento per le istituzioni della Valle
d'Aosta. Un Consiglio con tante assenze, un Consiglio in cui non si
è voluto utilizzare quest'aula per un legittimo dibattito politico,
per la presa d'atto di una situazione che si era incancrenita con
il tempo. Non si è accettato un confronto nella sede istituzionale,
quella in cui la politica deve fare la politica, ma deve anche
recepire una serie di segnali.
Io vorrei ricostruire qualcosa partendo da quello che, a mio
parere, è fondamentale: il ruolo del Consiglio. Noi abbiamo
assistito, in occasione dell'ultimo bilancio regionale, a un
momento in cui il Consiglio si è sostituito all'esecutivo, prima
con il DEFR e poi con un confronto nelle varie Commissioni. Abbiamo
avuto dall'esecutivo regionale un DEFR, prima, e un testo del
bilancio che poi di fatto è stato stravolto negli impegni e nelle
risorse da destinare; è stato stravolto in Consiglio.
Un sentore c'era che qualcosa non funzionava, e non era il primo
segnale, badate bene. Qualcosa si capiva già da prima, perché il
risultato del referendum costituzionale è stato un segnale molto
forte che hanno dato i cittadini, quelli stessi che da più parti si
diceva essere talmente delusi da non andare più a votare. Sono
andati a votare e hanno dato un segnale molto diverso rispetto alla
posizione che aveva preso larga parte del Governo. Parlo del
Governo regionale, in questo caso, e non sto parlando del Governo
nazionale.
Un secondo segnale è stato sicuramente la legge per quello che
riguarda la ferrovia. Noi in quest'aula abbiamo vissuto mesi, per
non dire anni, di disinteresse da parte dell'Assessore incaricato,
che ha dovuto prendere atto che questo Consiglio aveva fatto scelte
diverse, che questo Consiglio aveva optato per riprendere in mano
il suo ruolo di istituzione. Ha fatto buon viso a cattiva sorte,
nel senso che, a mio parere, è un segnale molto importante.
Ci sono stati altri segnali, per ciò che riguarda la crisi del
casinò. Abbiamo detto più volte in quest'aula che non si
raccontavano le verità. Si è lasciata degenerare una situazione
come quella del casinò e poi all'improvviso c'è stata una sorta di
presa di distanza da parte della politica: non c'erano colpevoli e
tutto era alla luce del sole; quello che si era detto in
quest'aula, era acqua passata. Cento e più milioni di euro erano
stati un investimento non produttivo? Beh, pazienza! Chi li ha
autorizzati? Non si sa ancora! Sappiamo che nel 2014 ci sono state
ricapitalizzazioni per una sessantina di milioni di euro,
letteralmente buttati, io dico! Questo è quello che si viveva in
quest'aula. Per tre anni di seguito abbiamo detto che i bilanci non
erano attendibili; per tre anni di seguito abbiamo parlato di
imposte anticipate che non avevano titolo a essere iscritte. Adesso
improvvisamente si abbatte il capitale sociale e si annunciano
licenziamenti. Non so come finirà, ma di certo la politica non può
non farsene carico in questo momento, o quantomeno deve capire qual
è la situazione e il futuro della Casinò.
Finaosta e le partecipate, CVA. Abbiamo la finanziaria regionale
che è il vero salvadanaio per il bilancio regionale. Noi per anni
abbiamo
bypassato
il bilancio regionale, abbiamo fatto
indebitare la Regione mediante Finaosta, amministrando tutto in
gestione speciale, tutto gestito direttamente dal Governo
regionale; nessuno ne sapeva niente e a bilancio regionale non si
vedevano. Adesso, con l'ultimo bilancio ci accorgiamo che abbiamo
600 milioni di euro di debito! È chiaro che qualche segnale c'era.
È ovvio che il sistema era messo in discussione.
Durante l'ultimo Consiglio sono state manifestate una serie di
legittime preoccupazioni su come dipendenti e dirigenti Finaosta
gestiscono le società pubbliche: mi riferisco a CVA, ma posso
parlare anche della fondazione Forte di Bard. Io avevo letto
personalmente in quest'aula il codice etico per quello che riguarda
Finaosta, in cui si parla di trasparenza, di competitività e di
linearità degli affidamenti degli incarichi. Faccio un esempio
molto pratico: si è detto che a marzo 2011 la fontina venduta al
Forte di Bard costava 11,45 euro più Iva, ma che a maggio 2011
costava 15,30 euro più Iva. Tale anomalia è stata denunciata in
quest'aula, senza voler perseguire nessuno, ma per capire come mai
lievitava il prezzo di un bene che è conosciuto in tutta la Valle,
anche per rispetto di quegli agricoltori che lo vendono
all'ingrosso a 8 o 9 euro al chilo. In quest'aula si è fatto
orecchio da mercante e nessuno è intervenuto.
Una mozione di sfiducia come quella che è stata presentata, e
che ho personalmente sottoscritto assieme con altri colleghi, era
probabilmente l'
iter
più normale, tenuto conto che questa
mozione è stata sollecitata - ci tengo proprio a ricordarlo - dallo
stesso Presidente della Regione, quando ha fatto dimissionare i
suoi assessori! C'è stato un inizio e la mozione di sfiducia è una
risposta al fatto che qualcuno ha ritenuto, piuttosto che
rimettersi in gioco, di sfiduciare la propria Giunta. È il
Presidente che ha sfiduciato la propria Giunta! Io quando parlavo
di "complici fedeli" e "servi sciocchi", forse non avevo tutti i
torti.
Voglio fare un passo avanti. Quando parlo, ho l'abitudine di
guardare gli interlocutori in faccia, per cui mi dispiace tanto
dell'assenza in aula. Magari sbaglio nell'impostazione, però io
dico delle cose in cui credo guardando in faccia le persone.
Guardare il vuoto assoluto mi dispiace. Avrei chiesto e avrei
ripetuto quello che due Consigli fa ho detto al Presidente: non ha
più i numeri, se ne renda conto! Porti dodici firme della sua
attuale maggioranza, io in qualche maniera sei firme di minoranza
gliele porto, perché il percorso più legittimo sarebbe quello delle
elezioni. È stato detto di no. È stato detto che non eravamo
pronti, che avevamo ancora altri passaggi da fare.
Non ci sono più scusanti per questa mozione, nel senso che è
l'atto conseguente al fatto che non c'è più un esecutivo che può
operare nella propria pienezza. È la conseguenza che una proposta
politica a breve termine aperta a tutti - legge elettorale, DEFR e
impostazione del bilancio, poi le elezioni - non è stata recepita
da nessuno dell'attuale maggioranza, che non è presente in
quest'aula. Io penso che non sia il caso di defilarsi da un
confronto in sede istituzionale e non si possa gridare al
complotto, bensì occorra fare un esame di coscienza e dire che
probabilmente qualcuno ha sbagliato i calcoli.
Voglio guardare un po' alla prospettiva futura. Quando noi si
parlava di un governo di scopo a breve scadenza, ci si augurava
chiaramente una presidenza dove non ci fosse solo il "più io e
forse gli altri", ma si pensava a un "noi" nell'interesse dei
valdostani. Forse non era questa la linea di indirizzo
dell'esecutivo uscente. Pertanto quella di oggi non può che essere
una proposta politica di emergenza. Non è una proposta di
legislatura ma di emergenza, per recuperare, se c'è una volontà
condivisa, la distanza con il mondo degli enti locali - vengo da
quel mondo, per cui ci tengo a citarlo - perché dobbiamo recuperare
un po' di condivisione e dare un po' di certezze al mondo degli
enti locali! Gli ultimi due anni lo abbiamo usato come
bancomat
della Regione: l'unico caso in Italia dove sono
stati portati via gli avanzi di amministrazione degli enti locali;
non esiste altro caso, neanche nelle Regioni a Statuto
ordinario.
Urge una legge elettorale con premio di maggioranza, perché è
chiaro che non si può pensare di amministrare con diciotto a
diciassette. Dobbiamo dare la possibilità alla gente di esprimere
il proprio voto in tutta serenità, tranquillità, senza correre il
rischio di essere magari schedati o comunque controllati a
distanza.
Ci vuole una bozza di bilancio regionale: sicuramente non
possiamo pensare di non mettere in piedi almeno una bozza di
bilancio regionale. Poi, senza dubbio, senza se e senza ma - a mio
parere e in coerenza con quanto ho detto prima - si vada a elezioni
anticipate.
Qualcuno ha già sottolineato che questo Governo nasce senza
grandi numeri, ma non per questo è più debole. I consensi e i voti
dovrà conquistarli in aula: portando scelte e metodi diversi, dovrà
avere quella trasparenza e imparzialità che gli ultimi governi non
hanno mai avuto. Dovrà soprattutto avere il coraggio di dire la
verità. Io l'ho sempre detto in quest'aula: in chi ha incarnato il
Governo negli ultimi anni è mancata la verità. Si cercavano scuse
per non dire la verità.
Ringrazio sicuramente il presidente Marquis, ringrazio i
colleghi che hanno accettato gli incarichi di governo. Da parte mia
avranno collaborazione, avranno aiuto se lo riterranno necessario.
Penso e mi auguro che quest'aula giudichi gli atti e le risposte
che come esecutivo saranno in grado di dare, senza sconti ma senza
pregiudizi.
Per il futuro, quello che mi auguro è che si abbandoni la
personalizzazione della politica e dell'amministrazione,
nell'interesse del bene comune. Mi auguro che alla base dell'azione
politica ci sia la trasparenza, la condivisione sui metodi e su
pochi temi, ma che creino sviluppo, lavoro, stato sociale, speranza
e certezze per la Valle d'Aosta.
Ci si è dimenticati di dire che un piccolo segnale è stato dato.
Lo voglio sottolineare, perché l'ho portato quando si è discusso
dei posti di governo: un assessorato in meno. Un piccolo segnale,
ma io penso significativo.
Torno a dire che mi dispiace parlarne senza l'interlocutore
davanti, ma ieri pensavo come potrebbe essere la Valle d'Aosta se
si fosse lavorato in sinergia tra tutti, con una persona che
sicuramente ha dimostrato negli anni competenza e che ultimamente
ha dimostrato quale influenza e quale conoscenza avesse nei poteri
forti, nei palazzi romani. Immaginatevi una Valle d'Aosta dove,
sfruttando queste competenze, conoscenze e influenze, non avremmo
probabilmente un bilancio ridotto del 40 percento dal 2010, non
avremmo subito per anni un patto di stabilità siglato con lo Stato
un anno dopo con grossi ritardi. Avremmo sicuramente quelle
competenze sulla fiscalità locale che da altre parti sono state
portate a casa e - l'ha ricordato il collega Restano -
probabilmente i nostri agricoltori non avrebbero il PSR e il verde
agricolo solo del 2015 e l'acconto del 2016, ma avrebbero magari
già il 2017 e qualcosa in tasca.
In politica si vince e si perde, ma si dovrebbe sempre mantenere
la dignità. È legittimo gioire quando si vince, ma è doveroso
prendere atto quando non ci sono più i numeri. Io penso che i
valdostani alla politica chiedano rispetto e coerenza. Basta prime
pagine su quotidiani nazionali, in cui si deridono competenze e
scelte amministrative che vengono fatte in Valle; basta
all'indicarci come esempio di autonomie mal gestite, di autonomie
da cancellare. La nostra autonomia è alla base della rinascita
della nostra regione, non appartiene alla politica, a questa
politica, ma dobbiamo almeno difenderla e non mortificarla.
Presidente -
Ha chiesto la parola il consigliere
Padovani, ne ha facoltà.
Padovani -
Ringrazio il Presidente per il benvenuto, come
ringrazio le colleghe e i colleghi presenti. Quando ho scritto il
mio intervento, l'ho fatto pensando che questi banchi sarebbero
stati tutti pieni, invece a quanto pare c'è chi continua, in
maniera totalmente irresponsabile, a disertare questa che è l'aula
massima dell'espressione della volontà delle valdostane e dei
valdostani. Magari mi faranno sapere tramite i giornali, se avrò
capito bene la situazione.
Quando nel 2013 sottoscrissi il programma della lista
PD-Sinistra VDA, nell'ambito della quale presentai la mia
candidatura, l'obiettivo era chiaro: prima di tutto, prima cioè
delle proposte programmatiche, l'idea era quella di chiudere con
"l'uomo solo al comando", una condizione prepolitica che riguardava
e che riguarda ancora il modo di intendere la democrazia.
Negli anni successivi molto è cambiato. Il Partito Democratico
su quella condizione prepolitica ha cambiato idea, alleandosi con
l'Union Valdôtaine del presidente Rollandin, forse ex presidente
Rollandin. Anche l'UVP, che nel 2013 si opponeva, ha deciso di
entrare nella squadra del Presidente: ingressi che non hanno
portato cambiamenti di metodo, né hanno consentito di risolvere le
delicatissime situazioni di crisi che colpiscono la nostra
regione.
Il mio ingresso in questo Consiglio avviene in un momento di
ulteriore turbolenza politica. Il presidente Rollandin ha perso la
sua maggioranza. Alcuni di coloro che nel 2013 erano suoi alleati,
hanno cambiato idea. Si è costituita di fatto una nuova maggioranza
molto eterogenea, di cui, considerati i discorsi programmatici e le
conflittualità del passato, dall'esterno si fa fatica a individuare
il collante. La Valle d'Aosta è vittima ormai da diversi decenni di
contrapposizioni personalistiche più che politiche, che da anni
tengono in ostaggio le istituzioni, e credo che i fatti di questi
ultimi giorni siano emblematici di questa cosa. Ma dove sta in
tutto questo la politica intesa come progettualità collettiva?
La scelta che sono chiamato a fare, dopo aver assistito per anni
dall'esterno a questo spettacolo poco edificante, mi pone quindi di
fronte numerose contraddizioni. Se penso alle culture politiche
presenti in questo Consiglio - devo dire la verità - faccio fatica
a individuare colleghi con i quali poter realizzare il programma
elettorale da me sottoscritto nel 2013, ovviamente con alcune
eccezioni. Detto questo, la situazione mi obbliga a scegliere.
Facendo dimissionare sette assessori, il Presidente uscente ha
messo il Governo regionale nella pericolosa condizione di non poter
lavorare alla soluzione di questioni delicate come quella del
casinò, ma come quella di tanti valdostane e valdostani in
grandissima crisi e difficoltà in questo periodo.
Una soluzione va trovata entro sessanta giorni da quelle
dimissioni. Quindi delle due l'una: o il presidente Rollandin - si
presentasse anche in aula - ricompatta la sua maggioranza, cosa che
ha dimostrato di non saper fare, o se ne trova un'altra che possa
affrontare l'emergenza del momento per poi andare a votare. Queste
sono le regole del sistema di governo assembleare: le maggioranze
si costituiscono in Consiglio. Se poi non ci si riesce, si torna
alle elezioni. Io per coerenza con il programma sottoscritto nel
2013, non posso aiutare il presidente Rollandin a ritrovare una
maggioranza. Quella strada per me è totalmente sbarrata, quindi mi
resta soltanto l'altra via: votare la mozione di sfiducia. Ma
vorrei essere molto chiaro su questo: non lo faccio senza porre
condizioni. Voglio essere molto chiaro: voterò a favore della
mozione solo perché voglio assumermi la responsabilità di trovare
una soluzione a questa assurda situazione politica venutasi a
creare, pur essendo lontano dalle culture politiche di alcuni di
coloro che si candidano oggi a governare la Regione. Valuterò
provvedimento per provvedimento, apporterò il mio contributo e, se
necessario, mi opporrò a quello che si vorrà presentare.
Nel documento programmatico della mozione di sfiducia si parla
di nuova legge elettorale. Bene se parliamo di rendere il voto
libero e non controllabile e se parliamo di misure che consentano a
più donne di essere elette. Non posso però condividere, per
coerenza politica e con quello che ho votato al referendum del 4
dicembre, modelli presidenziali maggioritari che altro non
farebbero che ulteriormente svilire l'apporto delle culture
politiche, a tutto vantaggio dei leaderismi che ci hanno portato a
questo disastro. Anche sulle partecipate dobbiamo intenderci:
occorre ripensare da zero a un modello di gestione, ma stop sin da
subito all'occupazione dei consigli d'amministrazione da parte dei
partiti. Esigo una dimostrazione tangibile che la nuova maggioranza
voglia lasciarsi alle spalle il sistema clientelare: alla prima
nomina di qualche amico dell'amico, io ritirerò il mio appoggio.
Infine l'ambiente: dobbiamo dare corso al risultato del referendum
del 2012, che ci dice che le valdostane e i valdostani hanno scelto
affinché i rifiuti siano trattati a freddo. Sul lavoro è
assolutamente necessario approntare un piano di occupazione, per
risolvere l'ormai gravissima questione della disoccupazione,
soprattutto di quella giovanile. Bisogna anche ripensare a quella
che viene chiamata "legge Fontana", perché a oggi è totalmente
inadeguata. Sulla scuola dobbiamo mettere mano alle
adaptations
e dobbiamo approntare quel piano di assunzioni
immediatamente. Sul sociale bisogna ripensare al nostro modello di
welfare
per fare in modo che venga garantito un livello di
servizi adeguato per tutte e tutti. Dobbiamo ripensare il trasporto
su gomma e renderlo più efficiente, anche creando il biglietto
integrato. Sui lavori pubblici bisogna limitare, per quanto
possibile, i ribassi negli appalti che riguardano il sociale.
Qualche segnale nel programma proposto c'è, ma le parole a me
non bastano. Mi aspetto che le cose scritte vengano attuate senza
le amnesie a cui la politica in questa legislatura ci ha abituato e
senza compromessi al ribasso. Il compito che do a me stesso è di
essere inflessibile.
Mi permetta, Presidente, poi di ricordare una persona che ha
occupato questi banchi ormai qualche decennio fa, che ho avuto il
piacere di conoscere e dalla quale ho avuto il tempo di imparare
molte cose: quella persona si chiamava Vittorino Chiarello.
Presidente -
Altri interventi? Non ci sono altri
interventi, pertanto dichiaro chiusa la discussione generale.
Interventi di replica? Non ci sono altri interventi, quindi
passiamo alle dichiarazioni di voto. Ha chiesto la parola il
consigliere Bertin, ne ha facoltà.
Bertin (ALPE) -
Mettere fine all'agonia della giunta
Rollandin è a questo punto un atto dovuto. Un Governo incapace di
rispondere alle esigenze della collettività, che rappresenta
l'ultimo atto nel tentativo di mantenere un sistema di potere ormai
inadeguato. Ne abbiamo visto anche oggi l'inadeguatezza, al punto
di non presentarsi neanche a una discussione. Un sistema costruito
nel tempo, negli ultimi trent'anni, che ha goduto di un largo
consenso in questa sala, un sistema nato dall'abbondanza
finanziaria e dall'irresponsabilità politica a essa collegata e
basato sul diffuso clientelismo. Oggi i nodi vengono al pettine,
l'abbondanza finanziaria ormai è un ricordo e il sistema si sta
sgretolando.
Urgente e doveroso - poco responsabile non averlo fatto prima -
mettere mano alla legge elettorale: un
Porcellum
alla
valdostana che riesce a togliere rappresentanza, senza dare
governabilità. Una legge elettorale che in questa legislatura ha
evidenziato tutti i suoi limiti e che rischia di riprodurre un
eterno "diciassette a diciotto" con conseguente instabilità. Un
sistema che favorisce acrobazie, capriole e funambolismi politici
di vario tipo, come quelli ai quali abbiamo potuto assistere. Un
sistema che giustifica in qualche modo i salti della quaglia,
allargamenti e rimpasti, crisi a ripetizione, cambi di schieramento
e nuovi governi a cui abbiamo assistito in questa legislatura.
Governi con le porte girevoli, nei quali assessori escono senza
soluzione di continuità, soprattutto con la poltrona.
Una legge elettorale che favorisce, ma certo non obbliga a
questi spettacoli. Inoltre con le tre preferenze, questa legge
favorisce il controllo del voto e la deriva a esso collegata:
clientelismi e corruzioni
in primis
. Un sistema che va
obbligatoriamente cambiato, liberando l'elettore da un potenziale
controllo. Si possono verificare tutte le possibilità, sapendo però
che la scelta migliore e più semplice a questo scopo è la
preferenza unica. Ricordo che la preferenza unica ha goduto di un
largo sostegno della popolazione. In effetti, già nel referendum
del giugno 1991 per l'abolizione delle preferenze plurime, quello
in cui Bettino Craxi invitava ad andare al mare, i valdostani si
espressero con il 96,8 percento per l'abrogazione. Stesso discorso
anche per la preferenza unica nel referendum del 2007, nel quale 25
mila cittadini valdostani si espressero per la preferenza unica. La
preferenza unica, peraltro, è applicata in quasi tutte le Regioni
italiane e la Valle d'Aosta è un'eccezione.
È inevitabile che la nuova maggioranza che si formerà abbia
riunito frettolosamente sensibilità e storie politiche molto
diverse. In questo senso ricordo gli obiettivi e le ragioni che
hanno portato alla nascita del movimento ALPE, nata da
un'iniziativa politica per il cambiamento nel modo di fare
politica, per cercare un diverso rapporto con la società civile e
sperimentare soluzioni innovative alla partecipazione democratica.
Un'azione che univa l'autonomismo, responsabile e aperto al
cambiamento, all'ambientalismo, con un chiaro ancoraggio al campo
progressista e al centrosinistra.
Ma in politica quello che conta sono i fatti e ai fatti guarderò
senza pregiudizi, però senza dimenticare il passato e gli obiettivi
che mi hanno fatto impegnare in politica. Insomma, come al gioco
del poker bisogna andare a vedere. Bisogna andare a vedere le carte
per sapere se si tratta solo di un
bluff
o dell'inizio di un
vero cambiamento. Il mio sostegno a questo Governo sarà legato ai
fatti e alle azioni, se queste saranno coerenti con il programma
che abbiamo condiviso, nella speranza che questo momento possa
rappresentare l'innesco di un detonatore per un vero cambiamento
della politica. La Valle d'Aosta ha urgente necessità di un
cambiamento.
Presidente -
Ha chiesto la parola il consigliere Contoz,
ne ha facoltà.
Contoz -
Devo ammettere che sono emozionatissimo e spero
di essere all'altezza della situazione, perché mi trovo in un mondo
per me completamente nuovo e decisamente diverso da quello per cui
mi ero candidato nel 2013. Arrivare a essere un consigliere
regionale era sempre stato il mio sogno e, secondo me, è una
soddisfazione. Arrivare grazie all'indagine sui costi della
politica, diciamo che non è la stessa cosa.
Per chi non lo sapesse, mi sembra giusto dire che io sono uscito
nel 2015 dal movimento della Stella Alpina, scrivendo una lettera
molto chiara che ne spiegava le ragioni, per cui non voglio
ritornarci adesso; comunque, per chiunque la volesse, è a
disposizione. Ho sentito parlare di coerenza e questo mi ha fatto
piacere, perché nel bene o nel male sono la coerenza in persona,
per chi mi conosce. L'amico Marquis qui vicino a me sa che, quando
ero nella Stella Alpina, mi sono battuto in tante battaglie, anche
se molte le ho perse, comunque ho combattuto sovente. Da quando
sono uscito, ho intrapreso - non lo nego, anche se sono solo qui
dentro - un avvicinamento al movimento dell'Union Valdôtaine, che è
quello più vicino degli altri al mio pensiero di centro e
autonomista. Sono un ex democristiano che è passato all'Union
Valdôtaine, come è successo ad altri qui dentro.
In questo momento mi trovo, senza aver mai svolto un giorno da
consigliere regionale, a dover fare l'ago della bilancia; forse no.
È una cosa per me delicatissima ed è una scelta con la quale
sicuramente, qualunque essa sia, scontenterò tanti amici e anche
dei clienti. Però nella vita si devono prendere delle decisioni e
la politica è proprio una cosa nella quale bisogna fare delle
scelte.
Parlo in questo momento da uomo che sente cosa dice la gente:
nel mio lavoro e nello sport che faccio, vengo sovente a parlare
con le persone. Quello che vorrebbe la Valle d'Aosta in questo
momento - non parlo nel mio interesse, perché oggi è il primo
giorno che sono qui - sarebbe di andare alle urne, perché la gente
vuole andare alle urne. In effetti ci sono dei grandissimi problemi
- lo sapete meglio di me - quindi la gente vuole delle risposte ed
è stanca di non capire cosa succede qua dentro: è giusto che lo
sappiate. Prima però proporrei una modifica della legge elettorale,
che permetta a coloro che sono eletti di poter governare senza
incorrere in situazioni come questa. Ho sentito il collega Bertin
sulla preferenza unica e io sono d'accordissimo con lui: finalmente
non ci sarebbero più controlli del voto e finalmente non ci sarebbe
più uno che porta l'altro, ma se uno è bravo viene votato e se non
lo è non viene votato.
Ora sono a un bivio e devo decidere: devo decidere fra due
proposte, due coalizioni. Da una parte c'è la possibilità che con
il mio voto questo nuovo Governo, chiamiamolo così, regga quasi
sicuramente fino a maggio 2018 e magari, con un bel accordo
elettorale, anche dopo. Un Governo con a capo Marquis, che conosco
da tanto tempo e che stimo, il quale però - dicendola tutta - era
fino all'altro giorno il portavoce di Marco Viérin, di cui ho preso
il posto, e che adesso vuole diventare e diventerà il presidente di
un gruppo che, io dico, vede tutti uniti disperatamente. È questo
che non mi convince. Cosa vuol dire? Abbiamo gli ex DC, abbiamo i
Cinque Stelle, abbiamo Rifondazione Comunista. Io non sono molto
propenso ad appoggiare un Governo di questo tipo, in cui ci sono
tutti dentro.
Certo che la proposta che mi hanno fatto era molto allettante e
tanti l'avrebbero accettata: è più semplice, è più facile. Però, ho
una coscienza e spero di avere una mia coerenza che mi dice: hai
intrapreso un percorso e devi continuare quel percorso. Anche
perché mi ricordo che se sono uscito dalla Stella Alpina, era
perché ne avevo le scatole piene. Quindi da cristiano, quale mi
ritengo, riesco a perdonare, ma faccio molta fatica a
dimenticare.
Io sono convinto che la volontà dei cittadini è quella di andare
alle urne. Soprattutto voglio ricordare che quando nel 2013 i
cittadini valdostani hanno votato, hanno scelto una coalizione
formata da forze autonomiste, in cui la maggioranza ce l'aveva
l'Union Valdôtaine. È vero che a capo di questa Union Valdôtaine -
tanti che sono qui dentro si sono già defilati; io forse non la
conosco ancora bene e sarà per quello, non lo metto in dubbio - c'è
"l'imperatore Augusto", come voi lo chiamate, sul quale ne ho
sentite di tutti i colori, oggi come sempre. Con il suo carattere
forte e particolare, secondo me - magari mi sbaglio - è ancora un
uomo che, con l'esperienza che ha, poteva servire a portare la
Valle d'Aosta fuori da questo marasma. Comunque, secondo me la
soluzione migliore è andare a elezioni e chi vincerà sceglierà il
nuovo Presidente.
Inoltre, una cosa secondo me importantissima -parlo sempre della
volontà degli elettori - è che io sono contrario ai ribaltoni. Voi
avete detto che questo non è un ribaltone. Ma scusate, la volontà
dei cittadini era un'altra. Qui c'è un insieme di forze che non
sanno cosa voglia dire la parola omogeneità.
Ripeto, che in questo momento mi trovo in una posizione molto
particolare. Più mi guardo intorno e più non vedo nessuno che
probabilmente la pensa come me, però nella vita ognuno deve essere
coerente e dire quello che pensa; forse magari premia.
Chiudo dicendo che mi prendo cinque giorni di tempo - come ha
detto il collega Norbiato - per decidere dove collocarmi, e io non
voterò la sfiducia al governo Rollandin.
Presidente -
Ha chiesto la parola il consigliere
Norbiato, ne ha facoltà.
Norbiato (UV) -
Ho più volte sottolineato in occasione
del precedente intervento l'imbarazzo di trovarmi in questa
situazione. Mi corre l'obbligo, a questo, punto di dover esprimere
un voto in merito a un atto che, se approvato, modificherà
radicalmente l'assetto politico della massima istituzione di questa
Regione. Tale proposta, approdata in aula dopo numerose traversie,
è frutto di elaborazioni che in nessun modo mi hanno coinvolto.
Sono queste le ragioni per cui anticipo la mia astensione al
deliberato di cui trattasi.
Desidero tuttavia concludere sottolineando fermamente quanto già
affermato: farò in ogni caso tutto il possibile e offrirò tutta la
mia collaborazione, affinché comunque da questo consesso si possano
sviluppare politiche, ovviamente da me condivise, che provvedano a
risolvere i numerosi problemi che affliggono la nostra
collettività. Grazie colleghi.
Presidente -
Ci sono altri interventi per dichiarazione
di voto?
Se non ci sono altri interventi, possiamo procedere alla
votazione per appello nominale. Chiederei ai colleghi giornalisti
possibilmente di non entrare e uscire, ma di rimanere o dentro o
fuori dall'aula. E chiederei ai colleghi Consiglieri di rimanere
seduti al loro posto, onde evitare confusione. Si eviti di andare
avanti e indietro da questa porta, che chiederei agli uscieri di
mantenere chiusa possibilmente.
Procediamo alla votazione e chiedo al collega Segretario di
procedere all'appello nominale. Ciascun collega chiamato si alza in
piedi e dichiara se è a favore o contrario.
Esito della votazione:
Presenti: 20
Votanti: 19
Favorevoli: 18
Contrari: 1
Astenuti: 1 (Norbiato)
I Consiglieri si sono così espressi:
Baccega Mauro: assente
Bertin Alberto: favorevole
Bertschy Luigi: favorevole
Bianchi Luca: assente
Borrello Stefano: favorevole
Certan Chantal: favorevole
Chatrian Albert: favorevole
Cognetta Roberto: favorevole
Contoz Paolo: contrario
Cout Orfeo: assente
Fabbri Nello: favorevole
Farcoz Joël: assente
Ferrero Stefano: assente
Follien David: assente
Fosson Antonio: favorevole
Gerandin Elso: favorevole
Grosjean Vincenzo: favorevole
Guichardaz Jean-Pierre: assente
Isabellon Giuseppe: assente
Lanièce André: assente
Marguerettaz Aurelio: assente
Marquis Pierluigi: favorevole
Morelli Patrizia: favorevole
Nogara Alessandro: favorevole
Norbiato Carlo: astensione
Padovani Andrea: favorevole
Péaquin Marilena: assente
Perron Ego: assente
Restano Claudio: favorevole
Rini Emily: assente
Rollandin Augusto: assente
Roscio Fabrizio: favorevole
Rosset Andrea: favorevole
Testolin Renzo: assente
Viérin Laurent: favorevole
Il Consiglio approva la mozione di sfiducia costruttiva.
L'approvazione della mozione comporta la cessazione dalla carica
del Presidente della Giunta regionale e il contestuale subentro del
nuovo Presidente della Regione e del nuovo esecutivo proposto.
Invito i colleghi a prendere posto.
Chiederei di non esprimere consensi o dissensi, grazie.
Ha chiesto la parola il Presidente della Regione, ne ha
facoltà.
Entrano in aula il neoconsigliere Orfeo Cout e il consigliere
Guichardaz.
Marquis (SA) -
Grazie presidente Rosset, grazie colleghi.
È con grande emozione che mi accingo a prendere la parola. Vi
ringrazio per la fiducia che mi avete accordato in questo difficile
compito. Insieme e con responsabilità abbiamo svolto un compito
difficile nel percorso previsto dalla legge e dalle istituzioni. La
nostra è stata una crisi politica che abbiamo superato all'interno
di quest'aula e che si è sviluppata in modo trasparente, malgrado i
passaggi tecnici e politici che abbiamo superato in questi giorni.
Ringrazio di cuore tutti i Consiglieri regionali, che hanno vissuto
questo momento e che non si sono sottratti ai suoi difficili
passaggi.
Probabilmente siamo riusciti a superare questa difficile fase,
proprio per la situazione eccezionale che si è creata nel lavoro,
nelle imprese che chiudono, nelle famiglie in difficoltà. Il
rallentamento e poi lo stallo dell'azione degli ultimi tempi ha
imposto un'assunzione di responsabilità del Consiglio. La mozione
di sfiducia era tesa a rispondere con velocità e serietà alle
emergenze che si sono create: dalle crisi nei comparti economici,
alla casa da gioco, alle crisi sociali.
Soltanto una situazione eccezionale poteva permettere di
superare questa prova. La nostra proposta risponde all'emergenza e
rimane aperta a tutte le forze politiche e alle forze vive della
società valdostana. Non ha preclusioni, non è nata per sostituire,
ma nasce da un momento di condivisione, da un momento di
solidarietà. Nasce quando tutte le forze sembravano aver compreso
la portata della crisi, la gravità dei nodi ormai giunti al
pettine, la necessità di un cambio di metodo e di velocità
d'azione.
Purtroppo per alcuni a un certo punto è sembrato più facile
guardare indietro, al consenso di un mondo che non c'è più, a una
finzione superata dalla realtà. Noi il dialogo l'abbiamo cercato e
ancora lo cerchiamo. Non volevamo arrivare alle frizioni di questi
giorni: è stato un errore tirarsi indietro, un vero peccato
sottrarsi al tavolo della verifica su come risolvere insieme i
problemi, ma il messaggio d'apertura resta intatto. Oggi dobbiamo
comunque ricostruire insieme, tenere la porta aperta a tutti i
contributi e prendere atto della lezione della realtà.
Non siamo più negli anni Novanta del secolo scorso. A quei tempi
la vita politica si articolava in un sistema stabile con un ente
Regione ricco, in cui ci si preoccupava soltanto di ridistribuire
la spesa. Come ricordava una ricerca del Censis di quegli anni, era
un benessere senza sviluppo, che era fondato sulla ricchezza
straordinaria temporanea del bilancio regionale. La Regione
beneficiava non solo del gettito delle imposte, ma anche di altre
entrate: sdoganamento autoportuale, casa da gioco e altre imposte a
base territoriale. Il cambio amministrativo di quegli anni, e anche
la restaurazione che ne seguì, avvenivano in un contesto di grandi
risorse finanziarie per l'ente Regione. Era un avvicendamento di
forze politiche, la cui divergenza era solo sulla destinazione
della spesa. Erano forze politiche che agivano sullo stesso
contesto economico e sociale del benessere senza sviluppo. Vi fu un
parziale momento di consapevolezza, quando venne chiuso l'autoporto
e finì il gettito dell'Iva da importazione. Fu la coscienza di un
attimo, come temporanea fu la soluzione individuata con la
compensazione nel bilancio dello Stato.
Non è la situazione di oggi: la realtà è cambiata e dobbiamo
essere capaci di ascoltare la sua lezione. Dopo la legge sul
federalismo fiscale nel contesto della crisi nata nel 2007, l'ente
Regione ha perduto le entrate che potremmo definire come
"supplementari", le accise sui beni consumati fuori dal suo
territorio e la compensazione dell'Iva da importazione. Inoltre il
casinò ha smesso di produrre la ricchezza di una volta. Lo Stato ci
ha chiesto per alcuni anni un contributo alla finanza pubblica.
Forse solo la grande operazione di acquisto o di ritorno in
possesso delle nostre acque ha potuto fornire un supplemento di
risorse al bilancio regionale per mezzo di CVA. Con la fine della
ricchezza del bilancio regionale, il benessere è scomparso e con
lui progressivamente anche il consenso e la coesione sociale e
politica. Molte aziende hanno chiuso, interi comparti,
dall'edilizia alle professioni, hanno visto decrescere il loro
fatturato. Persone e famiglie sono andate in sofferenza, sono
emerse rabbia e rassegnazione. L'agricoltura è sostenuta con gli
stessi mezzi di altre Regioni, cioè con i fondi europei, e il
comparto dell'allevamento si è ridotto. Il benessere delle persone
e delle famiglie non dipende più dalle risorse regionali.
La capacità di fornire beni e servizi pubblici dipende oggi
dalla capacità del sistema economico Valle d'Aosta di produrre
sviluppo, reddito e lavoro. È un grave errore usare concetti e
metodi di trent'anni fa. La vecchia cultura politica pensa solo
alle casse regionali, invece di riflettere su come rendere più
vivace l'economia e la società valdostana. Non si può trovare il
consenso di un tempo, perché non bastano le risorse, anche a
cercarle o prenderle in prestito presso la BEI (Banca Europea degli
Investimenti) o in una partecipata. Si favorisce solo una cerchia
ristretta di beneficiari, acuendo le tensioni. È una coperta sempre
più corta: l'uso delle procedure arrischiato, le maglie si
stringono. Le nuove regole di Basilea impongono una diversa
governance
per la Finaosta; la legge Madia costringe a una
disciplina più stringente per le partecipate, che non possono più
essere in
deficit
. Così con la vecchia mentalità, il
decisore resta sempre più solo, tenta di risolvere l'impossibile e
non ci riesce.
La realtà è questa e da questo contesto sono nate le urgenze di
oggi. La Valle d'Aosta è passata dal benessere senza sviluppo, al
benessere dallo sviluppo. Che i soldi fossero finiti, era chiaro
per alcuni di noi. Nel programma di legislatura, ma senza che
diventasse una chiara priorità, avevamo già scritto azioni dedicate
allo sviluppo, al lavoro, alla semplificazione. Al centro della
domanda dei valdostani oggi ci sono lavoro e sviluppo. Per queste
ragioni, se è vero che la proposta di oggi è rivolta all'immediato
e alle urgenze, sullo sfondo si può ipotizzare una proposta
politica più ampia, a cui far partecipare non soltanto questo
Consiglio, ma tutte le forze vive della società valdostana. Una
proposta per ripartire tutti insieme.
Per questo, rinnovo il mio ringraziamento alle forze politiche
che hanno avuto la forza e il coraggio di assumersi la
responsabilità di governo di fronte a queste urgenze. Per questo,
rinnovo l'invito alle forze politiche a continuare a contribuire in
questo percorso. Il nostro è infatti un Governo delle urgenze, che
deve restare distinto da altri problemi e anche dalle vicende
giudiziarie che possono attraversare la vita politica regionale. È
necessario lavorare sui temi della crisi con la testa alta, anche
con contributi specifici proprio in questa Assemblea. Siamo aperti
all'apporto di tutti: dei corpi intermedi, delle forze politiche.
Dobbiamo presto superare le dinamiche di scontro e ritrovare la
solidarietà del lavoro in
corvé
. È un Governo con uno scopo,
un Governo per portare soluzioni, per rimettere alcuni dossier
nella giusta carreggiata. Politicamente, mentre affronta le
urgenze, è anche un Governo dei cittadini: è un Governo in cui
tutti i valdostani devono sentirsi rappresentati, in cui c'è sempre
una porta aperta per trovare insieme una soluzione, in cui portare
un contributo, non un luogo dove presentarsi con il cappello in
mano, ma qualcosa di tutti. Per questo, il metodo della
condivisione è importante. Per questo, le priorità sono le stesse
che sentono i cittadini valdostani: il lavoro, la situazione delle
famiglie, la sicurezza, la stabilità, una luce per il futuro.
È anche però un Governo della normalità. Dall'altra parte, io
stesso sono un valdostano e, come tutti i valdostani, la mia storia
personale è simile a quella di tanti altri. Sento il peso della
responsabilità cui sono chiamato, come tutti gli Assessori di
questa squadra. Ci mettiamo a disposizione con spirito di servizio
per adoperarci senza arroganze. Abbiamo oggi bisogno di normalità,
di fiducia, di affidabilità, di cuore, non di esagerazioni, di voci
grosse. Abbiamo bisogno di un lavoro condiviso, moderno ed europeo.
Da soli, i fuoriclasse non sono più sufficienti. Occorre gioco di
squadra, la valorizzazione del singolo giocatore. Ogni singolo
consigliere va ascoltato e coinvolto con rispetto umano e
personale, partecipazione e coraggio. È come una famiglia che, in
un momento di crisi, deve trovarsi intorno a un tavolo, vedere come
fare, cercare le soluzioni con il contributo di tutti. E se alcuni
membri se ne sottraggono, si cerca di farli tornare: anche loro
hanno davanti problemi da cui non possono nascondersi.
Il est aussi un Gouvernement de l'identité, un Gouvernement de
notre Vallée d'Aoste, dans le but de garder le lien de sa culture
plus profonde, de sauvegarder sa langue, de promouvoir sa
pérennité, sa visibilité, permettant son libre épanouissement, bien
que dans un contexte italien, mais ouvert à l'Europe et à la
francophonie. Bien que dans l'urgence des problèmes, on verra
bientôt des résultats en cette matière: dans l'école, dans la
culture, dans notre vie quotidienne. J'en remercie d'ores et déjà
l'apport non seulement de notre Assesseur à la culture, mais de
l'ensemble du Gouvernement. La culture valdôtaine, la
"spécialisation intelligente" de notre territoire doivent nous
guider dans les défis de l'urgence. Notre identité et notre
autonomie resteront une référence pour tout choix politique urgent
et toute action administrative à adopter.
È un Governo dei fatti, perché dovrà evitare le cortine fumogene
e le fantasie, ma raccontare la realtà per quello che è. Si dovrà
agire presto nelle urgenze e senza paura. Si dovrà sburocratizzare
non con le chiacchiere, ma con i fatti. Anche nelle urgenze, si
dovrà rendere la vita più facile ai cittadini, ai lavoratori e alle
imprese, con azioni puntuali, anche riducendo i moduli da compilare
on line
. Si agirà dove sono possibili e necessari i
risultati a breve termine.
Come sapete, abbiamo identificato sette capitoli di intervento
urgente, che ho già richiamato: lavoro ed economia, crisi nelle
partecipate e casinò, miglioramenti ambientali e nei rifiuti,
sviluppo nel turismo, nuovo
welfare
, prevenire altre
situazioni di crisi sociale, legge su ferrovia e trasporti. Dovremo
anche risolvere i nodi della macchina regionale dove si è
inceppata, della finanza locale con un nuovo dialogo con i Comuni,
della libertà nel voto e nella governabilità. È urgente riparlare
con lo Stato, sulla certezza delle entrate e sull'attuazione dello
Statuto.
È un lavoro per il quale vorrei sin d'ora ringraziare chi ha
contribuito a tracciarlo, coloro che si sono assunti la
responsabilità di affrontarlo quando era più semplice restare
all'opposizione o evitare di sottoporsi alle critiche sterili. Sui
temi che riguardano il potere giudiziario, nella distinzione dei
compiti per la comunità valdostana e per noi, ci vorranno rispetto
e senso delle proporzioni. Sarà nostro compito agire nell'ambito
della prevenzione, della chiarezza e del controllo, contrastare lo
stiracchiamento di norme, i comportamenti che producono situazioni
opache. Il mio ringraziamento personale va non solo ai membri della
Giunta, ma anche a tutti i Consiglieri che si sono fatti carico di
questo passaggio. Anche ai nuovi arrivati, che saluto ancora e che
sono certo hanno inteso la gravità del momento. La Valle ha dinanzi
un futuro incerto. Noi abbiamo la responsabilità di contribuire a
un lavoro di ricostruzione e rilancio.
Desidero anche ringraziare le persone che hanno partecipato a
questa fase, chi ha conservato spirito critico e intelligente,
senso delle proporzioni, rispetto per le persone. In particolare,
saluto i giornalisti e gli operatori della comunicazione, il
personale regionale, chi partecipa più attivamente alla vita
politica e sociale nei partiti, nelle associazioni, nei corpi
intermedi, nella discussione delle cerchie familiari. La
partecipazione e la cittadinanza attiva sono fondamentali per il
buon funzionamento delle istituzioni dell'autonomia. Abbiamo
bisogno di una società civile sana e vivace per vivere in una Valle
d'Aosta migliore.
Voglio concludere con due osservazioni. La prima riguarda il
nostro lavoro in quest'aula e il contesto politico. Vorrei essere
chiaro sul fatto che noi difenderemo con calma e serenità le
istituzioni dell'autonomia, che parleremo con lo Stato sullo
Statuto, sui rapporti finanziari, nella collaborazione sui dossier
importanti, come la mobilità, la sicurezza e lo sviluppo. Ma
dobbiamo difendere la nostra Valle e lo Statuto, anche mostrando
che siamo capaci di discutere e lavorare dentro le istituzioni
dell'autonomia, come abbiamo fatto sin dal 1948. Dobbiamo essere
all'altezza dei principi fondanti dell'autonomia.
Un vivo ringraziamento vorrei anche portare alla Presidenza del
Consiglio, ai dirigenti, ai quali esprimo tutta la mia solidarietà
per le inopportune e ignobili parole che qualche collega ha rivolto
loro in questi difficili giorni. Noi operiamo sempre nella
consapevolezza della separazione e nella distinzione dei ruoli,
politico e amministrativo.
Il nemico della Valle d'Aosta è la crisi economica e la crisi
del lavoro, non il nostro vicino di casa. Le dinamiche di scontro
sono inutili, come per i quattro capponi di Renzo. È soltanto un
modo per perdere tempo, per far decadere la nostra autonomia, per
cedere le nostre ricchezze e la nostra Valle in altre mani. La
Valle è dei valdostani ed è importante che tutti partecipino con
solidarietà verso questo fine comune, che non si può né cambiare né
occultare.
La seconda osservazione riguarda i valdostani. Vorrei dire loro
di alzare la testa, di farsi coraggio, di lasciare da parte la
rassegnazione, di pensare a come ricostruire, a quali proposte
mettere mano, quali iniziative avviare. Siamo una regione
bellissima, con molte opportunità. Dobbiamo rimuovere gli ostacoli
che impediscono la creazione di lavoro e lo sviluppo di nuovi
progetti. Dobbiamo preservarla, la nostra Valle, renderla più
bella, svilupparla intorno ai suoi elementi di forza. Dobbiamo
farlo senza burocrazie e senza arroganze, anche nelle urgenze.
Dobbiamo saper guardare a una Valle moderna, con un benessere e una
sicurezza fondati sullo sviluppo e sul lavoro. Una Valle in cui
vivere con gioia e serenità, con la propria famiglia e nella
propria comunità.
Mi sia consentito un pensiero alla mia famiglia, a mia moglie, a
mio figlio e ai miei genitori ai quali, con l'accettazione di
questo incarico, sottrarrò del tempo per stare al loro fianco. Bien
faire et laisser dire: vive la Vallée d'Aoste et vive les
Valdôtains!
