Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3311 del 21 febbraio 2024 - Resoconto
OGGETTO N. 3311/XVI - Interrogazione: "Analisi dell'impatto
da vibrazioni in fase di realizzazione dell'attività cantieristica
dell'Ospedale Parini".
Bertin (Presidente) -
Punto n. 22. Risponde l'assessore
Marzi.
Marzi (SA) -
Siamo perfettamente consapevoli che il
cantiere inserito nel contesto urbano recherà inevitabilmente anche
disagi. Quest'aspetto è stato più volte oggetto di approfondimento
nell'ambito del tavolo di lavoro tecnico costituito con il Comune
di Aosta e SIV. L'attenzione sul tema, posta da parte di tutti i
soggetti coinvolti ha infatti portato a tutti gli approfondimenti
necessari; nel contempo il tavolo ha condiviso di monitorare
costantemente lo svolgimento delle attività.
Venendo alle domande: "da quali enti è stata redatta e
revisionata la relazione tecnica di impatto vibrazionale di
cantiere, se è stata effettuata un'attenta analisi dall'impatto da
vibrazione in fase di realizzazione dell'attività cantieristica e
il dettaglio delle attività di monitoraggio delle vibrazioni", la
relazione di impatto vibrazionale è stata data dal Coordinatore per
la sicurezza e contiene la valutazione degli impatti vibrazionali
degli interventi previsti nell'ambito del cantiere di realizzazione
del corpo G3. Secondo quanto riferito dal Coordinatore per la
sicurezza, la realizzazione delle centrali è posta a una distanza
di circa dieci metri dagli edifici esistenti; gli scavi saranno
protetti da una parete di pali di contenimenti, che faranno sì che
le vibrazioni indotte dai mezzi d'opera si disperdano prima di
raggiungere gli edifici. Per la realizzazione di tale parete sul
perimetro dei costruendi volumi interrati, i progettisti hanno
individuato la tipologia di perforazione a elica, ritenuta più
idonea rispetto alla rotopercussione. Tale tecnica di perforazione
risulta bene applicabile in base alle indagini geotecniche condotte
sui terreni. L'attività di perforo verrà condotta in serie per un
singolo palo alla volta e consentirà così di contenere gli impatti
vibrazionali rispetto alle varie attività e ai servizi richiamati
nelle interrogazioni. Le attività di scavo e rimozione del
materiale scavato per la realizzazione dei vani interrati saranno
condotte a seguito del completamento della parete di contenimento e
su tutto il perimetro interessato dagli scavi. In tal modo la
suddetta parete costituirà già di per sé un'efficace schermatura
rispetto alle vibrazioni generate dalle fasi di scavo. La fase di
scavo inoltre risulterà molto frazionata nel tempo e quindi, in
generale, poco impattante. Lo scavo sarà inoltre realizzato con la
tecnica dall'alto verso il basso che garantisce ulteriormente la
riduzione delle vibrazioni indotte. Le macchine operatrici
utilizzate negli scavi saranno perforatrici di ultima generazione
molto performanti e a ridotto impatto acustico ambientale. Il
Coordinatore della sicurezza riferisce inoltre che l'intera area di
realizzazione delle centrali e tutti gli edifici circostanti
saranno oggetto di attento monitoraggio delle vibrazioni
ante
, durante e
post
opera, con sistemi di ultima
generazione in grado di misurare qualsiasi tipo di vibrazione.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Assessore, io capisco che non si possono
fare miracoli, le vibrazioni in un cantiere da che mondo è mondo ci
sono, io le ricordo che in questo cantiere la fossa sarà a dieci
metri magari dall'area della Rianimazione per le urgenze, però
avremo attività di scavo, di sbancamento, che andrà contro la
Struttura della Rianimazione e delle sale chirurgiche.
Lo sbancamento prevede oltre 600 metri quadrati di terreno
rimosso e verrà effettuato con bulldozer, quindi lì la sua parete
di contenimento la vedo ben difficile, visto che è posta in
superficie, che possa schermare in qualche modo le vibrazioni.
Avremo ancora, sempre nell'area adiacente a quella sala per le
urgenze e quindi a tutta la rianimazione, la rimozione di
autobloccanti, effettate, immagino, con un mezzo che farà il suo
dovere, avremo ancora la rimozione di tutta l'isola ecologica, si
parla di oltre 500 metri quadri tra isola ecologica e l'asfalto
della strada che attraversa quella zona.
Mi permetta quindi di dire che la trovo ridicola la sua
risposta, per carità, lei deve leggere quello che c'è scritto, però
qui l'attività di un cantiere, nella zona più critica della città
di Aosta, non solo abbiamo l'Ospedale con dei degenti ma abbiamo
anche tutti i condomini che sono posti proprio di fronte al
cantiere, saremo curiosi di vedere quali saranno i risultati del
monitoraggio. Io spero che ci vengano forniti, sennò richiederemo
questi documenti. Ripeto che in quell'area ristretta avremo
escavatori, autocarri, martelli demolitori, demolizioni effettuate
con pale meccaniche dotate di dispositivi, autopompe per il getto,
carico di autocarri, spostamento di cassoni.
Tutto questo lei mi dirà che non effettuerà vibrazioni, si
ricordi che il fascicolo tecnico dell'opera che siamo andati a
vedere, predisposto in fase di progettazione dal CSP, il
coordinatore, e che dovrà essere completato eventualmente dal CSE,
che è in fase di esecuzione, riporta - ed è quello di questo
cantiere - che per ogni operazione lavorativa di manutenzione
ordinaria e straordinaria di revisione dell'opera, per ogni ricerca
di documentazione tecnica dell'opera, si fa fede a questo
fascicolo. In questo fascicolo, tra le altre cose, c'è un
articoletto breve sulle vibrazioni, che prevede: "Qualora non sia
possibile evitare l'utilizzo diretto di attrezzature e utensili
comunque capaci di trasmettere vibrazioni al corpo dell'operatore -
in questo caso parliamo dei dipendenti, ma penso che per i degenti
sia ancora peggio - questi ultimi devono essere dotati di tutte le
soluzioni tecniche più efficaci per la protezione. I lavoratori
addetti devono essere sottoposti a sorveglianza sanitaria e deve
essere valutata l'opportunità di adottare una rotazione tra gli
operatori" addirittura, ma data la localizzazione dell'intervento,
cioè stiamo parlando delle centrali tecnologiche adiacenti alle
zone più critiche dell'Ospedale, nella vicinanza di zone
urbanizzate in più si precisa che "non sono ammessi interventi che
determinino vibrazioni al di fuori dell'ambito di cantiere". Questo
è scritto nero su bianco, io spero che qualcuno si assuma la
responsabilità di questi interventi. Lei sa bene - e me l'ha
ricordato nel Consiglio scorso - che abbiamo fatto un accesso agli
atti per avere altra documentazione in data 2 febbraio e non ci
sono ancora state fornite queste relazioni, però stia tranquillo
che su questo argomento, mi spiace, ci toccherà confrontarci
ancora.
