Classificazione
ASSISTENZA SOCIALE
Disabili
SPORT E TEMPO LIBERO
Sport invernali



Oggetto del Consiglio n. 1179 del 13 gennaio 2022 - Resoconto
OGGETTO N. 1179/XVI - Approvazione di mozione: "Impegno del
Governo regionale a introdurre agevolazioni per l'acquisto di
skipass in tutti i comprensori regionali per le persone
diversamente abili e i relativi accompagnatori".
Marguerettaz (Presidente) -
Possiamo riprendere i lavori.
Punto n. 52 all'ordine del giorno. Per l'illustrazione della
mozione, ha chiesto la parola il consigliere Brunod.
Brunod (LEGA VDA) -
Prendendo atto che l'obiettivo 3
dell'Agenda 2030 per lo sviluppo sostenibile prevede di assicurare
la salute e il benessere per tutti e tutte le età; inoltre, nel
programma di legislatura 2020-2025 dell'attuale maggioranza, nella
Sezione sanità e politiche sociali, dove si parla di
welfare
si apprende che: "è necessaria una valutazione reale del problema
disabilità in Valle d'Aosta per poter dare delle risposte concrete
al problema. Bisogna recepire i problemi e le aspettative che
esprimono i disabili e le loro famiglie, dobbiamo garantire
l'assistenza sanitaria a domicilio, rivedere e ampliare la
distribuzione dei fondi per i
caregiver
in relazione ai
carichi assistenziali. È indispensabile fornire adeguati supporti
agli studenti con disabilità affinché la scuola sia inclusiva e non
esclusiva. Occorre promuovere corretti stili di vita anche
attraverso lo sport, fonte di attrazione turistica per la Valle
d'Aosta, con la collaborazione dei medici di medicina generale e
pediatri di libera scelta, sportivi, dietologici e dietisti,
attraverso la collaborazione degli istituti scolastici volta
principalmente alla diffusione di un'adeguata alimentazione in età
prescolare e scolare.".
Si evidenzia che alcune delle finalità della legge regionale 1°
aprile 2004, n. 3, sono le seguenti: la Regione promuove e sostiene
lo sviluppo dello sport dilettantistico caratterizzato da un
importante contenuto motorio, riconoscendo la fondamentale funzione
sociale dell'attività sportiva, il ruolo dello sport a salvaguardia
della salute fisica e dell'integrità morale e il suo contributo
alla lotta contro la tossicodipendenza, le devianze e
l'emarginazione; il valore dell'attività sportiva e dei
diversamente abili, risorsa di qualità per il movimento sportivo
regionale per l'intera comunità.
La rilevanza economica dello sport ai fini della promozione
turistica della Valle d'Aosta. L'articolo 15 del Capo III della
legge regionale 1° aprile 2004 tratta l'istituzione e la
composizione della Consulta regionale per lo sport e, all'articolo
16, ne prevede le seguenti funzioni: formula proposte ed elabora
pareri in materia di politica dello sport; formula proposte in
merito ai sostegni necessari per agevolare la pratica sportiva dei
diversamente abili, compreso l'abbattimento delle barriere
architettoniche presenti negli impianti sportivi. Nella sezione 1.3
"Politiche sociali" del DEFR 2022-2024 si apprende che: "come
affermato nella prima stesura del piano della salute e del
benessere sociale della Valle d'Aosta, di prossima approvazione da
parte del Consiglio regionale, attraverso la programmazione saranno
definiti specifici interventi diretti sia a potenziare quanto già
realizzato all'interno del sistema delle politiche sociali
regionali, sia a sviluppare nuove iniziative con l'obiettivo di
garantire in Valle d'Aosta il livello minimo di prestazioni e
servizi forniti a tutti i cittadini in forma gratuita o attraverso
forme di compartecipazione della spesa, che garantisca la tutela
dei diritti sociali e una maggiore equità territoriale nella loro
distribuzione a livello regionale. In quest'ottica occorrerà un
sempre più oculato utilizzo di tutte le risorse economiche a
disposizione, sia regionali che nazionali e di derivazione europea,
alle quali si aggiungeranno significative risorse provenienti dal
PNRR, con particolare riferimento al sostegno delle persone con
disabilità e al contrasto della povertà estrema.
Con riferimento alla disabilità, risulta necessario avviare una
programmazione integrata in tema di interventi di rilievo
socio-sanitario attraverso il coordinamento delle politiche
sanitarie con le altre politiche di interesse della disabilità
sociale, abitativa, educativa e occupazionale, anche mediante
l'applicazione di sistemi di armonizzazione dei servizi, ponendo
particolare attenzione a progetti di vita indipendenti e rivolti al
"Dopo di noi".
In materia di servizi per persone con disabilità è intenzione
dell'Amministrazione potenziare e personalizzare modelli di
percorsi assistenziali capaci di rispondere in maniera più congrua
e aderente ai bisogni delle persone non autosufficienti, dedicando
interventi qualificati e risorse specifiche per fornire
informazioni, formazione, orientamento, sollievo e altri supporti
alla conciliazione vita, cura, lavoro e caregiver".
Rileviamo che nel DEFR 2022-2024, nella sezione dello sport, si
apprende che vi è intenzione di proseguire la collaborazione con la
scuola per la promozione degli sport invernali, anche proponendo lo
skipass unico agevolato per tutti gli
under
18, valido sia
per la discesa sia per il fondo e identificare prodotti in grado di
fidelizzare gli studenti universitari. Per la stagione invernale
2021-2022, così come era già stato fatto per quella 2019-2020 e
2020-2021, ai giovani valdostani
under
18 è stata riproposta
un'importante iniziativa dello stagionale unico da utilizzare
indistintamente sia sulle piste di discesa che sulle piste di fondo
al prezzo di 50 euro (83 euro con Zermatt). Facendo una verifica
sul portale dello sci in Valle d'Aosta,
Skilife
, nella
sezione relativa alle tariffe per quanto riguarda l'acquisto dello
skipass
non si trovano offerte o proposte specifiche per le
persone diversamente abili e i relativi accompagnatori.
Prendendo atto che vi sono diverse associazioni in Valle d'Aosta
che stanno portando avanti importanti iniziative e progetti per le
persone diversamente abili, in particolare, per permettere loro di
praticare diverse attività sportive sia invernali che estive... a
questo punto voglio anche citare un importante notizia di pochi
giorni fa: il 10 gennaio 2022 è stato pubblicato sul sito del
Governo nazionale un avviso pubblico per il finanziamento di
progetti per turismo accessibile-inclusivo per le persone con
disabilità, dove in attuazione del decreto del ministro per le
disabilità Erika Stefani, di concerto con il Ministro dell'economia
e delle finanze, del lavoro e delle politiche sociali e del
turismo, l'Ufficio per le politiche in favore delle persone con
disabilità della Presidenza del Consiglio dei ministri intende
promuovere attraverso l'avviso pubblico il finanziamento di
progetti per il turismo accessibile inclusivo per le persone con
disabilità facendo attenzione ai seguenti punti: lo sviluppo del
turismo accessibile inclusivo volto a favorire la presenza di
turisti con disabilità e dei loro familiari; la realizzazione di
infrastrutture per l'organizzazione di servizi accessibili,
l'offerta turistica accessibile e inclusiva anche attraverso
tirocini lavorativi per persone con disabilità. A questo bando
possono partecipare le Regioni, le Province autonome di Trento e
Bolzano e, una cosa molto importante, è che sono state destinate
molto risorse: si parla di 30 milioni di euro e, per quanto
riguarda potenzialmente la nostra Regione, sarebbe 1 milione e 200
mila euro di risorse a disposizione. Ovviamente, come tutti i
bandi, bisogna cercare di stare dietro alle scadenze; infatti si
parla di 60 giorni di tempo dalla presentazione del bando sul sito
specifico del Ministro per le disabilità, entro cui bisogna
presentare le iniziative. Noi quindi segnaliamo anche questa
possibile opportunità in riferimento a un settore così importante e
delicato che stiamo presentando. Riteniamo quindi che sarebbe molto
importante portare avanti delle azioni concrete e ben strutturate,
in modo tale che anche tutte le categorie di persone diversamente
abili e i relativi accompagnatori possano usufruire di agevolazioni
per l'acquisto a un prezzo forfettario dello
skipass
nella
Regione Valle d'Aosta e allo stesso tempo promuovere e valorizzare
un'immagine turistica in Valle d'Aosta inclusiva a 360 gradi
rispetto ad altre località turistiche concorrenti.
Con questa mozione si vuole impegnare il Governo regionale a
portare avanti in collaborazione con l'AVIF e tutte le associazioni
e categorie direttamente interessate, le necessarie azioni per
riuscire a ottenere delle agevolazioni uniformi per l'acquisto
dello skipass su tutti i comprensori sciistici regionali per le
persone diversamente abili e relativi accompagnatori a partire
dalla stagione invernale 2022/2023, al fine di promuovere
un'immagine di Valle d'Aosta quale grande realtà turistica
attraente anche sotto questo punto di vista.
Ci tengo a precisare che nel corso nella mattinata ci sono state
delle interlocuzioni con l'assessore competente Bertschy, dove su
un tema così importante, sensibile e delicato si vuole proprio
cercare la massima condivisione di tutta quest'Aula di lavorare per
andare in questa direzione. Noi quindi siamo molto disponibili e
collaborativi a cercare anche su questa mozione tutte le varie
possibilità, o eventualmente modifiche, o correzioni, o aggiunte
per cercare di portare in porto questo grande risultato che è per
la Valle d'Aosta intera, non si tratta di piantare delle
bandierine, quindi noi ci auguriamo che tutta quest'Aula abbia
molta cura e attenzione nel portare avanti questa iniziativa.
Presidente -
Ha chiesto la parola l'assessore
Bertschy.
Bertschy (AV-VdA Unie) -
Grazie al collega Brunod per la
presentazione della mozione e anche per avere introdotto questo,
diciamo, importante obiettivo politico per la comunità ancora prima
che per le forze politiche.
Come ho avuto modo di dire nell'interlocuzione informale questa
mattina, ovviamente condividiamo la necessità e anche l'obiettivo
di lavorare su questo tema insieme al Governo, ma in particolare al
collega Barmasse e al collega Guichardaz proponiamo un'integrazione
alle premesse. Noi vorremmo proporre un'integrazione alle premesse
e una modifica dell'impegnativa, che serve per creare le condizioni
per fare un lavoro che sia veramente significativo e che ci possa
permettere di avanzare nella direzione in cui la Valle d'Aosta
lavora e lavora da tempo. È bene ricordare che, rispetto alle
persone con disabilità, c'è una serie importante di servizi e tra
questi ricordiamo il servizio di trasporto che da tempo crea le
condizioni per migliorare la mobilità delle persone con disabilità,
ma si è lavorato anche su altri temi. In questo ultimo periodo, per
esempio, abbiamo sviluppato il progetto "Scivolare a scuola"
rispetto al quale c'è stata grande attenzione. La proposta
emendativa che andremo a fare, ma che abbiamo fatto circolare,
serve per creare intorno all'Amministrazione regionale e con
l'Amministrazione regionale la sensibilità necessaria di tutti gli
altri attori per far sì che tutto questo non si traduca
semplicemente in una questione di costi, ma piuttosto che diventi
un vero progetto per costruire una strategia che crei le condizioni
per definire, come ben avete detto, la nostra Regione come una
Regione inclusiva anche nello sport, anche negli sport invernali,
una Regione ospitale per coloro che vorranno venire da noi.
La proposta quindi è una proposta che ricorda il progetto
"Scivolare a scuola", nonché le agevolazioni presenti e soprattutto
nella parte dell'impegno, invece che intervenire già su una
proposta operativa che salta il passaggio della discussione con
tutti gli attori che possono invece sostenere con noi questo
lavoro... intende istituire - e lo leggo -: "un tavolo di lavoro in
collaborazione con l'AVIF, l'Associazione dei maestri di sci e
tutte le associazioni e le categorie direttamente interessate,
finalizzato a stimolare la creazione dei servizi (tra cui anche
skirama
dedicati) necessari a promuovere un'immagine di
Valle d'Aosta quale - e leggo già la modifica che mi è stata
richiesta -: "importante realtà turistica inclusiva"... questo non
significa perdere del tempo, ma metterci a lavorare in questa
direzione per implementare i servizi che ci sono già e soprattutto
per relazionare alle Commissioni e al Consiglio regionale i passi
in avanti che si faranno nei prossimi mesi.
Mi prendo anche l'impegno di costituire questo tavolo tecnico e,
se ci sarà il piacere di partecipare, di informare i colleghi
proponenti e gli altri componenti del Consiglio regionale che
vorranno eventualmente seguire i lavori del tavolo, anche per avere
delle informazioni immediate. Se c'è la disponibilità in questa
direzione, da parte nostra c'è la volontà di lavorare insieme verso
un obiettivo che qualifica e che, ovviamente, crea le condizioni
per una maggiore coesione e un maggiore interesse da parte di tutti
per temi di tale rilevanza, con l'approccio giusto: fare insieme
per le persone senza attività... che non siano ricondotte a un vero
senso politico del lavoro che dobbiamo fare.
Presidente -
Ha chiesto la parola la collega Minelli, ne
ha facoltà.
Minelli (PCP) -
Quando abbiamo visto la mozione in elenco
per l'ordine del giorno di questo Consiglio, l'abbiamo esaminata
insieme ad alcune persone con cui siamo in contatto e che sono
referenti di associazioni del mondo delle persone con disabilità.
Le stesse ci hanno pregati di fare attenzione ad alcune cose e di
portarle all'attenzione dell'Aula, che riguardano l'uso delle
espressioni che spesso tutti noi adoperiamo, magari senza essere
così precisi come si richiederebbe.
La Convenzione dell'ONU, che è stata sottoscritta nel dicembre
2006 e ratificata dall'Italia nel 2011, ha stabilito una dizione
precisa, che è quella che è utilizzata anche all'interno della
mozione e che è "persone con disabilità", superando finalmente
tutte quelle ipocrisie lessicali che proponevano altre dizioni
(portatori di handicap, diversamente abili, eccetera); la
definizione di "diversamente abili", tra l'altro, è ancora
contenuta in un uno dei testi richiamati nelle premesse - che
risale però al 2004 - e che è la nostra legge regionale. Le persone
con disabilità hanno, ovviamente, il diritto di accedere a tutti i
servizi compresi quelli sportivi, culturali e ricreativi in
condizioni di assoluta parità con tutti gli altri utenti. È quello
che, per esempio, succede già in Valle d'Aosta in occasione degli
spettacoli della
Saison Culturelle
, alla quale le persone
con disabilità possono accedere con il proprio accompagnatore
pagando un unico biglietto.
Quello a cui veniamo richiamati e a cui ci si chiede di stare
attenti è di non cadere - e il rischio c'è spesso - in una sorta di
"carità pelosa" per attirare i turisti, ma di promuovere la piena
inclusione e il riconoscimento di pari diritti e dignità a tutti
gli utenti. La nostra Regione può diventare attrattiva per i
turisti con disabilità, perché riconosce loro la piena inclusione
in condizioni di parità, quindi, parafrasando il titolo di un
vecchio film: uno skipass per due.
Noi concordiamo con le modifiche che sono state proposte
dall'Assessore per quanto riguarda l'impegnativa, chiederemmo
anche, però, che in tutta la parte delle premesse si uniformasse,
appunto, la dizione con la formula: "persone con disabilità". Nella
parte finale, laddove si fa riferimento in qualche modo al vettore,
noi vorremmo togliere quella formulazione in modo da non pensare
che le persone devono essere un vettore di promozione, ma è il
servizio che si dà che fa la promozione dell'attrattività turistica
inclusiva in questo senso.
Presidente -
Ha chiesto la parola il collega Padovani, ne
ha facoltà.
Padovani (FP-PD) -
Parte dell'intervento della collega
Minelli mi ha anticipato, perché con il mio intervento volevo
chiedere anch'io che nel testo fossero sostituite tutte quelle
dizioni diverse da "persone o persona con disabilità". Questo
perché, come diceva prima la collega Minelli, la Convenzione delle
Nazioni unite per i diritti delle persone con disabilità dice che
la dizione corretta è "persone con disabilità" e, quando ci si
occupa di un tema, penso sia giusto usare il lessico corretto,
perché - e noi dovremmo saperlo più di tutti - le parole sono anche
contenuto e usare termini diversi credo sia sbagliato e a volte può
essere anche ritenuto offensivo da persone con disabilità che in
questa definizione si riconoscono e in altre, invece, assolutamente
no.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Con piacere accolgo l'intervento
dell'assessore Bertschy in merito a questo tema che, come abbiamo
detto, è molto importante, molto sensibile e dedicato al tempo
stesso. Come abbiamo già detto nella presentazione della mozione,
da parte nostra c'è piena disponibilità e collaborazione perché qua
si tratta veramente di dare un segnale non solo su un'attività, un
settore, di riservare una particolare attenzione a un mondo che non
ha tutta la fortuna che quotidianamente ha ognuno di noi nel
muoverci e fare quello che vogliamo, dove e quando e come vogliamo.
Questo per noi è un grande risultato, ma penso un risultato di
tutta quest'Aula.
Per quanto riguarda le osservazioni sulla forma di quello che è
stato scritto - che comunque ho anche ripreso da una legge, quindi
mi scuso, ma c'era scritto nella legge -, non c'è nessun problema
ad aggiornare questa dicitura. Per quanto riguarda l'altra
osservazione della collega Minelli, credo che quelle osservazioni
così dettagliate che lei ha fatto non corrispondano alle
osservazioni che sono state fatte a noi, ma ritengo che gli
interventi più dettagliati verranno affrontati nel tavolo di lavoro
come ha detto l'Assessore competente, quindi in un secondo momento
queste cose si vedranno bene nel dettaglio.
Non mi dilungo e ringrazio tutti i colleghi Consiglieri per
avere dimostrato molta sensibilità a questo tema.
Presidente -
Ha chiesto la parola l'assessore
Bertschy.
Bertschy (AV-VdA Unie) -
Anche da parte nostra, come
Governo di maggioranza, un ringraziamento per la volontà di
lavorare insieme. Io proporrò all'Ufficio di Presidenza, al
Presidente e agli Uffici il testo così come l'abbiamo sottoscritto,
chiedendo di guardare la prima parte della mozione per
eventualmente modificare la forma. In buona parte della mozione è
già scritto "persone con disabilità", verifichiamo nelle parti dove
non lo è ed eventualmente di migliorare la formulazione.
L'invito da parte di tutti è di lavorare a un vero progetto e
non semplicemente a creare dei titoli che poi non ci aiutano nella
direzione che è quella che tutti auspichiamo: una vera inclusione,
una forte coesione e le giuste possibilità per tutti.
Presidente -
Sospendiamo cinque minuti per dare modo agli
Uffici di controllare le richieste pervenute dai proponenti, così
ne approfittiamo per aprire un attimo le finestre.
La seduta è sospesa dalle ore 15:57 alle ore 16:02.
Marguerettaz (Presidente) -
Assessori, colleghi, il testo
dell'emendamento è stato inviato per posta elettronica. A questo
punto chiedo se in seguito all'emendamento vi sono altri
interventi. Se è tutto chiaro, chiederei di mettere in votazione la
mozione così come emendata dall'emendamento che vi è stato testé
trasmesso. La votazione è aperta. La votazione è chiusa.
Appello nominale del Consigliere presente in remoto sulla
piattaforma zoom.
Rosaire
(UV)
- Favorevole
Presenti, votanti e favorevoli: 33
La mozione è approvata all'unanimità.
