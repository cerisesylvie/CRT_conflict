Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2145 del 25 luglio 2001 - Resoconto
OGGETTO N. 2145/XI Costruzione di un nuovo impianto
funiviario in Comune di Courmayeur. (Interpellanze)
Interpellanza Ricordato che l’Amministrazione
comunale di Courmayeur, in riferimento al progetto di rifacimento
della funivia La Palud/Pavillon/Punta Helbronner, ha commissionato
uno studio di fattibilità all’Ing. Paul Glassey, per
la costruzione di un impianto che mantenga sostanzialmente
l’attuale tracciato, con partenza dalla frazione La
Palud;
Osservato che tale opera riveste un’importanza
regionale e non potrà evidentemente essere realizzata senza
l’intervento dell’Amministrazione
regionale;
il sottoscritto Consigliere regionale
Interpella
il Presidente della Regione e l’Assessore
competente per sapere:
1) se lo studio di fattibilità affidato all’Ing.
Paul Glassey è stato o meno consegnato al Comune di Courmayeur e se
è stato o meno inviato, per conoscenza, alla Giunta regionale;
2) in caso affermativo, quali sono le soluzioni progettate dal
tecnico incaricato circa:
- la possibilità di installare la stazione di partenza del nuovo
impianto in località La Palud;
- la possibilità di facilitare il raccordo tra la stazione di
partenza e i parcheggi già esistenti;
- la possibilità di ridurre (o eliminare) i tempi di chiusura
dell’impianto per la realizzazione dei lavori;
- la possibilità di realizzare, in alternativa, una funicolare
avente una portata analoga a quella prevista per la funivia;
- i costi delle varie soluzioni prospettate;
3) se l’Amministrazione regionale intende tener
conto delle valutazioni contenute in tale studio di fattibilità per
risolvere il problema della "scadenza" del vecchio impianto
funiviario del Monte Bianco.
F.to: Curtaz
Interpellanza Premesso:
- che l’attuale impianto funiviario del Monte
Bianco andrà "a scadenza d’esercizio" alla fine del
2005;
- che, secondo una prima ipotesi progettuale, si prevede di
realizzare un nuovo impianto con partenza da Entrèves, una stazione
intermedia al Pavillon e quella di arrivo a Punta Helbronner;
- che tale ipotesi, presentata sommariamente alla popolazione e
al Consiglio comunale di Courmayeur lo scorso mese di aprile, ha
suscitato notevoli perplessità sotto il profilo
dell’impatto ambientale e in relazione al
decentramento della stazione di partenza da La Palud ad
Entrèves;
- che inoltre, dal punto di vista finanziario, la realizzazione
di tale opera comporterebbe un impegno per la Funivie Monte Bianco
S.p.A. (partecipata da Finaosta per la metà del capitale sociale)
di circa 70 miliardi;
- che il Comune di Courmayeur ha commissionato allo studio
svizzero Glassey l’elaborazione di una seconda
ipotesi progettuale;
tutto ciò premesso, il sottoscritto Consigliere regionale
Interpella
la Giunta regionale per sapere:
1) se è a conoscenza dell’ipotesi progettuale
elaborata dallo studio Glassey e, in caso affermativo, quali sono
le caratteristiche tecniche, di servizio, urbanistiche e ambientali
nonché di esborso finanziario;
2) quali sono gli intendimenti della Giunta regionale in
relazione al confronto tra le due ipotesi progettuali;
3) quali sono i tempi e le procedure previste per addivenire a
una scelta definitiva e ottimale preordinata al rinnovo
dell’impianto funiviario del Monte Bianco.
F.to: Tibaldi
Presidente
La parola al Consigliere Curtaz per
l’illustrazione dell’interpellanza di
cui all’oggetto n. 17.
Curtaz (PVA-cU)
Con questa interpellanza ritorniamo, per
quanto riguarda il nostro gruppo, al tema della funivia del Monte
Bianco di Courmayeur. Lo dico per i più distratti, che i progetti
di funivie a Courmayeur sono due: l’uno è quello
Dolonne-Plan Checrouit, che è stato bocciato dal TAR Valle
d’Aosta a seguito del ricorso presentato da WWF e
Lega Ambiente, l’altro - che è oggetto di questa
interpellanza e di quella del collega Tibaldi - è la funivia Walt
Disney, con partenza dal piano di Entrèves per arrivare al Pavillon
fino al bellissimo ristorante ruotante a 3.400 metri di Punta
Helbronner.
A seguito della presentazione ai cittadini e alla stampa del
progetto Walt Disney, il Sindaco di Courmayeur, con spirito
collaborativo o per sfida non lo so, aveva invitato
l’opposizione di Courmayeur a indicare un tecnico
del settore per verificare se non fosse possibile ricostruire una
funivia sostanzialmente sullo stesso tracciato, superando tutta una
serie di problemi che il progetto preliminare della società delle
funivie aveva evidenziato.
È stato scelto un ingegnere svizzero, per quanto ne so un
professionista di fama internazionale, il quale nel tempo convenuto
ha depositato il progetto di massima.
Progetto di massima che è rimasto per lunghe settimane chiuso
nei cassetti del Sindaco di Courmayeur, o meglio chiuso per
qualcuno perché risulterebbe che, successivamente al deposito
questo progetto è stato inviato alla società funiviaria: il
progetto viene dato alla controparte, mentre vengono tenuti
completamenti all’oscuro gli Assessori e i
Consiglieri comunali di Courmayeur, la cittadinanza di Courmayeur,
per non parlare poi ovviamente dei Consiglieri regionali; non so se
la Giunta regionale ha avuto il privilegio di vedere prima di altri
questo progetto?
Lavoyer
(fuori microfono)
? uguale ?
Curtaz (PVA-cU)
? stessa situazione? Ecco. Forse a seguito
di queste interpellanze, negli ultimi tre-quattro giorni, come una
colomba dal cilindro di un prestigiatore, il progetto è venuto
fuori ed è stato dato, bontà del Sindaco, ai Consiglieri comunali,
compresi quelli di maggioranza ovviamente, non solo quelli di
opposizione. Ma questo è un capitolo che riguarda chi è abituato a
gestire i comuni in un certo modo.
Da qui l’esigenza di conoscere come ha risolto i
problemi che gli erano stati posti l’ingegnere
svizzero Paul Glassey. E nell’interpellanza io
faccio all’Assessore competente una serie di
domande, molto specifiche, di dettaglio, che non starò a ripetere;
chiedo soltanto alla cortesia e alla correttezza
dell’Assessore di rispondere dettagliatamente a
domande che sono necessariamente specifiche sulla fattibilità di un
progetto che preveda la ricostruzione della funivia La
Palud-Pavillon-Punta Helbronner, indicativamente negli stessi siti
dove oggi sono piazzate le stazioni di partenza, intermedia e di
arrivo.
Presidente
La parola al Consigliere Tibaldi per
l’illustrazione dell’interpellanza
iscritta al punto n. 21.
Tibaldi (FI)
Come già anticipato dal collega Curtaz,
naturalmente questo problema non è nuovo, anzi c’è
un'evoluzione in quanto una seconda ipotesi progettuale è stata
presentata ed è degna di considerazione.
L’attuale impianto funiviario del Monte Bianco va
a scadenza fra qualche anno e come è stato esposto anche nel corso
di un'assemblea pubblica degli amministratori regionali e degli
amministratori della "Società Funivie Monte Bianco", la scadenza
dell’esercizio impone non solo che
l’impianto venga riprogettato e ripresentato, ma
venga sostituito per essere coerente con quelle che sono le
normative nazionali e internazionali, e di conseguenza possa essere
attivato.
L’ipotesi progettuale presentata a Courmayeur lo
scorso mese di aprile ha suscitato non poche perplessità da parte
dei presenti, in particolare per quanto riguarda
l’impatto ambientale, in quanto va ad incidere sul
comprensorio naturalistico del Monte Bianco e poi soprattutto in
relazione al fatto che la stazione di partenza è decentrata da La
Palud ad Entrèves, in una zona attualmente coltivata a prato.
Questo decentramento ha suscitato non poche perplessità, perché
comporterebbe lo spostamento della stazione di partenza e
imporrebbe anche una delocalizzazione di quelle che sono le
attività produttive circostanti alla stazione esistente.
Questa ipotesi progettuale, che è stata commissionata dalla
"Funivia Monte Bianco" allo "Studio Dimensione Ingegneria", è uno
studio di fattibilità che ha già avuto una sorta di "imprimatur" da
parte dell’Amministrazione regionale con questa
presentazione in pompa magna. Esso prevede una spesa che oscilla
fra i 70 e gli 80 miliardi, perlomeno così è stato comunicato
all’uditorio, fra gli uditori c’ero
anch'io, e pur essendo stato sottolineato più volte che si tratta
di uno studio di fattibilità e quindi non vincolante, la questione
necessita di approfondimenti.
Quali sono questi approfondimenti? Sappiamo che
l’opposizione in Consiglio comunale a Courmayeur, ma
anche lo stesso Sindaco, hanno ritenuto necessaria
l’elaborazione di una seconda ipotesi progettuale.
Il Consiglio comunale ha nominato tecnici di fiducia,
individuandoli nello studio svizzero "Glassey".
Però, una volta pervenuto lo studio, in data 27 giugno scorso, è
rimasto o nel cassetto di qualcuno o comunque è circolato per mani
che non erano quelle dei committenti, cioè i Consiglieri comunali.
Anzi, sappiamo che è stato precipitosamente notificato anche agli
uffici regionali e di conseguenza presumiamo che
l’Assessore o gli uffici regionali competenti siano
a conoscenza in maniera dettagliata dei contenuti di questo studio
e abbiano avuto anche il tempo di trarne le opportune
valutazioni.
Le domande che abbiamo posto sono domande puntuali, nei
confronti delle quali attendiamo risposte altrettanto puntuali. In
particolare sui tempi e sulle procedure previste, visto che i tempi
sono stretti, ci piacerebbe sapere anche se sono ipotizzabili
appalti di tipo europeo, vista la monumentalità
dell’opera.
E poi, altra incognita ancora irrisolta rimane
l’accordo italo-francese, che allo stato attuale ci
risulta inesistente, per quanto riguarda la stazione di Punta
Helbronner, che è la stazione terminale sul versante italiano posta
sulla linea di confine fra Italia e Francia. Le domande non sono
state esplicitate nell'interpellanza, ma questo non impedisce
all’Assessore di fornirci adeguate delucidazioni in
merito.
Altre ipotesi progettuali sono state frettolosamente illustrate
in occasione di quella seduta pubblica, una decina in particolare,
ma altro non erano se non dei tracciati su una cartina topografica,
e sono stati esclusi sommariamente dal tecnico, che ha addotto
problemi di ordine geologico. In realtà sappiamo che i problemi di
ordine geologico sono stati accertati solo sull'ipotesi progettuale
che inizialmente era stata approvata all'unanimità del Consiglio
comunale di Courmayeur, che prevedeva la stazione di partenza al di
là del parcheggio della strada, fra La Palud e Entrèves; idea che
poi è stata bocciata per ragioni di carattere urbanistico,
geologico, ambientale.
Con questa interpellanza vogliamo sapere qualcosa di più, in
particolare quali valutazioni oggi fa l’Assessore,
tenendo presente le parole che sono state spese in quel di
Courmayeur presso il palazzetto, quando nell’aprile
scorso il progetto della "Dimensione Ingegneria" venne identificato
come l’unico possibile; sembra invece che non fosse
l’unico possibile, anzi lo studio "Glassey" avrebbe
individuato una soluzione che è degna della massima attenzione.
Da parte nostra attendiamo le risposte e naturalmente ci
riserviamo di replicare.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
A me pare che le due iniziative del
Consigliere Curtaz e del Consigliere Tibaldi sottolineino due
aspetti: uno oggettivo, nel senso che le richieste delle
interpellanze chiedono i contenuti del progetto e visto che gli
uffici dell’Assessorato hanno avuto copia di questo
progetto, siamo in grado di informare i Consiglieri del contenuto
dello stesso. Altro problema è entrare nel merito di valutazioni
specifiche e tecniche sui contenuti del progetto, anche perché,
allo stato attuale, l’Amministrazione regionale non
ha dato "imprimatur" a nessuna scelta.
I dati oggettivi sono che questo impianto è in scadenza e va
rifatto, non può essere sufficiente nessun intervento di
manutenzione, per cui va rifatto l’impianto. Questo
penso che sia un dato oggettivo inconfutabile. Partendo da questa
premessa, la società che attualmente gestisce
l’impianto ha fatto fare una serie di studi e di
verifiche secondo me ancora di larga massima.
Altra cosa poi è la decisione del Consiglio comunale, che da
quanto abbiamo potuto capire, al di là del fatto che sia su
sollecitazione dell'opposizione o meno, era quella di cercare in
questo caso un tecnico terzo di fiducia che confermasse certe
affermazioni, di cui anche dal punto di vista politico non possiamo
che prendere atto: se dicono che lì non si può fare perché ci sono
problemi geologici, che dall’altra parte non si può
fare perché l’impianto ha delle dimensioni tali per
cui le attuali normative di sicurezza non permettono di realizzare
quell’impianto in quegli spazi, questi sono dati
prettamente tecnici.
E il comune ha incaricato l’esperto nel sig.
Glassey per verificare se i dati e le valutazioni forniti dallo
studio "Dimensione", a suo tempo commissionato dalla società,
portassero a conclusioni inconfutabili, conclusioni che la
componente politica per certi versi non è in grado di valutare, ma
di cui prende atto. C’era tutta una serie di dubbi
su queste decisioni, quindi la scelta del comune è stata quella di
incaricare un tecnico che confermasse o meno quelle che erano state
le decisioni a suo tempo assunte.
Ma questo fa parte di una fase preliminare di studio e di
fattibilità, si dovrà poi passare a una definizione più attenta dal
punto di vista progettuale. Chiaramente solo in quest'ultima fase -
parliamo sempre di decisioni politiche accompagnate da valutazioni
tecniche - entrerà in via definitiva l’azione del
Governo regionale. Questo per mettere in premessa i tasselli al
punto giusto, perché qua non c’è nessuna iniziativa
dell’Amministrazione regionale che ha dato
"l’imprimatur" su un progetto, che adesso deve
rincorrere altre soluzioni.
Quindi inizierei a rispondere puntualmente ai quesiti posti dai
due interpellanti.
Il progetto è stato inviato agli uffici
dell’Assessorato e cosa contiene questo progetto,
questo studio di fattibilità che è stato commissionato dal comune?
Il tecnico Glassey, che è stato incaricato, sostiene che
l’installazione di una funivia o di una funicolare
ubicata nella piazza situata al centro del villaggio di La Palud,
non pone problemi tecnici particolari. Propone poi di creare un
passaggio sotterraneo, che colleghi l’impianto con
il Piazzale Retegno e che sbuchi nella fossa dei contrappesi della
struttura esistente, nella quale una scala od eventualmente un
ascensore potrebbero essere installati.
Per ridurre od eliminare i tempi di chiusura
dell’impianto propone di costruire una teleferica di
servizio, che parta dalla strada Val Veny, e che arrivi
direttamente a Punta Helbronner, che possa trasportare tre o
quattro tonnellate. Il sig. Glassey propone due soluzioni con
funicolare, una parzialmente interrata e una completamente
interrata.
I costi indicati nello studio si riferiscono esclusivamente alle
strutture funiviarie e civili, e sono in linea con le indicazioni
del mercato funiviario. Al cambio attuale, il primo tronco di
funivia costa, secondo il tecnico incaricato dal comune, circa 15
miliardi di lire; la soluzione funicolare parzialmente interrata
costa circa 45 miliardi di lire; la soluzione totalmente interrata
costa circa 42 miliardi di lire. A questi costi il progettista
aggiunge circa 1,5 miliardi per la costruzione e la gestione della
teleferica di trasporto materiali. Nulla è detto per la costruzione
del secondo tronco.
Un'analoga iniziativa funiviaria in costruzione nel Comune di
Malcesine, sul lago di Garda, doppio tronco, 1800 metri di
dislivello, 600 persone di portata oraria, risulterebbe costare con
appalto chiavi in mano circa 31 miliardi di lire, a prescindere
dalle opere civili accessorie parcheggi, ristoranti o strutture
complementari.
Nel nostro caso, in mancanza di una strada di accesso a monte si
può supporre che il costo globale delle strutture funiviarie e
delle opere elettromeccaniche per il primo e il secondo tronco
possa dilatarsi sui 40-45 miliardi di lire. La linea proposta dal
tecnico è parallela all’attuale, prevede due tronchi
funiviari al posto dei tre attuali e una capacità delle cabine di
90 persone, senza specificare la portata oraria. La stazione di
valle è ubicata sulla piazza che già accoglie la vecchia stazione,
il collegamento con le aree di parcheggio è previsto con un tunnel
pedonale che sbocca nel pozzo contrappesi
dell’attuale costruzione, ove mediante un ascensore
e una scala si accede ai piani imbarco della nuova stazione stessa.
Benché la struttura si presenti di dimensioni ridotte, occuperà
buona parte del parcheggio situato nei pressi della stazione di
valle attuale, riducendo drasticamente l’accesso
all’albergo adiacente.
Sui tempi è difficile entrare nel merito; i tempi sono quelli
richiesti per l’indagine geognostica, per la
progettazione dell’opera, che possono variare da sei
mesi a un anno e mezzo. Sempre se la società presenterà domanda, si
avvierà l’iter previsto per la concessione di linee
funiviarie, dove è inserita anche la V.I.A..
Considerata l’importanza dell'iniziativa, si può
supporre un iter di approvazione di durata superiore alla media
attuale, si prevede circa un anno dal momento della presentazione
dell’elaborato per la V.I.A. fino alla data di
inizio lavori. Però questi sono tempi sommari, che si possono
desumere da situazioni analoghe.
Sugli altri aspetti di valutazione di natura tecnico-politica,
che l’Amministrazione dovrebbe fare nel complesso
degli interventi, è ovvio che la Giunta regionale, il Governo
regionale, le strutture tecniche, nel momento in cui dovranno
esprimere delle valutazioni su queste soluzioni progettuali,
terranno conto di quanto è stato esplicitato su questo studio.
Però non siamo, allo stato attuale, ancora in grado di dare
delle valutazioni precise, anche perché sullo studio dimensione,
fatto dalla società, essendo uno studio di massima, non vi erano
gli elementi per poter fare un ragionamento approfondito.
Ma le strutture dell’Amministrazione regionale,
volutamente, visto che c’era questo ulteriore
approfondimento che era stato commissionato dal comune, hanno
aspettato ad avere questi elementi, per poi fare eventualmente un
approfondimento complessivo sui vari studi di fattibilità
presentati. Quindi io non sono in grado in questo momento di fare
delle valutazioni conclusive dal punto di vista tecnico.
L’Amministrazione terrà senz’altro in
debito conto tutte le soluzioni progettuali, e quando le sarà
richiesto di fare l’approfondimento, farà
un’analisi approfondita di ambedue le soluzioni.
Anche perché sono attualmente soluzioni di larga massima, che
dovranno richiedere gli approfondimenti preliminari indispensabili
per poter fare una valutazione definitiva
sull’impianto stesso.
Presidente
La parola al Consigliere Curtaz per la prima
replica.
Curtaz (PVA-cU)
Non sono soddisfatto circa il fatto che
l’Assessore non abbia espresso un proprio parere,
ancorché di massima, sulle due soluzioni prospettate. Mi sarei
aspettato quanto meno un'indicazione politica, perché si tratta di
due progetti che hanno finalità e filosofie totalmente diverse!
Sono però soddisfatto di conoscere il contenuto del progetto
dell’ing. Glassey, perché non più di qualche mese fa
il sottoscritto, ovviamente ignorante in materia di funivie, si era
permesso, in questa sede, di presentare delle obiezioni di buon
senso a quello che veniva considerato l’unico
progetto possibile, il progetto redatto dalle funivie del Monte
Bianco.
Il progetto presentato a Courmayeur nell’aprile
era considerato l’unica soluzione tecnica possibile,
addirittura si diceva che non ci stava una nuova stazione a La
Palud; adesso sappiamo che ce ne stanno due: quella vecchia e
vicino quella nuova, in modo che la vecchia possa continuare a
funzionare mentre costruiscono la nuova. Era irrisolvibile il
problema dei parcheggi: ora si scopre che con un facile
collegamento è possibile utilizzare i parcheggi che ci sono già a
valle, per poter collegare più facilmente gli utenti con la
stazione di partenza.
C’era il discorso della chiusura, che veniva
considerato un problema insormontabile: se rifacciamo l'impianto
sullo stesso tracciato - si obiettava - rimaniamo senza funivie del
Monte Bianco per due o tre anni. Al che avevo fatto notare che
sessant’anni fa avevano impiegato un anno per
realizzarlo.
Questo ingegnere, di fronte a delle obiezioni tecniche che
apparivano insuperabili, perché c’era
l’interesse a farle apparire insuperabili, le ha
risolte! Ha risolto tutti i problemi tecnici che gli erano stati
prospettati. Secondo me questo è un bel passo in avanti nella
direzione che auspico. Spero che quel progetto Walt Disney - come
l’ho definito - venga accantonato, perché è un
progetto che non esito a definire "assurdo" per le dimensioni, per
l’impatto ambientale, per l'attacco alla nostra
cultura, per la concezione che ho io della montagna.
Penso che sia un insulto alla nostra cultura di montagna fare
un'operazione di questo genere, riempire le cabine per qualche ora
di giapponesi che vanno in cima a un ristorante, a 3.400 metri,
mangiano qualcosa, lasciano qualche soldo a chi gestisce l'impianto
e poi se ne tornano a casa, non lasciando una lira ai commercianti
di Courmayeur, non lasciando una lira in Valle
d’Aosta! Questa è una concezione che credo sia,
anche dal punto di vista economico, dannosa per la nostra
comunità!
Quindi auspico che quel progetto venga abbandonato, che si tenga
conto della possibilità di fare un progetto più rispettoso
dell’ambiente, più compatibile, più in linea a
quella che è stata la funzione che ha svolto sino ad oggi la
funivia. Una funivia che ha svolto una sua funzione dignitosa, non
senza impatto ambientale, ma senza necessità di grandi numeri,
perché i grandi numeri a Punta Helbronner non hanno senso, a meno
di non fare delle strutture che, ripeto, sono in contraddizione con
l'idea che abbiamo di montagna.
Voglio sperare che questa iniziativa del Comune di Courmayeur e
questo progetto siano di riflessione anche per
l’Amministrazione regionale, soprattutto per la
Giunta. Lo dico affinché non si ripetano gli errori fatti per
Dolonne, perché in tal caso è chiaro che si ripeteranno anche le
conseguenze! Questo lo dico chiaro e tondo, perché noi faremo una
battaglia che è innanzitutto politica. Non ci divertiamo a fare
ricorsi al TAR, se però per fare delle scelte politiche sbagliate
si violerà ancora la legge, come è stato fatto per Dolonne, è
evidente che a mali estremi, estremi rimedi, con i risultati che
abbiamo conosciuto per la Dolonne-Plan Checrouit e che in
situazione analoga potrebbero ripetersi.
Confido che, alla luce dello studio dell’ing.
Glassey, ci sia una riflessione serena e pacata, e che ci sia sul
rifacimento di questa opera, importante e necessaria per la Valle
d’Aosta e per la comunità della Valdigne, un
consenso ampio, in modo che i lavori possano procedere anche
celermente, adottando una soluzione a misura d’uomo
e a misura di Valle d’Aosta.
Presidente
La parola al Consigliere Tibaldi per la
replica.
Tibaldi (FI)
Innanzitutto la terza domanda è rimasta
parzialmente inevasa, perché su quali sono i tempi e le procedure
previste per addivenire a una scelta definitiva e ottimale
preordinata al rinnovo dell’impianto funiviario del
Monte Bianco, non ho sentito alcuna scansione né di tempi né di
procedure su come la Giunta intende affrontare?
(interruzione dell’Assessore Lavoyer, fuori
microfono)
? non ho sentito, se non il fatto che andrà a scadenza
dell’esercizio l’impianto, ma questo
già lo sappiamo. Magari non l’ha letto,
c’era scritto e non lo ha letto, non lo so!
Per quanto riguarda gli altri due punti, non posso non rilevare
una grande contraddizione di fondo. L’Assessore
articola il suo discorso sul seguente concetto: non si può entrare
nel merito, perché si tratta di uno studio di larga massima, quindi
non abbiamo ancora gli elementi per poter fare una valutazione
compiuta. Allora, prima riflessione: come mai, pur essendo lo
studio della "Dimensioni Ingegneria" un semplice studio di
fattibilità, lo avete avallato con una presentazione in pompa magna
alla popolazione? Non avevate gli elementi per fare una valutazione
tecnica compiuta e approfondita, eppure lo avete presentato! Le
chiedo: perché non presentate alla popolazione anche questo,
affinché la comunità di Courmayeur possa prendere conoscenza e
coscienza delle idee delineate dallo studio "Glassey"? Ci terrei
che oltre a fare voi una riflessione approfondita, un progetto di
questa portata venisse analogamente presentato alla popolazione di
Courmayeur, per trarne dei suggerimenti, dei consigli, delle
valutazioni, delle critiche, preordinate tutte alla scelta ottimale
per l’impianto funiviario del Monte Bianco.
Seconda cosa, lo studio "Glassey" ha dimostrato che a La Palud
si può costruire una stazione di partenza, rimanendo nei limiti
dell’ingombro volumetrico ed evitando
l’arresto di esercizio della funivia attuale; quindi
è cantierizzabile un'ipotesi di costruzione di nuova funivia?
(interruzione dell’Assessore Lavoyer, fuori
microfono)
? come no? Allora, vede che, se lei dice che lo studio Glassey
non ha dimostrato niente, vuol dire che lei una valutazione
l’ha fatta, ma forse non vuole comunicarcela? Lei
sta facendo affermazioni, borbottandomi fra le righe, cose che non
ha detto al microfono!
Non ha dimostrato niente, lei dice. Invece prima ha detto:
"non possiamo fare una valutazione"
. Guardando lo studio di
fattibilità di "Glassey" i volumi dimostrano che stiamo nel
perimetro del piazzale, cosa che invece lo studio della "Dimensione
Ingegneria" aveva tassativamente escluso.
A Courmayeur avete sostenuto, con tanto di diapositive, che non
rimaneva alcun spazio fra l’immobile privato che si
colloca sulla destra e il volume di ingombro della possibile
stazione in quel di La Palud. Oggi lei non può venire a dirci che
non avete fatto valutazioni, perché a microfono acceso tace, però
quando è spento ribadisce:
"quello non è possibile,
l’altro ha ragione".
Le valutazioni le avete
fatte, allora comunicatecele! Abbiate almeno il buon gusto di
comunicarcele!
L’altra considerazione riguarda la differenza dei
costi, che non può essere assolutamente sottovalutata.
A Courmayeur avete detto: l’impianto della
"Dimensione Ingegneria" costa dai 70 agli 80 miliardi, di cui la
metà dovrà sborsarli la Regione tramite Finaosta poiché socio al 50
percento delle Funivie Monte Bianco SPA. Lo studio Glassey invece
ha un impegno di spesa più basso. Allora, se voi non volete fare
valutazioni, però quanto meno agli atti dalle vostre dichiarazioni
risultano differenze macroscopiche, che non possono non essere
rilevate.
È una considerazione obiettiva pur senza propendere per
l’uno piuttosto che per l’altro. Io
ribadisco solo che per l’altro progetto avete fatto
le valutazioni del caso e la presentazione, per questo vi chiediamo
analoghe valutazioni e analoga presentazione per questo progetto.
Oppure fate un concorso di idee, chiamate i migliori architetti o
ingegneri che ci sono sul mercato! L’ottava
meraviglia del mondo - come viene definito
l’impianto funiviario del Monte Bianco - merita
anche una firma di grido come per esempio quella di Renzo Piano;
non limitiamoci allora a "Glassey" o a "Dimensione Ingegneria",
chiamiamo persone di questa levatura se ci teniamo
all’ambiente, alla montagna, all'innovazione,
all’ammodernamento. Il concorso di idee potrebbe
essere una soluzione, un altro suggerimento che vi forniamo.
Il tempo stringe, lo ha detto anche l’Assessore,
però ci ha detto che questo studio non è stato ancora valutato.
Quando volete valutarlo, quando pensate di valutarlo compiutamente
come avete fatto con l’altro?
(interruzione dell’Assessore Lavoyer, fuori
microfono)
? ma se lo hanno presentato prima a voi che non ai Consiglieri
comunali, Assessore?
(nuova interruzione dell’Assessore Lavoyer,
fuori microfono)
? ma nella società c’è Finaosta al 50 percento,
che è un azionista di riferimento in quanto ben sappiamo che il
socio privato non ha la disponibilità liquida che ha Finaosta per
affrontare il costo dell’opera.
D’altronde a Courmayeur abbiamo visto che il
protagonista è stato il Presidente della Giunta nella presentazione
di questo progetto, non è stato l’amministratore
delegato di quella società!
Quindi se avete le idee chiare e avete i mente un percorso e
sapete anche che è praticabile, o almeno lo ritenete tale, abbiate
il buon gusto di comunicarlo non solo a noi interpellanti, ma
soprattutto alla popolazione interessata e agli amministratori
locali di quella popolazione, perché le cose si conoscano.
I suggerimenti che vi sentiamo di darvi sono, il primo, di fare
una presentazione pubblica anche di questo progetto, "par
condicio". Sa cosa vuol dire "par condicio"? Lo avete fatto per la
"Dimensione Ingegneria", potete farlo anche per "Glassey" o per
qualunque altra iniziativa progettuale che venga richiesta. Il
secondo, comunicate le valutazioni che avete già fatto, evitando di
celare nei cassetti o dimenticare sui tavoli dei funzionari,
dell’Assessore, del Presidente, questo progetto,
ancor prima che lo vedessero i Consiglieri comunali, i colleghi del
Sindaco Blua. Mi chiedo se non ci fossero state oggi queste due
interpellanze, quando mai i Consiglieri comunali, i cittadini e
anche i Consiglieri regionali avrebbero avuto occasione di
approfondire la cosa?
(interruzione dell’Assessore Lavoyer, fuori
microfono)
? l’interpellanza alla Regione è doverosa, anche
perché un progetto è stato enfatizzato con tanto di presentazione,
l’altro è stato messo sotto silenzio, quindi una
valutazione politica l’avete già fatta! Abbiate il
buon gusto di comunicarla non solo a noi interpellanti, ma a chi di
dovere e a chi risiede in quel comprensorio!
Presidente
Consideriamo la parte della mattinata
dell’adunanza conclusa, diamo appuntamento per la
convocazione del pomeriggio alle ore 16.
La seduta è tolta.
La seduta termina alle ore 13,10.
