Classificazione
CONSIGLIO REGIONALE
Attività consiliare d'aula



Oggetto del Consiglio n. 2699 del 21 novembre 2012 - Resoconto
OGGETTO N. 2699/XIII - Rinvio della proposta di legge:
"Disposizioni per il contrasto e la prevenzione della violenza di
genere".
Président -
La parole au Conseiller Secrétaire Rigo.
Rigo (PD)
- Grazie Presidente.
Pochi minuti per una questione pregiudiziale. Questa proposta di
legge arriva all'attenzione del Consiglio nella settimana dedicata
alla "Giornata internazionale per l'eliminazione della violenza
contro le donne" e per sensibilizzare l'opinione pubblica,
ricordando un fenomeno drammaticamente attuale. Molte sono le donne
che muoiono per mano di un uomo solo perché donne e ancora di più
sono quelle che subiscono maltrattamenti che, seppure non portano
alla morte, condannano la loro esistenza. Scopo della campagna è
l'eliminazione di tutte le forme di violenza sulle donne. Con
questa premessa mi auguro che oggi l'Assemblea voglia dare il suo
positivo contributo in questa direzione e che su tale tema venga
espressa la volontà di condividere insieme un progetto di legge
regionale di prevenzione e di contrasto alla violenza di genere.
Dico questo perché, come sapete, la proposta di legge in oggetto è
stata inserita all'ordine del giorno del Consiglio, come da
regolamento, senza che la commissione competente abbia potuto
esprimere il suo parere entro il termine fissato di 90 giorni dalla
sua assegnazione. La proposta di legge è stata depositata il 21
giugno 2012 ed è stata assegnata alla commissione il 26 dello
stesso mese, ma dopo l'audizione della collega Fontana, quella del
Vicepresidente Lanièce e del Presidente della Regione, dopo la
nomina del relatore e l'espressione del parere contrario di
compatibilità finanziaria, la V Commissione non ha proceduto nei
suoi lavori, perché i membri di maggioranza hanno manifestato la
volontà di lavorare congiuntamente per definire un testo condiviso
di commissione. Proposta accolta dal Partito Democratico e
ratificata nella seduta di commissione dell'8 ottobre 2012 e, per
informazione, do lettura del verbale della commissione:
"il
Presidente Maquignaz propone la Consigliera Impérial,
rappresentante dei Commissari delle forze politiche di maggioranza,
quale componente del gruppo di lavoro composto dal Consigliere Rigo
e dal dottor Nuti, funzionario dell'Assessorato della sanità,
costituito per l'elaborazione di un testo condiviso con la Giunta
regionale, che ha manifestato la volontà di presentare delle
proposte emendative, riguardanti la materia contenuta nella
proposta in oggetto"
.
Da allora non sono stati compiuti passi ufficiali da parte della
Giunta, né da parte della maggioranza, se non che ho saputo di un
disegno di legge predisposto dall'Assessorato della sanità. Testo
che, per quanto mi è dato sapere, contiene proposte che possono
essere accolte dal nostro gruppo, ma di fatto la commissione non
può lavorare in assenza di un testo ufficialmente depositato da
parte della maggioranza. Come gruppo, siamo disponibili a chiedere
un rinvio della proposta di legge all'esame della commissione se da
parte del Governo o della maggioranza viene espresso oggi l'impegno
a portare in commissione prima possibile il suo disegno di legge e
viene riconfermata la volontà di iniziare subito l'iter di un esame
congiunto dei due testi, per arrivare entro quest'anno alla
discussione in aula e spero all'approvazione di una proposta di
legge unificata di commissione. Quello che chiedo è un impegno da
gentiluomini, come si diceva una volta, nel senso che "subito" vuol
dire veramente subito.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Confermo la nostra volontà a presentare questo disegno di legge
per poterlo discutere in V Commissione, un disegno di legge che
praticamente è pronto, c'è stato un dibattito in maggioranza e
abbiamo dovuto tener conto di tutte le indicazioni. L'impegno
quindi è quello di portare al più presto a il disegno di legge in V
Commissione, per la definizione di un testo comune.
Président -
La parole au Conseiller Secrétaire Rigo.
Rigo (PD)
- Prendiamo atto, ringraziandolo, della
dichiarazione dell'Assessore Lanièce rispetto a questa
problematica, attendiamo quanto prima che il disegno di legge
giunga all'attenzione della commissione e la commissione, con il
Presidente Maquignaz, si adoperi al più presto affinché questa
proposta, speriamo unificata, giunga all'approvazione dell'aula.
Chiediamo quindi al Presidente di rinviare in commissione la
proposta di legge.
Presidente
- Se siete tutti d'accordo, la proposta di
legge è rinviata alla commissione.
Il Consiglio prende atto, concordando il rinvio della
proposta di legge all'esame delle Commissioni consiliari permanenti
II e V.
