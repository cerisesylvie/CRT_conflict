Classificazione
TRASPORTI E VIABILITÀ
Viabilità



Oggetto del Consiglio n. 3996 del 3 ottobre 2024 - Resoconto
OGGETTO N. 3996/XVI - Interrogazione: "Cause dell'impedimento
all'accesso ciclo-pedonale tra via Paraveraz e via Carrel
utilizzando l'attraversamento sul tracciato ferroviario".
Bertin (Presidente) -
Punto n. 21.
Risponde
l'assessore Bertschy.
Bertschy (UV) -
1) "Con quali tempi si prevede la
realizzazione di un collegamento praticabile ai più, peraltro di
poche centinaia di metri, tra l'attuale pista ciclabile Lungo Dora
e la rete ciclabile cittadina di Aosta, una parte di questa
risposta è stata fornita anche insieme al Comune di Aosta": come si
può evincere dalla mappa delle piste ciclabili che interessano il
comune di Aosta, scaricabile dal sito ufficiale del Comune stesso,
vi è una distanza alquanto breve per collegare la rete ciclabile a
nord e a sud della ferrovia.
La ciclabile Lungo Dora è collegata alla rete cittadina
attraverso la passerella ciclopedonale tra il comune di Aosta e
Gressan, pertanto da Via Piccolo San Bernardo, Montfleury e Corso
Lancieri questa è raggiungibile.
Il piano urbano della mobilità sostenibile, PUMS, di Aosta e la
bozza del Piano regionale dei trasporti affrontano in modo
coordinato il problema, prevedendo di ricucire le aree a nord e a
sud della città con un attraversamento a raso di tipo ciclopedonale
e del sedime ferroviario, in corrispondenza a Via Bramafan.
Intervento, questo, coordinato con la realizzazione di un
metrobus verso Courmayeur sul sedime ferroviario da dismettere, con
lo spostamento dell'autostazione e dell'innesto urbano con il
casello autostradale Aosta centro e con il prolungamento di Via
Paravera con Via Valli Valdostane, in modo da ripensare all'intero
polo intermodale in maniera coordinata e complessiva.
I tempi di realizzazione di questo progetto sono legati anche
alle scelte che faremo, perché se l'idea, per esempio, del metrobus
avrà una sua definitiva valutazione positiva, sarà più semplice
lavorare, magari anche in fase preliminare preparatoria per
realizzare l'attraversamento a raso; se si rimarrà con un
collegamento di tipo ferroviario, quell'attraversamento ovviamente
non si potrà fare, bisognerà trovare altre soluzioni.
2) "Se l'accesso alla stazione di Aosta dal lato di Via Paravera
rimarrà impedito ancora per anni (salvo scendere e salire le scale
con biciclette elettriche in groppa o carrozzine condivise con
occasionali malcapitati passanti), considerato che il montacarichi
è costantemente inutilizzabile, nell'attesa dell'approvazione del
famigerato PRT": sono già state realizzate le canalette per le
biciclette lungo le scale del sottopassaggio della stazione e ogni
disservizio del montascale viene prontamente segnalato a RFI perché
si intervenga prontamente per la sua riattivazione.
Rispetto a questo, io ho chiesto i dati, non li ho in questo
momento, delle chiusure di questo montacarichi, come lei ha
segnalato, così da capire in quale quantità si crea questo
problema.
3) "Qual è l'impedimento che vieta alle autorità pubbliche
regionali del Comune di Aosta a guida Union Valdôtaine e PD di
permettere almeno momentaneamente l'accesso ciclopedonale tra Via
Paravera e Via Carrel, utilizzando l'attraversamento sul tracciato
ferroviario": non si tratta di un impedimento di tipo politico, ma
si tratta di poter utilizzare meno infrastrutture di proprietà o
non di proprietà.
Ovviamente, in questo momento l'infrastruttura sembra libera, ma
è interessata dai lavori di elettrificazione della linea
Aosta-Ivrea, quindi al momento non siamo in disponibilità delle
aree e, al di là di Union Valdôtaine o PD o Rassemblement o tutti
gli altri, non è che un partito politico si possa sostituire alla
proprietà, quindi dobbiamo rispettare le regole di lavoro che sono
previste.
Presidente -
Per la replica, consigliere Lucianaz.
Lucianaz (RV) -
Grazie Presidente, buongiorno a
tutti.
Assessore, io qui le darei un bel 4: mi spiace deluderla, ma è
stata veramente una risposta insufficiente.
A parte che non sono riuscito a seguirla quando leggeva, ma
probabilmente è sempre un problema mio di udito, quindi non riesco
a capire che cosa dite.
Per quanto riguarda il punto 1, il collegamento tra il Pont-Suaz
e la pista ciclabile di Aosta, ripeto: sono poche centinaia di
metri. Mi rallegro per quanto è stato fatto nel caso del Comune di
Fénis, l'ho scritto nelle premesse dell'interpellanza, la
convenzione realizzata con il Comune di Fénis per una passerella
ciclopedonale sulla Dora Baltea, immagino di un'entità finanziaria
sicuramente superiore al collegamento terrestre tra Pont-Suaz e
zona Bramafam; a Fénis, con una spesa di 1 milione e mezzo di euro,
è stato previsto il collegamento giustamente per migliorare la
fruibilità, la sicurezza della pista ciclopedonale, potenziare
l'offerta turistica del comprensorio, esattamente quello che si
potrebbe fare per Aosta sud, cioè collegare la zona della pista
ciclabile lungo la Dora molto frequentata con il centro
cittadino.
Non si chiede la luna, si chiede una cosa semplicissima; pare
che non ci sia la volontà dell'Union Valdôtaine che vede i membri
sia nel Comune di Aosta, sia in Giunta regionale, ad occuparsi di
questa zona.
Tra l'altro, su "Aosta in bici" vedo che gli unici accessi in
Aosta storica, nell'Aosta romana, da sud ce n'è uno solo ed è
quello che passa attraverso la ferrovia. Mi dica lei in bicicletta
come faccio ad attraversare la ferrovia.
Le ho anche scritto che con bici elettriche sulle spalle e farsi
quelle scale non è assolutamente agevole.
Tra l'altro, avevamo chiesto, in passato, una rampa di accesso
alla zona della stazione, una rampa da poter frequentare con
carrozzine, con le bici; avete preferito un montacarichi: Non so di
chi è la scelta, ma non certo dell'opposizione; il montacarichi in
zona di Via Paravera è costantemente non fruibile, tra l'altro non
ci sta neanche una bicicletta dentro, quindi ditemi voi a cosa
serve spendere soldi pubblici per fare opere del genere.
Si chiede una sola rampa per accedere alla zona della stazione e
poi poterne anche uscire: non è stato previsto.
L'accesso in Aosta storica, tra l'altro in bici (vedo sempre
dalla cartina "Aosta in bici"), prevede un solo accesso da ovest,
un solo accesso da nord, un solo accesso da sud e un solo accesso
da est; è un po' poco per favorire la "Aosta in bici" di cui tanto
si parla.
Per quanto riguarda invece - e qua è l'altra parte del 4 che io
le assegno - la zona dell'attraversamento ferroviario, adesso
accessibile, di Via Carrel, lei mi dice che non è una scelta
politica, ma mi dica lei chi è che decide di mettere dei cartelli
stradali, di permettere l'accesso o meno, se non sono decisioni
politiche.
Se passano le auto, se passano le moto, se passano i camion su
quel tratto, si chiede se in senso contrario almeno le bici possono
transitare. Certo che è una scelta politica, visto che ci passano
tutti, mi dica lei qual è l'impedimento del cantiere.
Allora, se non c'è la volontà di permettere di accedere ad Aosta
in bici, ditelo chiaro ma smettetela, per favore, con queste
pagliacciate di favorire a parole una certa sensibilità ciclabile
quando poi ci sono mille impedimenti per poter attraversare Aosta
in bici. Quello dal Pont-Suaz alla zona di Via Festaz è il più
emblematico, è una vergogna.
