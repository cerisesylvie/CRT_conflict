Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 560 del 4 aprile 2019 - Resoconto
OGGETTO N. 560/XV - Interpellanza: "Intendimenti in merito
alla destinazione urbanistica dell'area F8 del Comune di
Aosta".
Distort (Presidente) -
Punto n. 26 all'ordine del giorno.
Ha chiesto la parola la collega Nasso per l'esposizione.
Nasso (M5S) -
Torniamo nuovamente sull'argomento un po'
nebuloso della zona Porta Sud di Aosta o, più tecnicamente, l'area
F8. Avevamo già portato questa situazione all'attenzione di
quest'Aula all'allora Assessore Aggravi nel luglio scorso. Nel
luglio scorso ci era stato detto che questa area - meglio
conosciuta come il parcheggio di Pila - è di proprietà di VdA
Structure e in uso alla società Pila per lo svolgimento delle
proprie attività statutarie. L'assetto urbanistico è regolato dal
Piano regolatore e dall'accordo di programma tra la Regione e il
Comune di Aosta del 2011. È volto alla progettazione della
riconversione dell'area industriale Cogne. Attualmente un tavolo di
lavoro - l'attualmente si riferisce al luglio scorso - sta cercando
di capire se e come migliorarlo. All'epoca - sempre a luglio - non
si era a conoscenza dell'esatto contenuto dello studio
commissionato dal Comune di Aosta.
Recentemente, nelle ultime settimane, abbiamo appreso dagli
organi di stampa che l'Amministrazione comunale di Aosta ha avviato
una serie di consultazioni con associazioni di categoria, imprese,
ordini professionali e società interessate alla rivisitazione della
destinazione urbanistica della zona, appunto la Porta Sud di Aosta.
Sottolineiamo che l'area denominata F8 è di interesse pubblico -
l'avevamo già sottolineato a gran voce a luglio scorso -, che a suo
tempo era destinata alla costruzione del nuovo Palazzo regionale e
che ad oggi risulta di proprietà della Regione per il tramite di
Finaosta, in particolare delle sue partecipate Vallée d'Aoste
Structure e Pila S.p.A. Siamo venuti a conoscenza del fatto che
l'Amministrazione comunale di Aosta ha affidato un incarico allo
Studio Mellano Associati Architettura urbanistica di Torino per
redigere uno studio - chiedo scusa per la ripetizione - di
fattibilità volto a cambiare la destinazione dell'area stessa e, di
conseguenza, del P.R.C.G..
Inoltre vogliamo sottolineare che negli scorsi mesi anche la
Pila S.p.A. ha conferito un incarico ad uno studio di architettura
per valutare una riqualificazione dell'area a suo utilizzo in caso
di futura potenziale acquisizione, al fine di valorizzarne
l'utilizzo dei posti auto a favore della telecabina presente in
zona. Ricordiamo anche che ad oggi l'area in questione è comunque
soggetta a vincolo di costruzione di edifici pubblici, come da
Piano regolatore. Infine è sempre bene richiamare in questi casi la
legge regionale del 14 novembre 2016, n. 20, concernente
"Disposizioni in materia di rafforzamento dei principi di
trasparenza, contenimento dei costi e razionalizzazione della spesa
nella gestione delle società partecipate della Regione".
Chiediamo pertanto all'Assessore competente di conoscere: se il
Governo regionale o qualche suo componente fossero a conoscenza
dell'iniziativa dell'Amministrazione comunale di Aosta di
incontrare gli operatori potenzialmente interessati alla
destinazione finale dell'area F8; se il Governo regionale intenda
proseguire le interlocuzioni con l'Amministrazione comunale; quali
intendimenti l'attuale Governo regionale abbia su tale area. Passo
la parola al cofirmatario Aggravi.
Presidente -
La parola al collega Aggravi.
Aggravi (LEGA VDA) -
Ringrazio il Presidente e la
collega, per cui integrerò soltanto l'intervento. Effettivamente
sì, come scriviamo nella premessa, vi erano già delle
interlocuzioni durante il Governo Spelgatti con il Comune di Aosta,
perché avevamo appreso che vi erano già degli studi di fattibilità,
delle valutazioni anche da parte della Pila S.p.A. per cercare di
comprendere quale potesse essere la destinazione migliore di
quell'area. È ovvio che - come già avevo avuto occasione di
specificare all'Amministrazione comunale, soprattutto al Sindaco, e
in parte avevo anche già risposto alla stessa collega Nasso durante
una sua interpellanza - premeva essere coinvolto, come
rappresentante del Governo ma soprattutto come rappresentante della
proprietà dell'area, perché tendenzialmente se di una mia area
altri valutano cosa farne è bene che se ne parli, non tanto per
quanto concerne la partecipata, quanto piuttosto l'Amministrazione
comunale. È ovvio che quell'area, al di là della destinazione che
era stata data per il cosiddetto "Palazzo regionale bis", ha una
grandissima importanza dal punto di vista turistico, soprattutto
per la sua vicinanza all'impianto della telecabina di Pila, ma io
direi anche della ferrovia e soprattutto dell'autostrada, visto che
alcuni progetti consideravano anche un assestamento del traffico.
Giustamente noi, al di là degli intendimenti del Governo, saremmo
anche molto interessati a comprendere se l'attività di
interlocuzione con l'Amministrazione comunale è proseguita e
soprattutto in che termini tale interlocuzione vuole essere
condotta da questo Governo.
Presidente -
La parola all'Assessore Bertschy per la
risposta da parte del Governo.
Bertschy (AV) -
Rispondo io a nome del Governo, anche un
po' in funzione dell'importanza che in questo momento si è data a
quella zona per una visione strategica del futuro relativa alla
presentazione del Piano regionale dei trasporti, evidentemente
condivisa con le iniziative che vorremmo porre in essere e con il
confronto che vorremmo continuare a fare con l'Amministrazione
comunale di Aosta.
La prima domanda chiede "
se il Governo regionale o qualche
suo componente fossero a conoscenza dell'iniziativa
". Diciamo
che le iniziative ormai sono abbastanza pubbliche, ma non possiamo
dire che ci fosse un'interlocuzione in corso, anche perché il
Governo si è insediato da poco tempo. Vero è che sappiamo che da
parte del Comune c'è la necessità - rispetto ad una pianificazione
ormai datata - di assumere delle decisioni per il futuro.
L'interlocuzione però si è avviata soprattutto in seguito alla
trasmissione a tutti della bozza del Piano regionale dei trasporti,
che ha permesso al Comune di Aosta di prendere visione del nostro
documento, visto che in questa bozza vengono evidenziate tutta una
serie di possibilità, che tra l'altro anche voi, nelle vostre
premesse, sottolineate come importanti. Si è avviata
un'interlocuzione con l'Amministrazione comunale in modo da
prendere atto delle reciproche aspettative e indicazioni e oggi
l'incontro è stato soprattutto di tipo tecnico. L'incontro avvenuto
il 15 marzo è stato organizzato tra tecnici del Comune, della
Regione e dello Studio Mellano, in modo che in questo primo
incontro si fossero messe sul tavolo tutte le informazioni e gli
intendimenti.
Rispetto alla domanda di cui al punto n. 2, va di conseguenza
che evidentemente abbiamo intenzione di continuare con il Comune di
Aosta a valutare il futuro dell'area.
Punto n. 3: quali intendimenti abbiamo per la destinazione
futura. L'idea che matura da parte di tutti noi è che quella zona
riveste una particolare importanza strategica, una particolare
importanza per la città ed una particolare importanza anche per
risolvere questioni che potrebbero vedere finalmente una loro
soluzione, quantomeno in termini di pianificazione. Abbiamo bisogno
di migliorare gli accessi alla città, ma anche l'accesso generale
alla nostra Regione, di migliorare alcuni progetti in un'ottica di
sostenibilità futura, come per esempio - ne abbiamo parlato anche
qui più volte - la mobilità dolce, la mobilità sostenibile.
Dobbiamo risolvere insieme anche le difficoltà riguardanti la
ricucitura tra una zona e l'altra della città. Il Piano regionale
dei trasporti indica delle ipotesi sulle quali ci si confronterà e
vedremo quali saranno le indicazioni definitive. È bene ricordare
che su quella zona l'Amministrazione del passato aveva pianificato
la costruzione di un edificio che avrebbe dovuto ospitare, nella
visione di allora, i servizi e gli uffici dell'Amministrazione
regionale, quindi rispetto a questo bisogna capire se l'indicazione
di un tempo rimarrà utilizzabile per la pianificazione di tutta
l'area o, evidentemente, se si andrà nella direzione di dare
particolare attenzione a quella che viene vista come "zona
strategica". Come sapete, anche avendolo visto, si è pure
immaginato un utilizzo di questa zona in funzione della vicinanza
dell'autostrada.
Colgo l'occasione per dire che rispetto a questo il 16 aprile
avremo una presentazione pubblica della bozza di Piano regionale
dei trasporti qui, a Palazzo, nella Sala Viglino. Il 30 aprile
scadranno le prime osservazioni e ci sarà una seconda e successiva
fase della VAS. In questo tempo dovrà continuare il confronto con
l'Amministrazione comunale per capire se, in merito a questo,
avremo una visione comune. Credo sia un'occasione storica per
cercare di fare una pianificazione urbanistica, ma anche per avere
una visione di tipo progettuale e programmatoria interessante al
fine di poter sviluppare una serie di azioni tutti insieme.
Presidente -
La replica sarà gestita da due interventi.
Il primo intervento è della collega Nasso.
Nasso (M5S) -
Sono abbastanza soddisfatta della risposta
e mi viene da dire: "Finalmente un'interlocuzione è avvenuta".
Abbiamo anche una data, perché fino a poco tempo fa era tutto molto
nebuloso, avvolto nel mistero, e Regione e Comune non si erano
nemmeno confrontati. Un piccolo passo in avanti è quindi stato
fatto con questo incontro del 15 marzo che ci ha enunciato. Io
credo fortemente che la Regione deve essere sempre coinvolta, deve
essere costantemente aggiornata sull'
iter
di quest'area,
perché è davvero un punto nevralgico. Da quello che lei ha spiegato
e da quanto abbiamo capito, l'indicazione di un tempo della
costruzione del nuovo Palazzo regionale o di un palazzo
dell'Amministrazione non è del tutto debellata, quindi è ancora sul
tavolo, diciamo così. Anche qui abbiamo bisogno di avere certezze
per fare una certa programmazione e sviscerare l'argomento. Bene
anche il fatto che si è riconosciuto che siamo assolutamente in una
fase preliminare e con il Piano regionale dei trasporti, che ancora
dobbiamo analizzare, magari ne sapremo un po' di più.
La richiesta ulteriore che mi sento di fare - poi sicuramente
staremo con le antenne dritte sull'argomento - è che sia sempre
tutto trasparente, magari con confronti nelle Commissioni, perché
non è accettabile che anche noi stessi Consiglieri regionali
talvolta leggiamo alcune questioni dai giornali o, addirittura, che
l'Amministrazione regionale non ne sia a conoscenza.
Presidente -
Il tempo rimanente va al collega
Aggravi.
Aggravi (LEGA VDA) -
Assessore, anch'io sono in parte
soddisfatto per la conferma che vi è stata un'interlocuzione con il
Comune di Aosta. Ho anche apprezzato la sua passione per lo sci e
per lo slalom, perché invece dall'altra parte diciamo che è un po'
deficitaria la volontà o comunque l'intendimento di cosa fare
dell'area. Giustamente, anche un po' per deformazione assessorile,
ha concentrato l'attenzione sulla "questione trasporti" e
sicuramente - come già dicevo e come da lei confermato - la
vicinanza della ferrovia e dell'autostrada sono fondamentali.
Voglio però ricordare che l'area è comunque molto grande, dà delle
grosse potenzialità e sicuramente, al di là della sua integrazione
nel sistema dei trasporti, deve essere utilizzata, io penso,
nell'interesse dell'accessibilità alla città di Aosta, ma
soprattutto per un suo potenziale sfruttamento e - come giustamente
lei diceva - anche a sostegno di una diversa mobilità che interessi
tutta la
Plaine
.
