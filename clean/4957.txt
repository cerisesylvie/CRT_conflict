Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 678 del 15 dicembre 1982 - Resoconto
OGGETTO N. 678/VII - INDIRIZZI PER L'APPLICAZIONE DELLE NUOVE
DISPOSIZIONI IN MATERIA DI ABBONAMENTI TELEFONICI -
(Interrogazione).
PRESIDENTE:
Do lettura dell'interrogazione presentata dal
Consigliere Minuzzo.
INTERROGAZIONE
LETTO
il D.P.R. 30 aprile 1982, n. 189;
RILEVATO
che tale decreto ha soppresso la categoria C
e che quindi i nostri agricoltori titolari di un impianto
telefonico potrebbero essere considerati dalla SIP alla stregua dei
liberi professionisti;
TENUTO CONTO
che le risposte del Ministro alle
innumerevoli iniziative di diversi parlamentari hanno lasciato
capire che il tutto potrebbe essere lasciato alla discrezionalità
dei funzionari della SIP;
CONSIDERATO
che se in virtù del D.P.R. 189 i nostri
agricoltori venissero inseriti nella categoria A sarebbero soggetti
a canoni e spese di impianto notevolmente superiori a quelli
applicati prima dell'entrata in vigore del citato D.P.R. (in alcuni
casi addirittura del 100%),
INTERROGA
l'Assessore all'Agricoltura e Foreste per conoscere:
1)
quali sono gli indirizzi di applicazione del D.P.R.
189 che i funzionari SIP di Aosta intendono adottare;
2)
se i parlamentari valdostani hanno assunto
iniziative e quali, per tutelare in fase di applicazione del D.P.R.
n. 189 i nostri agricoltori;
3) se, vista la particolare funzione, anche sociale, svolta
dai nostri agricoltori non intenda assumere iniziative tali che
permettano il ripristino di agevolazioni per gli agricoltori
titolari di impianto telefonico.
PRESIDENTE
: Risponde il Presidente della Giunta. Ne ha
facoltà.
ANDRIONE - (U.V.)
: La lamentela espressa dal Consigliere
Minuzzo è fondata, anche se riguarda, in realtà, un numero molto
limitato di persone, in quanto la stragrande maggioranza degli
agricoltori valdostani ha il telefono civile. Consultando le pagine
gialle si nota che il numero degli utenti che godono della tariffa
agricoltori è molto basso. Per chi ha la tariffa attuale civile
l'aumento è minimo; i canoni di abbonamento sono fissati con
decreto e non consentono purtroppo deroghe. Per avere delle
agevolazioni a favore degli agricoltori bisognerebbe
obbligatoriamente modificare il decreto.
Gli agricoltori abbonati come conduttori di aziende agricole
sono stati posti nella categoria A in seguito alla entrata in
vigore del decreto. Nella nostra Regione, come dicevo, sono
relativamente pochi, però questi hanno effettivamente avuto quasi
un raddoppio del canone. Questo è un dato di fatto che non è
possibile modificare.
Gli agricoltori conduttori di aziende agricole, ove cessassero
la loro attività, per esempio, perché pensionati, su domanda
passerebbero dalla categoria A alla categoria B, che è più
agevolata.
In realtà che cosa avviene? Quanto dici, collega Minuzzo, è
previsto proprio espressamente dal decreto. In pratica si elimina
la categoria agevolata degli agricoltori, che hanno ormai interesse
a passare alla categoria B, e quelli che erano già nella categoria
B hanno l'aumento come l'hai tu, come l'ho io. Quelli che invece
avevano questa agevolazione si trovano, e ripeto sono poche
persone, il canone quasi raddoppiato.
PRESIDENTE
: La parola al Consigliere Minuzzo. Ne ha
facoltà.
MINUZZO - (P.S.D.I.):
Che siano pochi gli agricoltori
interessati alla questione può anche essere vero, e non sto qui a
sindacare i motivi per i quali sono pochi. Ringrazio il Presidente
per la risposta che mi ha fornito e posso dire che, per quanto
concerne il D.P.R. in oggetto, posso anche dichiararmi soddisfatto.
Avrei gradito che la risposta mi fosse data dall'Assessore. Sono
osservazioni che faccio senza polemica, senza critica.
Volevo, appunto, dire che a me risulta che vi è una legge
nazionale, per cui, al di là di questo D.P.R., si prevedono delle
agevolazioni per gli agricoltori di montagna, dove i telefoni hanno
anche una funzione di carattere pubblico sociale, e secondo me
questo carattere può ravvisarsi nell'ambito della nostra Regione.
Sarebbe opportuno prendere contatti con i dirigenti SIP di Aosta
per vedere di fare entrare questi agricoltori valdostani in questa
normativa di legge, tenuto conto del fatto che i funzionari SIP di
Aosta si sono sempre dimostrati molto sensibili ai problemi delle
varie categorie.
Noi abbiamo visto che anche le categorie artigiane hanno avuto
un aumento delle tariffe, ma poi si è riusciti a trovare un
meccanismo tale per cui hanno potuto pagare canoni agevolati.
Era questo il suggerimento e la raccomandazione che volevo fare,
in questo caso, al Presidente della Giunta.
