Classificazione
DEMANIO E PATRIMONIO REGIONALE
FINANZA REGIONALE E LOCALE
Partecipazioni azionarie regionali



Oggetto del Consiglio n. 877 del 18 novembre 2009 - Resoconto
OGGETTO N. 877/XIII - Interpellanza: "Situazione gestionale
degli immobili di proprietà regionale da parte di Vallée d'Aoste
Structure".
Interpellanza
Richiamato il dibattito consiliare avvenuto il 28 luglio
scorso, durante il quale, a seguito di un'interrogazione presentata
dal gruppo del Popolo della Libertà, sono state affrontate alcune
questioni inerenti gli immobili gestiti da Vallée d'Aoste
Structure, in particolare le situazioni di sofferenza e i locali
rimasti vuoti;
Atteso che in tale occasione l'Assessore alle attività
produttive aveva sostenuto che per quanto riguarda gli immobili
inutilizzati i locali ammontavano a circa 45 mila metri quadrati,
dei quali il 50% in mano alle curatele fallimentari, mentre un
altro 35% in via di assegnazione al progetto Lavazza e, per quanto
riguarda le situazioni di sofferenza, sussisteva un solo caso di
inadempimento contrattuale, tra l'altro in via di
risoluzione;
Considerato che gli immobili gestiti da Vallée d'Aoste
Structure sono di importanza strategica per lo sviluppo
dell'attività manifatturiera e industriale locale;
i sottoscritti Consiglieri regionali
Interpellano
l'Assessore competente per sapere:
1) se le trattative per l'assegnazione delle strutture non
utilizzate sono andate a buon fine;
2) quali sono i criteri attraverso i quali Vallée d'Aoste
Structure calcola gli importi dei canoni di locazione per i vari
immobili;
3) se esistono disparità di trattamento riguardo al calcolo
dei canoni di locazione riferiti agli immobili a destinazione
artigianale ed industriale e, in caso affermativo, quali sono i
motivi;
4) se è intendimento della Giunta attuare nuove azioni
politiche riguardo ad un abbassamento dei canoni di locazione degli
immobili di proprietà regionale a destinazione produttiva o
attraverso altre iniziative comunque atte ad incentivare tali
insediamenti.
F.to: Zucchi - Lattanzi
Presidente
- La parola al Consigliere Zucchi.
Zucchi (PdL)
- Grazie, Presidente. Caro Assessore
Pastoret, prima della pausa estiva abbiamo avuto occasione di
parlare del problema che è oggetto anche di questa seconda
iniziativa, per la quale lei aveva dato delle informazioni in aula
sulla situazione generale riguardante gli immobili di proprietà
regionale in gestione presso Vallée d'Aoste Structure. La nostra
preoccupazione era di capire in quella circostanza qual era lo
stato dell'arte riferito alle situazioni di insolvenza, alle
situazioni difficili, lei in quella occasione ci disse che c'erano
delle situazioni difficili, una era particolarmente difficile e
che, per quanto riguarda l'occupazione degli spazi, ci aveva dato
un quadro secondo il quale molti degli immobili erano in fase di
trattativa, altri erano sottoposti ad una specie di blocco a
seguito di alcune azioni di curatela fallimentare che impedivano lo
svolgersi più puntuale e celere dell'allocazione di questi
immobili. Passati alcuni mesi, noi ripresentiamo questa nuova
iniziativa con delle varianti per capire se nel frattempo sono
giunte delle novità per quanto riguarda le situazioni che avevamo
evidenziato il 28 luglio scorso e per capire da un punto di vista
politico, permanendo una situazione di immobili sfitti, qual è, se
del caso, l'atteggiamento dell'Esecutivo in merito ad azioni
politiche volte ad una migliore incentivazione ed utilizzo di
questi immobili, che, come ho avuto modo di dire nella volta
scorsa, forse erano gravati dal fatto, ossia la difficoltà di
locare questi immobili era anche data dal fatto che c'erano forse
dei costi che erano ritenuti dagli imprenditori poco
accessibili.
Alla luce delle nostre indicazioni e anche visto che sono
passati dei mesi nel frattempo, con questa iniziativa vogliamo
sapere se fra le altre cose esistono sulla questione degli affitti
delle disparità di trattamento in merito all'allocazione, quindi ai
prezzi di locazione degli immobili, perché ci risulterebbe - il
condizionale è d'obbligo - una disparità di trattamento a parità di
metri quadri rispetto a delle situazioni sempre più o meno
analoghe. Ci risulterebbe che immobili industriali che sono locati
a privati abbiano dei canoni di affitto molto diversi l'uno
dall'altro, in certi casi in maniera abnorme, il che, a nostro
avviso, oltre a rappresentare una situazione di sperequazione,
comporta una situazione di oggettiva difficoltà. Capire quindi se
vi fosse una risposta affermativa alle nostre informazioni in
merito, capire quali sono le motivazioni secondo le qual
risulterebbe che ci sono degli immobili che hanno dei costi a metro
quadro di oltre 50 euro, altri che ne hanno 6-7 e capire il perché.
Perché un conto è per delle imprese che devono pagare dei canoni di
affitto oltremodo esosi, un conto è capire come sia possibile che
altri abbiano, a parità dello stesso proprietario, quindi sempre
noi, Amministrazione regionale, ci siano delle sperequazioni di
tale tipo. Al di là di questa, che è una domanda di carattere più
di verifica e conoscitiva, quello che ci preme è capire quali sono
gli intendimenti della Giunta in merito alla situazione che tutti
quanti registriamo essere: quella delle difficoltà degli
insediamenti produttivi in questa regione e capire se degli
immobili che sono rimasti sfitti, degli immobili che avrebbero la
potenzialità di essere occupati, perché sgravati da gravami di
curatela fallimentare... ci possa essere una politica da parte
della Regione di agevolativo, di incentivi, atta a portare degli
imprenditori interessati in Valle d'Aosta per poter dare di nuovo
impulso all'economia.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Grazie anche al
collega Zucchi, che mi consente di tornare sul tema che avevamo
affrontato nel corso del mese di luglio, qualcosa si è mosso,
cercherò di darne notizia. Viene chiesto nell'interpellanza se,
rispetto alla situazione di alcuni mesi fa, vi siano stati degli
sviluppi e se le trattative delle strutture non utilizzate siano
andate a buon fine. Teniamo conto di quella indicazione macro che
le avevo dato rispetto ad alcuni stabilimenti che avevo citato e a
questi farò riferimento. Lo stabilimento ex Elelys di Hône o
Qualità Building, che dir si voglia, di 5.862 metri, che era in
possesso di una curatela fallimentare, è stato reso dal curatore
fallimentare il 2 settembre scorso, nel frattempo è anche pervenuto
il parere positivo di Finaosta ad una domanda di insediamento che
riguarda Via delle Indie. È in corso di ultimazione la verifica per
la realizzazione degli interventi di ripristino, perché lo
stabilimento era stato abbandonato, nel senso che era del curatore,
quindi tutta una serie di lavori manutentivi non erano stati fatti;
questo per consentire alla ditta di insediarvisi, ovviamente previa
autorizzazione della Giunta regionale, che poi dice l'ultima
parola. Sarà quindi presentata a breve la delibera e la firma del
contratto dovrebbe avvenire fra fine anno e il primo mese del
2010.
Per quanto concerne il capannone industriale ex Item, del quale
pure avevo parlato, di 1.487 metri nel comune di Donnas, è
pervenuto parere positivo di Finaosta alla domanda di insediamento
di una ditta: la LVM S.r.l.. La Giunta regionale avrà in esame
venerdì prossimo l'autorizzazione all'insediamento che potrà, nel
momento in cui la Giunta dovesse deliberare favorevolmente,
consentire la firma del contratto entro il mese di dicembre. Per il
complesso ex Zincocelere di Pont-Saint-Martin avevo detto di una
sua residua disponibilità pari a circa il 20 per cento del
complesso, per una superficie pari a 470 metri quadri di uffici al
primo piano; è stato sottoscritto con Olivetti I-Jet un contratto
per la locazione temporanea a termine fino al 30 giugno 2010.
Vi è ancora l'ultimo spazio residuo, un'ulteriore parte residua
di uffici pari a 200 metri quadri circa, per questa vi è una
manifestazione di interesse di un'azienda, ma su questo l'esito
dipenderà da fattori legati alle persistenti incertezze del quadro
economico, perché, quando loro sono partiti, avevano delle
prospettive, in questo momento la situazione è in fase di stallo.
Nel comune di Arnad avevo parlato di due capannoni: uno dell'ex
FIA, che è posto in vendita, e l'altro l'ex Tecnomec di Arnad, pari
a 675 metri quadri, è stato concesso in locazione alla ditta
Fratelli Rial, il contratto di locazione è pronto, sarà
sottoscritto entro la fine del mese. Segnalo anche - non faceva
l'oggetto di quella descrizione che avevo presentato a luglio - che
nell'Espace Aosta sono stati concessi in locazione, firmato il
contratto, 2.802 metri quadri, al Centro recupero autoveicoli di
Demoro, contratto già sottoscritto e lavori di personalizzazione
ultimati.
Mi pare necessario fornire ancora due informazioni, forse non
richieste esplicitamente nell'interpellanza: un aggiornamento sugli
immobili Tecdis di Châtillon e ex Balzano Veralco di Verrès. Per
quanto riguarda l'ex Balzano Veralco, l'area sarà occupata da
Lavazza, perché questa è la trattativa che si è portata avanti; le
procedure insediative sono praticamente giunte a conclusione, non
c'è ancora la firma dell'accordo, sarà una comunicazione che con il
Presidente daremo non appena la questione si chiuderà in termini
brevi. Per Tecdis, rispetto a luglio scorso, vi sono stati alcuni
avanzamenti della questione. Il liquidatore ha accettato la
proposta che era stata avanzata dopo tutto il contenzioso che si
era aperto e il magistrato competente ha dato l'assenso per la
restituzione dello stabilimento, con tutte le attrezzature ivi
contenute a Vallée d'Aoste Structure, la quale sta iniziando
l'inventario del tutto, questione che prenderà 10-15 giorni, per
giungere in breve tempo - la previsione che Vallée d'Aoste
Structure ci ha fornito sono massimo 2 mesi - alla stipula
dell'atto di transazione. Con questo si potrà finalmente sbloccare
tale situazione che abbiamo tutti criticato e ritenuto deprecabile
e tutto questo dovrebbe avvenire con la fine di tale benedetto
2009, questo per quanto riguarda la questione degli immobili.
Al quesito n. 2 si chiede:
"quali sono i criteri attraverso i
quali Vallée d'Aoste Structure calcola gli importi dei canoni di
locazione per i vari immobili"
, perché questa è una sua
competenza, in quanto deve gestire tali immobili. Vallée d'Aoste
Structure determina il canone di locazione tenendo conto delle
risultanze di perizie predisposte per poter definire il valore di
mercato degli immobili; finora Vallée d'Aoste Structure ha
determinato il canone di locazione sulla base di una valutazione
fissata nel 6 per cento del valore degli immobili oggetto di
locazione, quindi: perizia, valore di mercato 6 per cento su
questo. Ho detto fino ad ora e dirò alla fine perché faccio tale
precisazione (ma questo riguarda la quarta domanda
dell'interpellanza).
Al quesito n. 3 si chiede:
"se esistono disparità di
trattamento riguardo al calcolo dei canoni di locazione riferiti
agli immobili a destinazione artigianale ed industriale e, in caso
affermativo, quali sono i motivi"
, ci sono diversi canoni
corrisposti a Vallée d'Aoste Structure e questo per diverse ragioni
che cerco di spiegare. Gli immobili sono stati trasferiti dalla
Regione a Vallée d'Aoste Structure nel 2006, precisamente con due
atti: uno del 14 novembre 2006, l'altro del 28 dicembre 2006.
Questi immobili sono stati trasferiti, qualora occupati, con
contratti di affitto già in essere, rispetto ai quali i canoni
avevano un peso diverso a seconda dei periodi in cui questi erano
stati stipulati. C'era una legge regionale che prevedeva delle
cose, verso la metà degli anni '90 è stata modificata e sono stati
introdotti altri criteri. Ci sono quindi dei contratti che sono
nati in tempi lontani e che hanno continuato ad esercitare il
valore giuridico che essi avevano alla base e, pur essendo alla
base di questi contratti presenti dei canoni di locazione
abbastanza ridotti, ad oggi non è possibile andare ad interrompere
questi contratti, bisognerebbe rinegoziarli, ma questo non è
possibile farlo dal punto di vista delle aziende che dicono:
"ce
l'ho per venti anni, così me lo tengo, ridiscuteremo dopo"
,
questa è una delle ragioni per cui nei contratti trasferiti dalla
Regione già c'erano delle differenze.
Abbiamo poi la questione degli immobili all'interno dell'Espace
Aosta. Questi sono stati realizzati facendo ricorso a
cofinanziamenti dell'Unione europea. Il loro valore di mercato è
quindi dato dai costi realizzativi e fissato sulla base della
rendicontazione che è stata fatta all'Unione europea per i costi
che si sono determinati. La questione del valore di mercato come
elemento per determinare il canone di locazione ricordo che è
qualcosa che discende dal fatto che bisogna osservare le regole
sulla concorrenza, non intervenire con aiuti di Stato, per cui qui
è giocoforza avere dei canoni di locazione che sono assolutamente
aderenti alla rendicontazione dei costi per gli interventi che sono
stati effettuati. Questi vanno da un prezzo minimo, in questo caso
sono in grado di dirglielo, di 44 euro anno al metro quadro per gli
edifici grezzi, fino a un massimo di 62 euro anno al metro quadro
per i lotti industriali finiti. Tornerò poi sulla questione
dell'Espace Aosta. Infine ci sono gli affitti degli immobili sul
territorio, i cui contratti sono stati stipulati direttamente da
Vallée d'Aoste Structure sulla base del 6 per cento del valore di
mercato di cui le dicevo prima: questo come detto a partire dal
2006.
Veniamo alle conclusioni che lei ci chiede di trarre, dicendo se
sia intenzione della Giunta abbassare i canoni di locazione di
proprietà regionale, destinati ad attività produttiva attraverso
altre iniziative comunque atte ad incentivare tali insediamenti.
Per quanto riguarda le forme di incentivazione, le misure che noi
possiamo mettere in campo non possono oltrepassare i limiti che ci
sono posti dall'obbligo di non violare ovviamente le regole della
concorrenza. Ciò significa quindi che le misure che possiamo
mettere in campo, che peraltro sono previste dalle nostre leggi
regionali, sono analoghe a quelle delle altre realtà produttive
delle regioni a noi prossime: Piemonte, Liguria, Lombardia. Se
andiamo a prendere i provvedimenti, sono sostanzialmente abbastanza
analoghi. Certamente noi abbiamo sostenuto in maniera importante lo
sviluppo della ricerca, la legge n. 84 di cui ho avuto modo di
parlare stamattina ha contribuito fortemente al radicamento di
diversi insediamenti nella nostra regione e al loro rafforzamento;
questa è una politica che abbiamo potuto fare in modo più autonomo,
perché, sotto tale punto di vista, le libertà che ci sono concesse
sono maggiori. Ciò che possiamo poi offrire cos'è? È quello su cui
dobbiamo puntare: un'organizzazione del sistema che risponda alle
esigenze degli imprenditori, interlocuzione certa, notizie chiare,
riduzione dei tempi di intervento, tutoraggio dei percorsi e delle
iniziative; sarebbe lungo il discorso da fare, ovviamente cerco di
condensarlo. Questo ci viene generalmente riconosciuto.
Per quanto riguarda l'aspetto che lei ha posto principalmente:
quello degli insediamenti, uno dei fattori di maggiore
apprezzamento viene dal fatto che le due aree di Pont-Saint-Martin
e di Aosta offrono alle imprese una quantità e una qualità di
servizi significativi, in particolare le dotazioni tecnologiche e
questo continua a comportare un interesse nei confronti di queste
zone industriali indipendentemente dagli oneri di affitto, che, per
quanto riguarda l'Espace Aosta, sono quelli, perché sono legati ad
un cofinanziamento, mentre per l'area di Pont-Saint-Martin, ad
esclusione della
pépinière
, abbiamo degli stabilimenti che
erano già in dotazione della Regione e sono stati trasferiti a
Vallée d'Aoste Structure, che quindi non sono sottoposti a quel
vincolo di valorizzazione che c'è per quanto riguarda l'area
dell'Espace Aosta.
Per quanto riguarda i canoni di affitto, ricordo che il
patrimonio è affidato a Vallée d'Aoste Structure e che è questo
soggetto che deve contrattualizzare gli affitti. Quest'ultima però
ha inteso verificare - le avevamo richiesto di far questo -
l'effettiva incidenza sul territorio dei canoni di affitto e ha
analizzato i valori di mercato delle locazioni di capannoni
industriali praticati nelle province e nelle zone limitrofe alla
Valle d'Aosta, perché questo è un elemento che compone la
concorrenza, quindi era opportuno avere tali conoscenze. Da qui è
emersa una forcella variabile fra i 24 e i 32 euro al metro quadro
per anno secondo dimensioni, stato di conservazione,
caratteristiche costruttive dell'immobile e ciò con un valore medio
attorno ai 27 euro per metro quadro. Tale valore si discosta in
parte dal 6 per cento che Vallée d'Aoste Structure ha applicato sui
contratti che è andata a definire finora. La società ci ha
informati del fatto che è sua intenzione prendere a parametro...
però d'ora in poi questo dato più favorevole per i contratti di
locazione che andrà a stabilire... fermo restando il fatto che gli
aspetti che sono stati precedentemente contrattualizzati tali
restano, tranne il caso in cui ci sia la volontà da parte dei due
soggetti di poter aprire una rinegoziazione... però lei capisce che
quelli che pagano di meno non verranno mai ad offrire di andare a
rinegoziare. Spero di aver dato informazioni sufficienti e mi fermo
qui per il momento. Grazie.
Presidente
- La parola al Consigliere Zucchi.
Zucchi (PdL)
- Innanzitutto esprimiamo la nostra
soddisfazione sull'evolversi delle vicende che sono state
puntualmente relazionate dall'Assessore, di questo gliene diamo
atto, quindi vuol dire che in questi mesi c'è stato un monitoraggio
attento degli immobili, che ha anche comportato delle evoluzioni in
alcuni casi significative e su questo, almeno dal punto di vista
del primo quesito, non possiamo far altro che affermare la nostra
soddisfazione, quanto meno il nostro non eccepire.
Per quanto riguarda invece il resto, compresa la questione
legata ai contratti di lunga durata e che pertanto giustificano
delle sperequazioni in termini di prezzi difformi da una realtà
piuttosto che dall'altra, quindi compreso il fatto che gli immobili
che sono stati locati antecedentemente alla dazione in gestione
alla Vallée d'Aoste Structure naturalmente devono arrivare alla
fine della contrattualizzazione, perché gli inquilini hanno tutto
l'interesse a mantenere, se i canoni di locazione sono più
favorevoli, la durata del contratto fino al termine... abbiamo
qualche riserva in merito a delle situazioni di sperequazione che
si sono verificate anche dal 2006 e oltre, faccio riferimento ad
esempio non a caso... tengo subito a precisare che non si tratta di
un fatto isolato, sapete quanto il nostro gruppo anche nella
precedente legislatura abbia preso delle posizioni anche forti
rispetto a delle acquisizioni che sono avvenute allora e per
un'impresa in bassa Valle che, guarda caso, era un'impresa
segnalata fra quelle in difficoltà economica. A ben guardare,
bisogna ammettere, quindi senza entrare nelle polemiche di una
legislatura fa, che i canoni di affitto di quella impresa sono
umanamente molto difficili da corrispondere, perché dagli oneri che
sono stati richiesti da parte della Regione... in questo caso mi
rendo conto... in un regime di contratto "fresco", quindi appena
fatto, comporta un onere molto, ma molto elevato, cosa che non ci
risulta essere stata applicata, sempre in parità di tempi, sempre
nella stessa legislatura, magari ad altre realtà credo anche molto
più importanti, anche limitrofe al Consiglio regionale, che forse a
parità di metrature potevano pensare di pagare qualcosa di più.
Esprimiamo un poco di imbarazzo e di sconcerto di fronte a delle
sperequazioni che sono in atto e che sono comunque riferite a dei
momenti recenti, che non hanno nulla a che vedere con dei contratti
di lunga durata, ma che sono nati - in questo caso faccio nome e
cognome: Tecnomec da una parte e Cogne Acciai Speciali dall'altra -
tutti in un momento storico determinato e che, a nostro vedere,
hanno dei parametri che sono ben differenti uno dall'altro. In
questo caso quindi si tratta di parametri utilizzati nello stesso
momento storico che ci sembrano molto dissimili uno dall'altro,
perché basterebbe fare due conti delle metrature di una situazione
rispetto all'altra che balzerebbe immediatamente all'occhio la
discrasia fra i prezzi applicati.
Ciò detto, venendo al punto che ci interessa di più, comunque
ben venga l'attenzione della Giunta in merito ad una politica di
maggiore attenzione rispetto ai canoni di affitto. In questo senso
ci congratuliamo che sia stata adottata una politica di
comparazione rispetto alle Regioni limitrofe, Piemonte e Lombardia,
per avere se non altro una situazione di similitudine, di paragone
tra le nostre Regioni
competitor
, per fare quanto meno in
modo che le imprese interessate non abbiamo delle differenze così
macroscopiche fra magari delle Regioni di propria appartenza e la
nostra, cosa che tutt'oggi sembra purtroppo esserci.
Al di là delle situazioni legate ad aiuti europei che devono
soggiacere a dei parametri che, come l'Assessore ha spiegato,
difficilmente possono essere by-passabili da interventi diretti
regionali, per quanto riguarda gli immobili che sono esclusi da
questo tipo di vincolo, è bene che la Giunta ridimensioni gli oneri
applicativi, mi auguro che possano essere anche rivisti in funzione
di coloro che in questo momento magari patiscono e devono pagare
delle cifre più elevate rispetto a delle risultanze che potrebbero
avvenire a seguito di questa rivisitazione dei prezzi. È evidente
che quelli che in questo momento pagano meno non hanno alcun
interesse ad andare, come ha detto l'Assessore, a pagare 26, 32
euro al metro, ma ci risulta che ci sono delle imprese che pagano
ben oltre 32 euro al metro. Anche in aiuto in questo momento
particolare di difficoltà, quindi è opportuno che venga fatto dalla
Giunta uno studio sulle imprese - magari saranno poche - che hanno
comunque questi limiti superiori ai 32 euro al metro, che gli si
dia la possibilità di scendere almeno a dei parametri simili,
analoghi a quelli delle altre Regioni, credo che si possa
effettuare anche per sgravare dai costi e dalle difficoltà
economiche le imprese che si trovano ancora... anche se la crisi
sta passando, non è ancora del tutto passata... quindi è opportuno
che la Giunta ci metta la dovuta attenzione.
