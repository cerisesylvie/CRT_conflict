Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 27 del 23 luglio 2003 - Resoconto
OGGETTO N. 27/XII - Raccolta differenziata dei rifiuti in Valle.
(Interrogazione)
Interrogazione
Preso atto che nel Programma della maggioranza presentato al
Consiglio regionale lo scorso 8 luglio si afferma la necessità di
"perfezionare il pre-accordo per l'incenerimento dei rifiuti" e la
necessità di individuare i siti idonei per l'ubicazione di una
nuova discarica;
Rilevato che in tale Programma non c'è alcun impegno od
obiettivo di incremento della raccolta differenziata dei
rifiuti;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. chi è l'interlocutore della Regione Valle d'Aosta nel
pre-accordo per l'incenerimento di rifiuti locali e quali sono i
contenuti di tale pre-accordo;
2. quale è stata, nell'anno 2002, la percentuale della
raccolta differenziata dei rifiuti in Valle d'Aosta. (Si chiede di
avere il dato complessivo e suddiviso per frazione di
rifiuti);
3. per quale motivo non è stato posto al centro della
politica regionale, in materia di gestione dei rifiuti, un forte
incremento della raccolta differenziata.
F.to: Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo molto volentieri a questo argomento che
mi interessa, anche se, come sapete, passerà di competenza
all'Assessorato all'ambiente.
L'interlocutore per l'incenerimento dei rifiuti locali è un
impianto a contenuto innovativo che è in corso di autorizzazione da
parte della Regione Lombardia e che è ubicato a Parona, in
provincia di Pavia, e sarà gestito dalla società "Lomellina". C'è
un interesse documentato da due lettere dei precedenti Presidenti
della Giunta, l'ultima in data 29 luglio 2002, in cui presentano
una disponibilità a un pre-accordo da parte della Regione Valle
d'Aosta con questo impianto di nuova realizzazione e a contenuto
innovativo. Si attende l'approvazione da parte della Regione
Lombardia di questo nuovo impianto. Vi sono dei pre-accordi fra i
nostri uffici e questa società.
Sulla percentuale della raccolta differenziata del 2002, come
lei chiede, le posso dire che il totale dei rifiuti solidi urbani è
stato di 52.000.842 kg e il totale della raccolta differenziata è
stato, nel 2002, di 14.668.000 kg. Se poi vuole avere i dati
differenziati, le fornirò sicuramente questo schema. Non è vero, mi
permetto di dire dai dati dei nostri uffici, che la raccolta
differenziata sia penalizzata in Valle d'Aosta; questo perché, a
fronte di un 22% stabilmente confermato negli ultimi mesi del 2002
dei rifiuti riutilizzabili, nei primi mesi di quest'anno siamo
saliti al 24-27%, in particolare nei mesi di maggio e giugno siamo
stabilmente su valori del 27% dei rifiuti riutilizzabili.
Al di fuori dei rifiuti urbani inoltre, dei rifiuti cosiddetti
"assimilabili" il 31% è stato raccolto in modo differenziato. Lei
sa che il "decreto Ronchi" del 1992 prevede come raggiungimento
auspicabile il 35% nella raccolta dei rifiuti riutilizzabili;
questo fatto di una percentuale in aumento e comunque di una
percentuale discreta dei rifiuti riutilizzabili, fa sì che ci
posizioniamo in un posto più che soddisfacente e, comunque, la
percentuale dei rifiuti riutilizzabili è in aumento. Si può però
migliorare ancora.
Certo, sono d'accordo con lei, questa è una mentalità da
costruire e, a questo riguardo, mi sembra che la nostra regione
abbia già fatto molto: i rifiuti riutilizzabili sono stati
propagandati nelle scuole, delle scolaresche sono state portate a
vedere le nostre discariche. Rimane sempre una mentalità difficile
da introdurre, le "isole ecologiche" sono delle cose belle, ma
nessuno le vuole sotto casa, per cui si dovrà lavorare in questo
senso. Mi sembra però che i dati in nostro possesso ci possano
rendere moderatamente orgogliosi del fatto che la percentuale dei
rifiuti riutilizzabili sia elevata e, comunque, in aumento.
Président - La parole au Conseiller Riccarand.
Riccarand (Arc-VA) - L'interrogazione che abbiamo presentato
partiva dalle affermazioni contenute nel programma della
maggioranza, in cui in materia di rifiuti si pone l'accento su due
aspetti: il pre-accordo per l'incenerimento dei rifiuti e
l'individuazione di siti idonei per l'ubicazione di una nuova
discarica.
A noi sembra che questa impostazione sia carente, quanto meno
dovete rimeditarla un po', perché l'obiettivo di fondo in materia
di gestione dei rifiuti non possono essere - del resto questo
traspare anche dai piani approvati dalla Regione - né
l'incenerimento, né la discarica: l'obiettivo principale è proprio
l'incremento della raccolta differenziata. Abbiamo quindi voluto
porre l'accento su questo dato: a noi sembra insufficiente
l'attenzione e l'impegno evidenziato nel programma della
maggioranza, rispetto a una strategia corretta di gestione di tale
tematica, anche perché, a nostro avviso, la Valle d'Aosta si trova
in una situazione ideale non per fare un qualcosa che sia
mediamente buono rispetto alle altre regioni italiane, ma perché
sia di assoluta eccellenza! In una regione piccola come la nostra,
con una presenza pubblica molto forte, che ha le risorse
finanziarie, noi pensiamo che dovremmo essere i primi, in Italia,
per quanto riguarda la raccolta differenziata! A noi farebbe
piacere che la Giunta si desse un obiettivo che è molto realistico
e facilmente raggiungibile (penso, nel giro di un anno o due): di
essere i primi in Italia per la raccolta differenziata dei rifiuti.
Non è una cosa difficile, è sicuramente molto più facile farlo per
la Valle d'Aosta che non per il Piemonte o la Lombardia!
Il fatto che si dica che in questi ultimi mesi abbiamo superato
il 20% può farci piacere, ma segnalo che siamo abbondantemente
sotto il 35%, che è l'obiettivo del 2003 non solo della "normativa
Ronchi", ma del piano regionale ed è l'obiettivo minimo, non
massimo! Dovremmo essere almeno al 35% e invece siamo ben sotto il
35% di raccolta differenziata! Questo cosa comporta? Comporta che
in questi anni si è continuato a mettere in discarica più di quello
che si doveva mettere e quindi c'è bisogno di cercare di attrezzare
nuove discariche per mettere più rifiuti.
Riteniamo che la percentuale del 35% non sia solo l'obiettivo
massimo, ma sia un obiettivo che si può raggiungere subito, oltre
il quale bisogna abbondantemente andare perché vi sono tutte le
condizioni per farlo: c'è la possibilità di comunicazione, vi sono
le strutture, vi sono le risorse, vi è la disponibilità della gente
per andare in questa direzione.
Chiediamo quindi che vi sia una revisione di questa
impostazione: pensare di risolvere il problema andando ad esportare
i rifiuti, cioè pensare di trasportare per centinaia di chilometri
i rifiuti dalla Valle d'Aosta alla Provincia di Pavia a noi sembra
una cosa assurda, sbagliata! Oltretutto anche la normativa
nazionale pone come obiettivo l'autosufficienza di ogni regione,
cioè ogni regione si deve gestire i propri rifiuti. A me sembra che
una regione autonoma come la nostra, che pensa di andare ad
esportare i rifiuti in Lombardia, sia veramente su una strada
completamente sbagliata! Questo lo abbiamo sempre detto: non
insistiamo su questa strada che è sbagliata, puntiamo sull'aumento
della raccolta differenziata attuando anche le altre cose previste
dal piano regionale già da diversi anni, che non sono state fatte,
per esempio l'impianto di compostaggio, perché non è stato fatto! È
lì che bisogna lavorare!
Raccolta differenziata, compostaggio: è in questa direzione che
secondo noi bisogna andare, ed è un tema su cui intendiamo tornare
al più presto.
