Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula



Oggetto del Consiglio n. 1065 del 1° dicembre 2021 - Resoconto
OGGETTO N. 1065/XVI - Non accoglimento dell'istanza ai sensi
dell'articolo 8, comma 7, della legge regionale 7 agosto 2007, n.
20 volta all'avvio delle procedure per l'adozione da parte del
Consiglio regionale della deliberazione di accertamento della
sussistenza di una causa di incompatibilità sopravvenuta nei
confronti di alcuni Consiglieri regionali.
Bertin (Presidente) -
Punto n. 4 all'ordine del giorno.
Il signor Alberto Zucchi, nella sua qualità di elettore della
Regione, il 18 novembre scorso ha presentato istanza ai sensi
dell'articolo 8, comma 7, della legge regionale del 7 agosto 2007.
L'istanza è volta all'adozione da parte del Consiglio regionale
della deliberazione in ordine alla sussistenza o meno della causa
di incompatibilità sopravvenuta di cui alla lettera "V" del comma 1
dell'articolo 5 della legge regionale sopracitata in capo ad alcuni
Consiglieri regionali attualmente in carica interessati dalla
sentenza di condanna della Corte dei conti, Sezione III centrale di
appello n. 350/2021, depositata nel luglio scorso e comunicata
all'Amministrazione regionale il 10 settembre 2021.
Ricordo che la lettera "V", comma 1, dell'articolo 5 della legge
regionale n. 20/2007 dispone l'incompatibilità con la carica di
Consigliere regionale per coloro che, avendo un debito liquido ed
esigibile verso la Regione, sono stati legalmente messi in
mora.
Dall'istruttoria, condotta dagli uffici della Presidenza del
Consiglio in merito alla sussistenza o meno di cause di
incompatibilità in capo ai Consiglieri coinvolti, si è evidenziata
la sussistenza di una disposizione speciale direttamente
applicabile contenuta nella lettera "Q", comma 1, del medesimo
articolo 5 della legge regionale soprarichiamata n. 20/2007, che
prevede in modo specifico l'incompatibilità di coloro che per fatti
compiuti, allorché erano amministratori dipendenti della Regione,
sono stati - con sentenza passata in giudicato - dichiarati
responsabili verso la Regione di un debito non ancora estinto.
Trattandosi di una norma speciale, è stata ritenuta prevalente
rispetto a quella regionale di cui alla lettera b),  comma 1,
dell'articolo 5 della legge regionale n. 20/2007 ma pare non
applicabile all'ipotesi in questione in quanto la sentenza di
condanna della Corte dei Conti, Sezione III giurisdizionale
centrale di appello n. 3, 350/2021, risulta impugnata con un
ricorso per Cassazione articolo 111, comma 8 e comma 1, del Codice
di procedura civile e dal Codice di giustizia contabile da tutti i
Consiglieri in carica interessati, motivo per cui la Presidenza del
Consiglio non ha ritenuto di dare corso d'ufficio alle procedure di
contestazione indicate nell'articolo 8, comma 5, della legge
regionale del 2007 per mancanza allo stato del requisito del
passaggio in giudicato della sentenza. Si sottopone pertanto
all'esame del Consiglio regionale l'istanza presentata dal signor
Roberto Zucchi volta ad avviare, se ritenuta sussistente, la causa
di incompatibilità sopravvenuta di cui alla lettera "V" del comma 1
dell'articolo 5 della legge n. 20/2007 nei confronti dei
Consiglieri interessati dalla predetta sentenza di appello,
sentenza della III Commissione giurisdizionale centrale della Corte
dei conti, le procedure di cui al comma 5 dell'articolo 8, ovvero
l'instaurazione del contraddittorio con i Consiglieri interessati
al fine della successiva adozione da parte di quest'Aula della
deliberazione di cui al comma 6 articolo 8 della legge regionale
del 2020 soprarichiamata, che dichiara definitivamente la
sussistenza della causa di incompatibilità sopravvenuta e la
conseguente decadenza.
L'atto in questione è stato illustrato e se non vi sono
interventi, l'atto è messo in votazione. Ha chiesto la parola il
consigliere Sammaritani, ne ha facoltà.
Sammaritani (LEGA VDA) -
Ho l'impressione e credo anche
una ferma convinzione che stiamo facendo una cosa sbagliata, nel
senso che qui si dice quello che è stato un pochino l'iter
naturalmente di questa vicenda in applicazione del comma 7
dell'articolo 8 della nostra legge: la legge n. 20/2007, che
prevede appunto un iter in un'ipotesi in cui si verifichi una
sopravvenienza di causa di incompatibilità, la legge dice anche
ineleggibilità, mi sembra un pochino improprio ma questa legge ha
varie criticità, non è questa adesso la sede.
Da quello che ha detto lei, Presidente, e da quello che vedo in
questo documento che è all'ordine del giorno si vorrebbe sottoporre
all'esame del Consiglio regionale, e quindi in questo consesso e
presumo a una votazione, questo documento e questa istanza e si
dice al fine dell'adozione della deliberazione di cui al comma 6
dell'articolo 8 della legge n. 20.
Il comma 6 è per chi sta fuori quello che prevede appunto che,
qualora il Consigliere non provveda alla rimozione della causa
di... ineleggibilità, come ho detto, mi sembra improprio, di
incompatibilità sopravvenuta, il Consiglio entro dieci giorni
successivi alla scadenza del termine, delibera definitivamente ove
ritenga sussistente la causa.
Io credo si sia saltato un passaggio, cioè nel momento in cui il
comma 5 ci dice che, quando vi siano fondati motivi per ritenere
che ci sia una causa appunto di ineleggibilità o incompatibilità,
si mette in moto un procedimento che è a iniziativa del Presidente,
perché si dice appunto il Presidente del Consiglio, entro dieci
giorni dall'accertamento di questa causa, dà contestazione
all'interessato con lettera raccomandata e lo invita a presentare
eventuali controdeduzioni e a rimuovere le cause di incompatibilità
sopravvenute. Può effettuare l'opzione fra la scelta fra un lavoro
o l'altra quando sono incompatibilità pregresse. È evidente che
questo prevede quindi un contraddittorio, un procedimento che
prevede un contraddittorio in cui la persona interessata, in questo
caso i Consiglieri interessati, abbiano la facoltà di presentare
delle controdeduzioni che io qua però non vedo, quindi abbiamo
saltato questo passaggio.
È vero che la legge è fatta male perché il comma 7 ci dice: "le
deliberazioni di cui al presente articolo sono adottate d'ufficio -
quindi appunto torniamo all'ipotesi dell'articolo 5: iniziativa del
Presidente - o su istanza di qualsiasi elettore della Regione", ma
è evidente che l'istanza dell'elettore non può essere tale da
superare il momento del contraddittorio, perché è evidente che
l'interessato deve avere la possibilità o di fare delle scelte
diverse, tipo pagare, eccetera, o comunque di presentare delle
controdeduzioni, che potrebbero essere quelle appunto fondate sulla
applicabilità o meno delle varie lettere, che sia la "Q", la "B",
eccetera, dell'articolo 5. Questo però è un momento successivo, lo
valuteremo poi.
Intanto quindi il procedimento, secondo me, non è stato
rispettato, l'istruttoria evidentemente non è completa perché
questo che ci viene presentato come documento in realtà non è
completo, banalmente avete accertato se il signor Zucchi che ha
fatto l'istanza è veramente elettore, gode di diritti politici,
eccetera? Non lo so, presumo di sì, sicuramente, adesso faccio un
po' l'avvocato del diavolo, però qui non è scritto, allora abbiamo
magari avviato tutta una procedura o siamo qua magari a votare un
qualcosa senza neanche sapere se chi ha fatto l'istanza aveva il
diritto di farla, era legittimato a farla, quindi mancano dei
pezzi. Ritengo che se invece la deliberazione di oggi fosse
preordinata, ma non credo visto che si cita testualmente l'articolo
6, ad avviare invece il procedimento previsto dall'articolo 5,
allora, come dico, non è competenza nostra, non è il Consiglio
regionale che deve fare questo, è il Presidente.
Adesso lei, mi perdoni, non voglio fare il pignolo ma ha parlato
qualche volta di Ufficio di Presidenza nella sua esposizione, è il
Presidente, lei si riferiva all'ufficio del Presidente, non tanto
all'Ufficio di Presidenza per chiarire perché l'Ufficio di
Presidenza non è stato coinvolto in questa procedura.
Secondo me, quindi in questo momento si deve fare un passo
indietro, ci dobbiamo fermare qui, a seguito dell'istanza
dell'elettore, torniamo all'ipotesi di cui all'articolo 8, comma 5,
cioè il Presidente deve comunicare agli interessati questa
ipotetica causa, deve quindi contestarla, loro hanno tempo per fare
le loro controdeduzioni e dopo questa istruttoria, dopo i dieci
giorni previsti dall'articolo 6, dal comma 6, il Consiglio
regionale dovrà essere investito della questione.
Presidente -
Una precisazione: con questo atto si avvia
la procedura e il contraddittorio, come stava dicendo lei, non è
qui che si decide, si dà avvio alla procedura e la procedura
prevede anche il contraddittorio con i Consiglieri interessati come
evidenziava lei.
Ha chiesto la parola il consigliere Sammaritani, ne ha
facoltà.
Sammaritani (LEGA VDA) -
È proprio quello che dicevo, in
realtà non è la procedura corretta a mio avviso, cioè non è il
Consiglio che deve stabilire se avviare il procedimento. L'avvio
del procedimento è sempre in capo al Presidente, anche se l'istanza
è fatta da un esterno, cioè dall'elettore, proprio per avviare quel
contraddittorio e solo dopo, come prevede l'articolo 6, la
questione deve arrivare in Consiglio, quindi è proprio una
questione di competenze. Non riguarda noi, non riguarda il
Consiglio votare se avviare questo procedimento in caso di presenza
di fondati motivi, i motivi possono essere più o meno fondati, è
evidente, ma sussistono, perché effettivamente c'è un contrasto fra
queste due lettere dell'articolo: la "V" e la "Q", applicabilità
alternativa, il principio della
lex specialis
o meno, questo
purtroppo è un tema che va affrontato, però entriamo già nel
merito, il problema è la procedura. "In questo caso le
deliberazioni di cui al presente articolo sono adottate d'ufficio
su istanza di qualsiasi elettore ma le deliberazioni sono già delle
decisioni", mentre invece la procedura prevede come inizio una fase
di contraddittorio su istanza del Presidente, il Presidente fa la
contestazione, l'interessato fa delle controdeduzioni, se vuole
naturalmente, e poi la questione arriva in Consiglio. Non c'è
scritto da nessuna parte che debba essere il Consiglio a deliberare
se avviare o meno il procedimento, quindi è una questione di
responsabilità, questo, purtroppo, spetta al Presidente ed è il
Presidente che deve fare questa cosa, proprio per fare un
procedimento corretto.
Presidente -
Ha chiesto la parola la
consigliera
Erika Guichardaz, ne ha facoltà.
Guichardaz E. (PCP) -
Fin dalla fine di agosto, quando si
sono avviate le discussioni sulle applicazioni e conseguenze della
sentenza della Corte dei conti, avevamo sottolineato la necessità
di approfondimenti accurati in sede di Commissione per avere la
possibilità di comprendere la materia e affrontarla in modo
adeguato. Si è invece preferito seguire altre strade a scapito
della chiarezza e degli approfondimenti. All'inizio di settembre
non avevamo quindi aderito alla richiesta avanzata da sedici
Consiglieri di un Consiglio straordinario non preceduto da un
approfondimento della questione in Commissione, avevamo detto che
dovevano essere acquisiti i documenti, dovevano essere sentiti dei
costituzionalisti e altri esperti, bisognava lavorare con gli
uffici legislativi e legali della Regione. Arrivare in Consiglio
senza un lavoro preparatorio, serio e fatto in Commissione non
poteva produrre un positivo risultato.
La scelta fu tuttavia un'altra e non abbiamo quindi condiviso la
decisione presa dalla maggioranza del Consiglio il 15 settembre di
presentare un ricorso alla Corte costituzionale contro il ruolo e
le prerogative della Corte dei conti, aprendo in tal modo un
conflitto istituzionale rilevante con un importante organo
costituzionale, infatti il Governo si è costituito in opposizione
all'iniziativa della Regione.
Ora, siamo di fronte a un capitolo nuovo: quello della
valutazione circa l'esistenza di un'incompatibilità sopravvenuta
per alcuni Consiglieri oggetto della sentenza della Corte dei conti
attualmente in carica. Anche questa volta arriviamo a una
discussione in Consiglio senza un adeguato approfondimento della
materia, anzi, questa volta la cosa paradossale è che si discute
della questione solo perché è un cittadino, ai sensi di una
prerogativa prevista dalla legge, che ha presentato un'istanza,
altrimenti la questione non sarebbe neppure stata esaminata. Anche
in questo caso, secondo noi, sarebbe stato bene portare il tema e
la documentazione nella Commissione, presentare il quadro completo
della situazione, informare su quanti dei Consiglieri o ex
Consiglieri messi in mora hanno pagato e quanti no, fornire i
pareri legali chiesti e acquisiti sulla materia, essere insomma
trasparenti rispetto a tutto il Consiglio e anche rispetto
all'opinione pubblica. È invece tutto all'insegna della segretezza
con una deliberazione di Giunta che è stata secretata, con una
documentazione che non è stata fornita a nessuno, con un quadro
della situazione che ci è sconosciuto. Al limite, se tutti i
Consiglieri oggetto della sentenza hanno versato quanto dovuto, non
ci sarebbe neppure da discutere, ma qual è la situazione reale? Non
so se ci sono Consiglieri che la conoscono, noi sicuramente no.
Chiediamo quindi che tutta la documentazione in merito alla
sentenza della Corte dei Conti, comprese le deliberazioni approvate
su tale materia dalla Giunta regionale e i pareri richiesti ai
giuristi, sia trasmessa alla competente Commissione consiliare per
un doveroso atto di informazione e trasparenza. Lo avremmo fatto
con una risoluzione se fosse stato possibile presentarla ma,
siccome il Regolamento non lo consente, lo facciamo comunque
mettere a verbale.
Veniamo all'istanza del cittadino, a noi pare che tale istanza
sia stata legittimamente presentata utilizzando una specifica
disposizione di legge che affida anche a un singolo elettore
valdostano la facoltà di intervenire sulla materia delle
incompatibilità sopravvenute per poter ricoprire la carica di
Consigliere regionale. Se così non fosse, l'istanza non sarebbe
stata ammessa e non saremmo qui a discuterne, quindi occorre
entrare nel merito.
L'argomentazione principale su cui si fonda l'istanza è il
riferimento alla legge regionale n. 20/2007, che all'articolo 5,
comma 1, punto V, afferma che non possono ricoprire la carica di
Consiglieri regionali coloro che, avendo un debito liquido ed
esigibile verso la Regione, sono stati legalmente messa in mora.
Noi riteniamo che sia compito della Presidenza del Consiglio
verificare se ci sono dei Consiglieri in carica che ricadono nella
fattispecie indicata dalla legge e, se ci sono, vanno avviate le
procedure contestate dall'incompatibilità sopravvenuta. La
Presidenza del Consiglio risponde alla richiesta dell'istanza
affermando che è stata condotta un'istruttoria interna agli uffici
e che il risultato di tale istruttoria è che non si debba applicare
quel punto della legge n. 20/2007, un'affermazione che ci sorprende
un po' perché la norma ci sembra precisa e puntuale.
Ci chiediamo anche com'è stata condotta l'istruttoria da parte
del Presidente del Consiglio, quali autorevoli pareri di giuristi e
costituzionalisti sono stati acquisiti per affermare che una
precisa disposizione di legge non si deve applicare, quali organi
della Regione sono stati investiti per un approfondimento su tale
materia così delicata.
A noi pare che l'istanza sia fondata e che debba essere accolta,
gli argomenti della nota della Presidenza del Consiglio allegati
all'istanza non ci sembrano pertanto convincenti.
Presidente -
Per quello che riguarda le questioni
inerenti gli approfondimenti, in questo caso si applicano i
meccanismi della incompatibilità-ineleggibilità previsti dalla
legge 20, che riproducono quanto succede nel momento della
convalida dei voti che abbiamo fatto in diverse occasioni, sia a
inizio legislatura che durante la legislatura, soprattutto nella
passata legislatura e, da questo punto di vista, vi è un
istruttoria da parte degli uffici della Presidenza del Consiglio e
su quella base, di quell'istruttoria, il Consiglio si è sempre
espresso, come ricorderete bene, e non vi è il coinvolgimento della
I Commissione.
Per quello che riguarda invece la questione della procedura, il
consigliere Zucchi ha inoltrato questa richiesta e una risposta a
tale Consigliere ovviamente il Consiglio deve darla poiché si
applica la legge proprio in ragione del fatto che non erano state
avviate le procedure di contestazione poiché, secondo
l'istruttoria, l'applicazione della lettera "V" di per sé non
necessitava dell'avvio delle procedure. Pertanto, con questo atto,
si avvia appunto la procedura nel caso in cui ci volesse oppure, si
conferma l'interpretazione data dalla lettera "V" e pertanto non vi
è da avviare la procedura finché non si esprime la Cassazione e il
procedimento si conclude... nel caso in cui si concluda in un senso
o nell'altro. In quel caso vi è il coinvolgimento del Consiglio per
decidere della decadenza.
Ha chiesto la parola il consigliere Sammaritani, ne ha facoltà,
rapidamente come terzo intervento.
Sammaritani (LEGA VDA) -
Naturalmente ribadisco la nostra
convinzione che il procedimento non sia corretto e quindi se si
arriverà a votare, anche perché ci sono poi delle responsabilità, è
evidente, perché se il cittadino è legittimato, sarà poi
legittimato anche a ricorrere... la Lega sicuramente non
parteciperà a questa votazione perché è irrituale a mio avviso e
perché ci sono anche motivazioni ulteriori, cioè il fatto che
l'istruttoria fatta in modo, come giustamente osservava la collega
Guichardaz, superficiale, mi dispiace ma è così... e comunque
all'interno degli uffici della Presidenza... non è una procedura
corretta, nel senso che dobbiamo assolutamente approfondire questi
temi perché, per esempio, se entriamo nel merito - io non volevo
farlo prima perché non mi va tanto di fare qui l'avvocato, ma
comunque è importante credo nell'interesse di tutti - il discorso
della concorrenza o meno delle lettere previste dall'articolo 5 non
è banale perché ci sono anche delle sentenze di Cassazione che, per
esempio, nel parere o comunque nell'istruttoria che abbiamo letto
non sono state prese in considerazione e che vanno in senso
opposto. Sono temi quindi molto delicati che coinvolgono gli
interessi di persone attualmente Consiglieri che hanno il diritto
di difendersi, che coinvolgono persone al di fuori, perché il
cittadino che ha fatto l'istanza attualmente ha una sua
legittimazione e quindi potrebbe ritenere che la nostra azione sia
illegittima a partire dalla procedura, quindi è chiaro che questo
comporterebbe poi delle responsabilità. È evidente che il tema è
molto delicato e liquidarlo così mi sembra molto incauto, però, per
carità, poi chi voterà si prenderà le sue responsabilità, quindi
noi annunciamo già fin d'ora, come dicevo e ripeto, e credo che
siano motivi alquanto fondati non perché li abbiamo valutati noi ma
perché mi sembrano fondati sulla lettera normativa, che la Lega non
parteciperà a un tipo di votazione di questo genere per avviare
questo procedimento perché la norma non dice questo.
Presidente -
Ha chiesto la parola il
consigliere
Chatrian, ne ha facoltà.
Chatrian (AV-VdA Unie) -
A nome del nostro gruppo,
dell'Union Valdôtaine e del PD, chiederò il voto segreto.
Presidente -
Ha chiesto la parola la
consigliera
Minelli, ne ha facoltà.
Minelli (PCP) -
Molto brevemente, perché l'esposizione
della nostra posizione l'ha fatta correttamente la collega
Guichardaz. Abbiamo detto che la procedura non ci sembra essere
stata effettuata in maniera approfondita e nemmeno corretta;
abbiamo anche detto che gli argomenti contenuti nella nota della
Presidenza del Consiglio non ci hanno dato degli elementi
sufficienti per essere convinti che questa istanza non debba essere
accettata; pensavamo intervenissero in aula anche degli elementi
nuovi e decisivi, che potessero portare a una ulteriore
riflessione. È una materia estremamente complessa, e qui
sicuramente ci sono persone che hanno delle competenze giuridiche
assai diverse dalle nostre che forse possono avere altri
elementi... Noi ci atteniamo alla formulazione della legge e la
questione, che è stata esposta nella sua nota riguardo alla
specificità della lettera "Q" rispetto alla lettera "V", non ci dà
elementi sufficienti per ritenerla valida. Di conseguenza, noi ci
esprimiamo a favore dell'accoglimento di questa istanza che, com'è
stato giustamente detto, inizia il contraddittorio, com'è corretto
che sia.
Presidente -
Ha chiesto la parola
il presidente
della Regione Lavevaz, ne ha facoltà.
Lavevaz (UV)
Molto semplicemente per dire che
l'istruttoria di questo tipo di istanza che effettivamente è
un'istanza non comune è stata fatta dagli uffici in maniera
approfondita e quella che viene proposta è una linea e un percorso
che ha una valenza dal punto di vista tecnico-giuridico che i
nostri uffici hanno verificato. Io quindi mi astengo e la
maggioranza respingerà questa istanza così come l'Ufficio
legislativo e l'Avvocatura regionale propongono di fare.
Presidente -
Metto in votazione, se non vi sono altri
interventi, l'atto. La votazione è segreta... ha chiesto la parola
il consigliere Carrel, ne ha facoltà.
Carrel (PA) -
Solo per chiedere una breve
sospensione.
Presidente -
Sospensione concessa.
La seduta è sospesa dalle ore 10:12 alle ore 10:15.
Bertin (Presidente) -
Riprendiamo i lavori. Ha chiesto la
parola il consigliere Carrel, ne ha facoltà.
Carrel (PA) -
La sospensione era semplicemente per fare
il punto dopo la discussione generale.
Presidente -
Possiamo a questo punto mettere in
votazione. Ricordo che il voto a favore accoglie l'istanza del
proponente Zucchi, il voto contrario la rifiuta, l'astensione pure.
Possiamo mettere in votazione, il voto è segreto. La votazione è
chiusa.
Presenti: 21
Votanti: 21
Favorevoli: 3
Contrari: 18
L'istanza non è approvata.
