Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 126 del 13 luglio 1970 - Resoconto
OGGETTO N. 126/70 - Programma di lavori per il rilancio
turistico del Comune di St. Vincent. (Interrogazione)
Dujany
(D.P.)
- Per l'attuazione delle nuove opere
di interesse turistico per il Comune di Saint-Vincent è in corso di
ultimazione, a cura dello studio tecnico dell'Architetto Belgioioso
di Milano, il piano particolareggiato relativo alla zona turistica
di Saint-Vincent, concernente le opere e le attrezzature di
interesse turistico che dovranno essere attuate a cura e spese
della società SITAV, dalla Regione e dal Comune di St. Vincent.
Tale piano particolareggiato dovrà essere adottato dal Comune di
Saint-Vincent. I progetti tecnici ed esecutivi delle varie opere da
attuare sono in corso di ultimazione a cura del predetto studio
tecnico e si prevede di poter addivenire agli appalti dei lavori
per le opere stesse entro la fine del corrente anno, previa
stipulazione di apposita convenzione fra la SITAV, la Regione e il
Comune.
Sono in corso trattative fra i predetti tre enti interessati per
concordare lo schema di detta convenzione che sarà sottoposta
all'approvazione del Consiglio regionale.
Pedrini
(P.L.I.)
- Grazie al Presidente della
Giunta per le spiegazioni. Mi sia concesso soltanto di non dubitare
delle parole del Presidente della Giunta, ma siccome queste parole
le abbiamo sentite dire da tutti i Presidenti che ci sono stati,
quindi io mi auguro che questa volta sia la volta buona. E mi sia
concesso di dire un'altra cosa: io desidererei che si vedesse un
momentino la situazione della SITAV in rapporto ai contratti che ha
fatto, perché evidentemente ritengo che questo ritardo abbia
provocato a noi del danno e alla SITAV dei benefici, perché sotto
un certo profilo i soldi non sono stati spesi, si sono guadagnati
degli interessi; quindi, quando il Presidente della Giunta riterrà
di prendere contatto sia col Comune che con la SITAV, tener
presente queste cose affinché nella discussione che faremo poi in
aula si sappia con esattezza come stanno le cose, perché è evidente
che qua io non so di chi è la colpa, verrà fuori evidentemente, se
una colpa poi c'è, verrà fuori, ma che a distanza di tre anni si
parli che nel 1970 l'Architetto Belgioioso sta ancora studiando il
piano particolareggiato sono cose che veramente mi lasciano
allibito, anche perché in quest'aula, sia da parte comunista, come
da parte liberale, si era già sollevato il problema ed era stato
detto, portato alla discussione eccetera tutto quello che si
sarebbe dovuto fare. Purtroppo ogni volta salta fuori una cosa
nuova; noi ne prendiamo atto, come prendiamo atto che il Presidente
della Giunta ha detto che entro la fine del corrente anno saranno
appaltati i lavori. Grazie.
