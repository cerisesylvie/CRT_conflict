Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2973 del 8 gennaio 1992 - Resoconto
OGGETTO N. 2973/IX Dati concernenti la pesca alla trota.
(Interrogazione con risposta scritta)
Presidente
Do lettura dell'interrogazione con risposta
scritta presentata dal Consigliere Maquignaz:
Interrogazione r.s. Considerato che nella nostra Regione la
pesca alla trota nei torrenti e nei laghi è largamente praticata da
numerosi appassionati;
Preso atto che la rilevanza di tale attività sportiva è sempre
stata sottovalutata anche se questa occupa in modo positivo gran
parte del tempo libero di numerosissimi residenti;
Ricordato che negli ultimi anni sono sorte delle polemiche sui
metodi e sui criteri concernenti il ripopolamento delle acque;
il sottoscritto Consigliere regionale
interroga
l'Assessore competente per sapere:
a) con quali criteri si proceda alla semina di trote e salmerini
nei torrenti e nei laghi della nostra Regione;
b) quali dimensioni debbono avere le trote oggetto della
semina;
c) se esiste uno studio conoscitivo tendente ad individuare le
specie che sono più compatibili con l'habitat delle nostre
acque;
d) quali iniziative sono state assunte al fine di agevolare il
ripopolamento naturale;
e) se si intende infine, attraverso nuove iniziative, procedere
ad una più consistente valorizzazione del patrimonio ittico della
nostra Regione.
Presidente
All'interrogazione scritta testé letta è
stata data risposta con lettera n. 14 in data 7 gennaio 1992 e n.
33 del 9 gennaio 1992.
Presidente
Ha chiesto la parola il Consigliere Maquignaz,
ne ha facoltà.
Maquignaz (AI)
Soltanto per dire che a questa
interrogazione scritta ho ricevuto due risposte: una
dell'Assessorato all'ambiente e l'altra dell'Assessorato
all'agricoltura e foreste.
Ora, per quanto mi concerne, non credo che le competenze che
riguardano i problemi della pesca, i problemi delle semine, i
problemi più in generale della valorizzazione del patrimonio
ittico, siano di competenza dell'Assessorato all'ambiente, quindi
io voglio sapere da questa Presidenza del Consiglio per quale
motivo mi è stata data risposta anche dall'Assessore all'ambiente,
quando chiaramente questi problemi sono di competenza
dell'Assessorato all'agricoltura e foreste.
Presidente
Penso che come Presidenza del Consiglio non
sappiamo cosa dire se non che l'Assessore ha ritenuto di
rispondere. C'è quindi una risposta in più.
Maquignaz (AI)
Penso che la questione sulle competenze
vada definita anche per un regolare svolgimento dei lavori del
Consiglio, perché se io rivolgo una domanda all'Assessore della
sanità e mi risponde l'Assessore all'agricoltura e foreste, le cose
si complicano. Si tratta di una questione procedurale.
Presidente
Io penso che la questione posta dal
Consigliere Maquignaz potrà eventualmente essere discussa in
un'apposita riunione dell'Ufficio di Presidenza o della Commissione
per il Regolamento. Ce ne faremo carico e vedremo come si potrà
procedere per il futuro.
Ha chiesto la parola il Presidente della Giunta, ne ha
facoltà.
Bondaz (DC)
Io devo dire che la competenza relativa
alla caccia e alla pesca, così come ha affermato il Consigliere
Maquignaz, è dell'Asses-sorato all'agricoltura.
Provvederò, come Presidente della Giunta, a convocare il
dirigente competente e sapere per quale ra-gione ha ritenuto
opportuno dare una risposta che non era di sua competenza.
