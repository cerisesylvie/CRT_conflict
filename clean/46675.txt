Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 3061 del 20 dicembre 2023 - Resoconto
OGGETTO N. 3061/XVI - Interrogazione: "Notizie sullo stato
del dossier volto alla risoluzione delle problematiche relative al
Corpo valdostano dei vigili del fuoco e al Corpo forestale della
Regione Valle d'Aosta".
Bertin (Presidente) -
Punto n. 9.
Risponde il
Presidente della Regione.
Testolin (UV) -
Per
par conditio
rispondiamo alla
collega Guichardaz, che chiede: "le date degli incontri successivi
al 13 aprile 2023; lo stato dell'arte e il cronoprogramma redatto
dai Dipartimenti del personale e legislativo rispetto alle
modifiche da apportare alla legge regionale 22/2010 e alla
revisione della legge regionale 37/1986; lo stato delle
interlocuzioni con la Commissione paritetica e il Ministero
dell'interno per colmare le differenze economiche e previdenziali;
i dati riferiti alla carenza dell'organico del Corpo valdostano dei
vigili del fuoco.".
Rispetto all'argomento di questa interrogazione, va soprattutto
sottolineato come la questione stia seguendo il percorso complesso
e articolato, ma sempre trasparente e conosciuto dalle parti. Ci
sono state, per rispondere alle sue domande, 4 riunioni dopo il 13
aprile, esattamente il 19 maggio, il 3 luglio, il 28 luglio e il 20
settembre.
La revisione della legge regionale 37 e la modifica della legge
regionale 20/2010 sono andate avanti, ma non ancora concluse in
quanto, come noto agli interessati, non è ancora stata chiarita la
condivisione delle organizzazioni sindacali sulla costituzione o
meno del comparto soccorso e sicurezza. Per questo è stata
convocata un'ulteriore riunione il prossimo 28 dicembre al fine di
definire nel suo complesso, con le organizzazioni sindacali, il
percorso che si vuole portare a termine.
Per quanto riguarda la Commissione paritetica, è stato
costituito un tavolo di lavoro informale a livello ministeriale con
la partecipazione dell'INPS, dal quale è emersa la necessità di
reperire alcuni dati, in particolare sulla platea di dipendenti
interessati e sulla quantificazione del differenziale contributivo
a carico della Regione, lavoro questo che potrebbe essere
completato entro il prossimo mese di gennaio.
Infine, per quanto riguarda l'organico del Corpo regionale dei
vigili del fuoco, il fabbisogno di personale per il triennio
2024-2026 riporta un'esigenza di 7 capisquadra, 7 capireparto e 16
vigili del fuoco.
Presidente
- La parola alla consigliera Erika
Guichardaz.
Guichardaz E. (PCP) -
Sì, diciamo che lei a Santa Barbara
ha parlato di intensificazione degli incontri e l'ultimo è a
settembre...
(intervento del Presidente della Regione, fuori
microfono)
...quindi adesso il Presidente diceva che aspettava... visto che
non può fare le precisazioni, accolgo quello che lei ha detto,
quindi ha sottolineato il fatto che non si sono di fatto
intensificati da settembre al 28 di dicembre per problemi legati
alle organizzazioni sindacali. Dopo il 28 di dicembre quindi molto
probabilmente faremo una nuova interpellanza per capire lo stato
dell'arte rispetto a questo
dossier
, tenuto conto che nel
mese di febbraio 2023 sembrava già tutto fatto, quindi, sotto
questo punto di vista, terremo alta l'attenzione su questo
punto.
Dalla sua risposta, rispetto alle interlocuzioni col Ministero,
mi ha detto una cosa un po' diversa rispetto a quanto ponevo in un
ordine del giorno rispetto al bilancio, dove le chiedevo la
quantificazione di quel milione e otto per l'equiparazione tra il
sistema previdenziale o meno. Lei, da quanto mi ha risposto, adesso
i conteggi sono stati nuovamente richiesti...
(intervento del Presidente della Regione, fuori
microfono)
...allora ho capito male, ascolterò meglio la sua risposta,
perché, come dicevo, io, rispetto a quella quantificazione, ho dei
dubbi e non sono ancora riuscita ad avere quei dati in nessun
modo.
Rispetto, invece, ai dati della carenza di organico, quelli che
conosco io sono un po' diversi rispetto a quelli che ha detto lei,
soprattutto perché dobbiamo tener conto che quando c'è il passaggio
a capisquadra o capireparto vuol dire che si liberano dei posti di
personale, quindi vuol dire che aumentano i posti da coprire perché
ci sono delle progressioni di carriera, comunque, anche sotto
questo punto di vista magari chiederemo con un 116 un riscontro più
puntuale rispetto alla sua risposta.
