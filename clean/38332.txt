Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 1890 del 9 marzo 2016 - Resoconto
OGGETTO N. 1890/XIV - Interpellanza: "Tempistica per la
realizzazione dell'intervento di ristrutturazione dell'Istituto
regionale Maria Adelaide di Aosta".
Rosset (Presidente) -
Punto n. 36 dell'ordine del giorno.
Per l'illustrazione, chiede la parola il Consigliere Chatrian, ne
ha facoltà.
Chatrian (ALPE) -
Grazie Presidente.
Tema diverso, ma la sostanza è identica. Stiamo parlando di un
grosso investimento a cui state pensando ancora di dare gambe e
corso: quello della realizzazione forse di una seconda scuola
polmone da circa 24 milioni di euro. Tema diverso, sostanza
identica. Quest'idea nacque nel 2009, quando noi avevamo 1,7
miliardi di euro e il mondo è cambiato, ma, oltre ad essere
cambiato, forse, Assessore Baccega e Giunta tutta, il nostro unico
obiettivo è cercare di evitare di fare degli errori tutti insieme,
ma tutti insieme al di là di maggioranza e di opposizione.
Per quanto riguarda quest'iniziativa, sarò brevissimo nelle
premesse perché ci interessa soprattutto sentire l'Assessore
Baccega cosa ci risponderà in merito, l'ultimo Consiglio abbiamo
chiesto se era vero che si faceva qualche aula in più nella scuola
polmone vera già esistente in via Chavanne. L'Assessore ci ha
detto: "sì, Chatrian, colleghi dell'ALPE e altri noi faremo dieci
aule in più perché ci servono - otto, Assessore, non sono andato
lontano dal seminato, giusto otto in più - il costo è di
tot
e saranno pronte entro tale termine" e in quell'intervento volevamo
conoscere principalmente la situazione della scuola polmone in via
Chavanne. L'Assessore ci ha gentilmente fornito anche altre
informazioni molto utili e ci ha detto questo: "nell'attesa di
realizzare la scuola di Tzamberlet, la scuola di via Chavanne
dovrebbe accogliere gli alunni del Liceo delle scienze umane e
scientifico Regina Maria Adelaide, liberando così la sede di via
Torino che presenta problematiche di tipo strutturale e di costi di
gestione". Sempre una cortesia che ci ha fatto l'Assessore Baccega,
ci ha detto: "no, ascoltate, ferma tutti, via Chavanne sarà
liberata per il prossimo 2016-2017 secondo cronoprogramma, perché
l'ex IPR sarà nuovamente aperto". Gli alunni che oggi utilizzano la
scuola polmone di via Chavanne, le 50 aule, fra aule e laboratori,
quindi saranno trasferiti nell'ex IPR, perché finalmente sarà
pronto. Ottimo. Secondo passaggio: secondo l'Assessore che ci ha
illustrato due settimane fa: "ferma tutti, spostando 50 aule,
sposteremo gli alunni della Maria Adelaide per settembre 2016
direttamente in via Chavanne".
L'obiettivo di questa nostra iniziativa va un po' per
avere...come dire? dicevo poc'anzi all'Assessore Perron questo
primo pomeriggio che bisogna avere tutte le carte sul tavolo per
avere quelle minime informazioni per poter scegliere e decidere un
percorso importante, in modo che altri enti non vadano fra qualche
mese a controllare e a verificare il perché, nonostante
l'Amministrazione regionale non abbia più soldi, nonostante
l'Amministrazione regionale inizi a tagliare i servizi sul
territorio, soprattutto sulle comunità più piccole, nello stesso
tempo si va avanti su delle operazioni che...sono ancora utili?
Questo è il punto di domanda che ci siamo posti. Chiediamo quindi
all'Assessore competente di conoscere se sia già stata ultimata la
progettazione relativamente alla ristrutturazione dell'Istituto
Regina Maria Adelaide in via Torino ad Aosta; quali siano i tempi
di realizzazione dell'intervento e i relativi costi e gli
intendimenti in merito per mettere tutti insieme gli elementi e i
tasselli soprattutto, in modo da affrontare in maniera sinergica e
programmatoria le ristrutturazioni dei nostri stabili di proprietà
e l'utilizzo al meglio del denaro pubblico. Grazie.
Presidente -
Chiede la parola l'Assessore Baccega per la
risposta, ne ha la facoltà.
Baccega (SA) -
Grazie Presidente.
Torniamo a parlare di scuola: un percorso programmatorio che è
stato fortemente condiviso con l'Assessore Rini, con la quale da un
anno e più ci confrontiamo proprio per equilibrare una strategia
che vada a definire finalmente gli obiettivi della maggioranza. Noi
ci troviamo di fronte a cinque istituzioni scolastiche: 3595
studenti più i 205 delle serali, al momento 176 classi e 62
laboratori non sono ancora sufficienti, tutto questo distribuito in
13 sedi differenti. L'obiettivo di questa maggioranza, come ho
avuto modo di spiegare durante la seduta dell'ultimo Consiglio
regionale, è quello di ottenere nuovi spazi didattici disponibili,
in quanto, da una parte, si è registrata un'affluenza progressiva
negli ultimi anni di alunni iscritti alle scuole secondarie di
secondo grado nel comune di Aosta e, dall'altra, vi è la necessità
di effettuare interventi significativi di adeguamento strutturale
su diversi edifici, molti dei quali risalgono agli anni Settanta e
Ottanta, ma non solo, c'è anche una questione di forte economicità
rispetto a questi percorsi. L'Istituto Maria Adelaide ha dei costi
proibitivi in termini di gestione in questo momenti Abbiamo altre
sedi dove andiamo a locare degli edifici e quindi abbiamo dei costi
di spesa corrente importanti e tutto questo va inserito in un
quadro di programmazione che va nella direzione di ottimizzare, da
una parte, i costi e, dall'altra, di avere alla fine di questo
percorso cinque edifici che accolgano tutte e cinque le istituzioni
scolastiche in un unico ambito. In quest'ottica, quindi, di
concerto con l'Assessorato della pubblica istruzione, quindi si è
definito fin dalla primavera scorsa un quadro generale di
programmazione degli interventi e relativi spostamenti degli
edifici scolastici da effettuare nel breve periodo - due importanti
spostamenti quest'estate - nel medio e nel lungo periodo.
Per quanto riguarda l'edificio sede dell'Istituzione Regina
Maria Adelaide, è opportuno procedere ad un'attenta analisi della
convenienza economica e di come recuperare il fabbricato in via
Torino in relazione all'ubicazione del contesto cittadino e
all'eventuale futura necessità di disporre di spazi per ampliare lo
stabile e le relative pertinenze, al fine di soddisfare le
esigenze, attuali e future, che al momento sono ovviamente carenti.
Questa scuola è frazionata in più succursali fin da ora e
soprattutto ha i costi rilevanti di cui ho parlato poco fa.
L'Amministrazione regionale ha ritenuto pertanto di soprassedere
momentaneamente allo sviluppo della progettazione, c'è un progetto
definitivo risalente all'anno 2001, che non ha nessuna ragione di
essere valutato in questa fase, perché la tematica sulla sismica è
poi nata nel 2003, quindi quel progetto, dal punto di vista
sismico, non è attuale. Per questo motivo possiamo affermare che,
una volta spostata l'Istituzione scolastica Maria Adelaide che, a
partire dall'anno scolastico 2016-2017, troverà sede provvisoria in
via Chavanne, in attesa della costruzione della scuola di
Tzamberlet...che credo erroneamente si chiami scuola polmone: è una
scuola a tutti gli effetti che ha una sua logica di esistere e che
ospiterà 1300 studenti con tutte le caratteristiche di una scuola
moderna, efficiente che va nella direzione di una didattica più
efficace. Al termine di questo percorso quindi a breve si potranno
fare delle valutazioni oggettive di carattere tecnico e di
carattere economico sulla futura destinazione dell'edificio di via
Torino.
Presidente
- Ha chiesto la parola il Consigliere
Chatrian.
Chatrian (ALPE) -
Grazie Presidente.
È difficilissimo in cinque minuti fare una sintesi su un
argomento così anche un po' affascinante dal punto di vista
urbanistico e dal punto di vista socio-economico, collega Baccega,
e anche di natura gestionale, perché poi bisogna avere contezza di
tutto per affrontare in una visione, in un'ottica generale e
mettere in campo veramente delle idee anche innovative, io direi
anche dal punto di vista architettonico. Oggi finalmente lei ha
sfatato...come dire? una porcheria che in questi anni blandiva a
tutti i livelli. Questa non è una scuola polmone e, non essendo una
scuola polmone, questa è una nuova scuola, che è altra cosa...
(interruzione dell'Assessore Baccega, fuori
microfono)
...lei dice di sì, ma capisce che se io ho una casetta in Canada
e devo ristrutturarla, ma non posso starci dentro e magari faccio
un piccolo investimento perché so già perfettamente che quella è
una cosa temporanea e poi torno a casa mia, sono due cose un po'
diverse. Qui stiamo parlando di soldini pubblici, collega Baccega,
quindi per lei sarà una cosetta minima la sua modifica, ma è una
cosa fondamentale, si parla di una scuola definitiva e lì rimarrà
sempre. Si andrà ad antropizzare, si andrà ad investire, ma non
solo i 23 milioni di euro, di conseguenza per sempre si andrà ad
antropizzare una zona vergine. Questa è la prima volta dopo sei
anni...l'idea della scuola polmone Tzamberlet era nata, se non
ricordo male, nel 2009 e doveva servire per fare la
turnazione...
(nuova interruzione dell'Assessore Baccega, fuori
microfono)
...l'avete chiamata voi, Assessore Baccega, non l'abbiamo
chiamata noi. Lei non c'era, ma fa parte di una maggioranza, non
perdiamoci in queste cosucce, siamo tutti adulti.
La prima novità quindi è che questa sarà una scuola definitiva.
Capisce che tutti i ragionamenti che noi abbiamo cercato di mettere
in atto anche nell'ultimo Consiglio, in più le posso dire che due
conti li sappiamo fare anche noi, anche abbastanza bene con un po'
di presunzione, i conti non tornavano e ci chiedevamo se questa
scuola polmone servisse oppure no e più entravamo nel dettaglio più
questa scuola polmone non serviva, è così. E il segreto di
Pulcinella, il trucco delle tre carte era che non era una scuola
polmone, ma è un nuovo istituto che rimarrà per sempre istituto e
lei ha detto che sarà un'istituzione al suo interno.
Nello stesso tempo qualche considerazione, poi torneremo
comunque su questa cosa, perché cambia completamente anche la
visione politico-amministrativa della città di Aosta, il Presidente
Rollandin è consapevole che è l'istituzione più grande: oggi ha 850
alunni e il
trend
è in discesa. Voi comunque andate a
mettere in campo un'istituzione da più di 1300 alunni, se andrete
avanti in questa direzione a questo punto non essendo più scuola
polmone, quindi prima criticità, comunque quella criticità c'è, è
una soluzione da rimodificare e reintegrare, ci mancherebbe.
Seconda criticità: non so se condivide la mia analisi il
Presidente Rollandin, ma chi ci ascolta ascolta l'Assessore collega
Baccega - ma, al di là di Baccega, poteva essere un altro della sua
Giunta - dire: "iniziamo a spostare gli alunni e poi ci penseremo:
". Capisce che nel 2009 avete deciso di fare tutta
quest'operazione, noi potevamo essere d'accordo o meno, ma non
c'entra nulla, oggi ci dite: "spostiamo prima gli alunni, poi
vediamo cosa fare, i costi di gestione lì sono alti, poi la
dispersione...quindi dobbiamo ancora capire se faremo degli
investimenti". Ad oggi non c'è nessuna progettazione, neanche
preliminare, c'è un progetto del 2001 che immagino serva come carta
straccia, anche per le modifiche dell'antisismica e non solo.
Capisce che chi ci ascolta dice: "ma questi come amministrano i
soldi pubblici?", sembriamo una banda di briscola, ma per essere
eleganti. A casa nostra faremmo una cosa del genere, Presidente
Rollandin? Lei sei anni fa ha deciso un percorso...lei farebbe una
cosa del genere? Io no, ma neanche lei penso. Mi dispiace
constatare questa superficialità nel momento in cui stiamo parlando
comunque di investimenti importanti, non è l'ufficietto che si
sposta perché abbiamo assunto una persona in più o in meno, ma
stiamo parlando di una riorganizzazione importante da diversi anni
e mi sembra che ne abbiamo discusso anche in fase di finanziaria,
dicendo che comunque...non solo per la città di Aosta, ma anche per
tutto il discorso del polo scolastico - di cui ne parleremo
probabilmente domani - della Bassa e Media Valle.
Oggi abbiamo avuto un'informazione nuova comunque: che lì ci
sarà una scuola nuova, non più polmone, che non servirà più a
ristrutturare le altre, probabilmente questa sarà la chiusura
invece di altre ristrutturazioni e io immagino, facendo due più
due, ci sarà una non più ristrutturazione del centro storico e di
altre attività che erano state messe in campo. Noi registriamo
comunque quest'informazione che l'Assessore ci ha dato oggi e
ritorneremo comunque sull'argomento possibilmente per avere
dettagli in più e soprattutto per mettere in campo altre
soluzioni.
