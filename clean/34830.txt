Classificazione
TRASPORTI E VIABILITÀ
Viabilità



Oggetto del Consiglio n. 2509 del 11 luglio 2012 - Resoconto
OGGETTO N. 2509/XIII - Interpellanza: "Lavori di
realizzazione della variante della strada statale n. 27 nei comuni
di Etroubles e Saint-Oyen".
Interpellanza
Richiamati i lavori sulla S.S. 27 per la realizzazione della
variante dei Comuni di Etroubles e Saint-Oyen;
Ricordata la convenzione stipulata tra la Regione Autonoma
Valle d'Aosta e l'ANAS in riferimento ai lavori
sopracitati;
i sottoscritti Consiglieri regionali
Interpellano
il Governo regionale per conoscere:
1) se gli accordi previsti dalla sopracitata convenzione sono
stati rispettati;
2) se gli indennizzi agli agricoltori previsti dalla
convenzione sono stati liquidati;
3) in caso contrario, quali sono gli intendimenti in
merito.
F.to: Bertin - Louvin
Presidente
- La parola al Consigliere Bertin.
Bertin (ALPE)
- Grazie Presidente.
Tale interpellanza si ricollega ai lavori di realizzazione della
variante ai comuni di Etroubles e Saint-Oyen che è in atto in
questi giorni. Abbiamo più volte presentato delle iniziative su
questo argomento più che altro in ragione del progetto dell'epoca.
Oggi finalmente i lavori sono partiti con un progetto che è
unanimemente considerato il meno impattante dal punto di vista
paesaggistico e che va incontro alle esigenze di sicurezza e
qualità della vita delle popolazioni interessate. In questo caso
specifico ci colleghiamo ai lavori di realizzazione di questa
variante, che sono iniziati da circa un anno e, per quanto riguarda
la realizzazione del tunnel della variante, il materiale di risulta
di tali lavori viene depositato come previsto nei prati di una
frazione di Etroubles, Echevennoz, fra l'altro, dei prati, dal
punto di vista della produttività e dal punto di vista agricolo,
piuttosto pregiati, che hanno appena subito la realizzazione di un
piano di irrigazione. Probabilmente si sarebbe potuto, con dei
costi superiori, cercare soluzioni alternative, ma la soluzione è
stata questa e ci rendiamo conto dei problemi che questo comporta
anzitutto per i proprietari dei terreni in questione, perché, al di
là dei danni diretti per l'occupazione, vi sono una serie di danni
indiretti, che vanno dalla mancata produzione di foraggio,
collegata al disciplinare della fontina...e che crea altri problemi
agli agricoltori, un danno economico significativo. In questo
momento, a mia conoscenza, essi non hanno avuto alcun indennizzo
per tale occupazione provvisoria dei terreni. Qualche tempo fa c'è
stato un incontro fra Amministrazione regionale, il compartimento
ANAS della Regione e gli interessati. Si era convenuto - ma non
sono sicuro che si sia addivenuti ad una convenzione - che l'ANAS
dovesse rimborsare questi agricoltori, tenuto conto dei danni
collaterali che tale occupazione comporta dal punto di vista della
mancata produzione della fontina e di altri aspetti collegati, che
creano seri problemi agli agricoltori in questione. Ci chiedevamo
pertanto se gli accordi previsti fra l'Amministrazione e l'ANAS
sono stati rispettati; se si è iniziato a versare gli indennizzi -
e qui era previsto un ruolo dell'Assessorato dell'agricoltura, che
doveva stabilire qual era l'entità del danno subito, non il solito
danno che si dà per l'occupazione del suolo, perché, ripeto, questa
occupazione crea seri problemi per la gestione di tali aziende
agricole - e, se questi impegni non sono stati rispettati, quali
sono gli intendimenti della Giunta, perché i lavori sono iniziati
da un anno e bisogna capire come si va a finire da questo punto di
vista. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
L'argomento è da un po' di tempo che è oggetto di attenzione
generale da parte dell'Amministrazione regionale, in particolare
dal nostro Assessorato, in quanto anche nell'oggetto
dell'interpellanza si chiede conto delle ricadute per il settore
agricolo, in particolare per quelle aziende che hanno dei terreni
interessati dal deposito dei materiali, terreni che si trovano
nella zona di Echevennoz, come è stato ricordato dal collega
Bertin. A margine ricordo che non si tratta solo di questa zona che
si trova ad essere interessata dal deposito di materiale, perché
nella ricerca dei luoghi è stata individuata una zona nel comune di
Saint-Rhémy-en-Bosses, località La Rosière, la partenza degli
impianti di Crevacol. Nel caso specifico è una situazione diversa,
perché il deposito dei materiali permette addirittura di avere una
situazione migliorativa rispetto a quella attuale in quanto si
rende più praticabile il luogo, dunque in questo caso l'impatto è
positivo, ad esempio. Quando si fanno interventi di questo tipo,
l'impatto sul territorio c'è e l'esigenza di realizzare tale
intervento è stata caldeggiata in questi anni da tutti, in
particolare da chi vive in quelle località ed è sottoposto a dei
pericoli che con tale intervento verranno meno. Il disagio quindi
va gestito e va gestito nel miglior modo possibile. L'impatto per
le aziende agricole è stato fin da subito oggetto di attenzione da
parte dell'Assessorato, fin dall'approvazione del progetto
definitivo è stata posta la massima attenzione per ridurre
l'effetto dei lavori sulle aziende agricole sia sotto il profilo
operativo, sia per l'impatto economico per la gestione delle
aziende.
La convenzione a cui si fa riferimento nell'interpellanza non è
stata ancora formalizzata, perché si è giunti fin dal luglio scorso
alla sigla di un verbale di accordo con ANAS (forse è a questo che
si riferiva il collega Bertin). Inoltre nel 2011 l'inizio delle
opere progettuali, non inficiando la possibilità di utilizzare il
suolo da parte degli agricoltori, non ha inciso sui relativi premi
delle misure a superficie, perché anche questo è uno dei danni
derivanti dalla non coltivazione dei terreni. I lavori preparatori
della convenzione hanno coinvolto le strutture dell'Assessorato
dell'agricoltura e di AREA VdA con significativo anticipo rispetto
alle tempistiche dell'esecuzione lavori ed è stata illustrata alle
istituzioni locali e agli agricoltori a varie riprese. Durante tali
incontri sono stati considerati tutti gli aspetti del problema e si
è posta molta attenzione alle problematiche relative - questo è un
tema che è stato richiamato dal collega Bertin - al carico animale,
per evitare in ultima
ratio
eventuali abbattimenti di
bestiame per la riduzione del carico; questo nel rispetto del
rapporto UBA/ettaro che riguarda anche il conferimento del latte
per la produzione della fontina. Considerando tutto ciò che è
emerso nelle varie consultazioni, ne approfitto per informare che,
a proposito del contenuto della convenzione, che verrà formalizzata
con ANAS nelle prossime settimane, si fonda su tre specifici assi
di intervento a carico di ANAS: risarcimento standard per
l'occupazione temporanea dei suoli, integrazione che va a
rimborsare gli agricoltori della perdita di reddito, considerando
le mancate produzioni e i relativi premi; messa a coltura delle
superfici agricole e rimessa in esercizio delle infrastrutture
agricole, l'impianto di irrigazione, che lei citava per quella zona
specifica che è stata oggetto di miglioramenti fondiari e dove
l'impegno sarà quello di ripristinarli.
Nello specifico del secondo punto cardine, l'ANAS si dichiara
disponibile ad indennizzare le mancate produzioni foraggere
avvalendosi delle stime dei tecnici dell'Assessorato
dell'agricoltura, in particolare viene assunto l'impegno di
valutare i danni indiretti alle aziende agricole, ovvero gli
eventuali minori introiti derivanti dalla trasformazione del latte
in formaggio, anziché in fontina, causa l'acquisto di fieno fuori
Valle qualora si renda impossibile l'approvvigionamento con il
fieno locale. Sempre in relazione al secondo punto cardine, il
lavoro dell'Assessorato e di AREA VdA è stato indirizzato nella
seconda parte del 2011 e nel 2012 alle problematiche del rispetto
del carico animale utile, di cui dicevo prima, per il percepimento
dei pagamenti agroambientali e alla quantificazione delle perdite
legate al mancato percepimento dei premi a superficie (indennità
compensativa agroambiente). Sul primo fronte vennero convocati gli
agricoltori e fu loro prospettata la soluzione attraverso la
costituzione di azienda consociata di fondovalle, una formulazione
che può essere accettata anche da parte delle norme che
regolamentano il settore per quel che riguarda le misure di
superficie. Tale opportunità prevista dal PSR interviene senza
modificare la condizione dei singoli agricoltori e consente di
consociare le superfici delle aziende aventi un surplus con quelle
degli allevatori forzatamente in deficit, al fine di permettere a
questi ultimi di rispettare il rapporto UBA/ettaro consentito.
Questa azione, qualificabile come una sorta di mutuo soccorso fra
agricoltori della zona del Gran San Bernardo, venne accolta
positivamente dagli agricoltori presenti e verrà adottata nella
campagna 2012. Parallelamente venne attuata un'ulteriore forma di
sensibilizzazione di ANAS a proposito del mancato reddito degli
agricoltori, inteso come mancata produzione di foraggio, i tecnici
dell'Assessorato ne hanno quantificato gli importi, e come mancato
percepimento delle provvidenze del PSR. I risultati di ciò sono
stati notificati agli agricoltori e all'ANAS il 1° marzo 2012, che
ne ha condiviso filosofia e contenuti e ha confermato la propria
disponibilità per un incontro finalizzato alla formalizzazione
degli impegni assunti, tale incontro avrà luogo a breve. Per quanto
riguarda la seconda e la terza domanda, per quanto già esposto, non
sussistono elementi a riguardo.
In conclusione vorrei sottolineare che l'Assessorato, in
collaborazione con AREA VdA, ha fin da subito svolto in maniera che
riteniamo efficiente ogni iniziativa di risposta alle necessità
degli agricoltori, offrendo ogni garanzia per la loro operatività,
il loro reddito e per il mantenimento del potenziale produttivo dei
suoli e la continuità delle infrastrutture presenti su di essi,
naturalmente tenuto conto che la realizzazione di questa opera era
sicuramente molto sentita nelle località interessate. Anche gli
agricoltori che vivono in queste zone, avendo da attraversare le
strade e da fare l'attività agricola con il bestiame e tutto, sono
sottoposti agli stessi pericoli degli altri cittadini. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
Noi avevamo sottolineato le ricadute negative di questi lavori,
perché dovevano essere minimizzate. Sul fatto che l'intervento di
realizzazione della variante dei comuni di Etroubles e Saint-Oyen
sia un fatto positivo per come si è risolta la questione siamo
tutti d'accordo e credo gli stessi agricoltori interessati non
possano che condividere questa cosa. Per il resto è importante far
rispettare all'ANAS questi accordi, non siamo ancora riusciti ad un
anno di distanza a concludere con una convenzione chiara queste
cose, mi sembra che i tempi si siano dilatati un po' troppo, perché
bisogna dare delle garanzie a chi ha il reddito legato a tali cose.
Come sottolineava lei, ci sono dei rischi per il rapporto
territorio e numero dei capi, non vorremmo che alla fine bisogna
abbattere i capi. Bisogna sollecitare l'ANAS e tenere su questo
aspetto l'ANAS sotto pressione che si concluda al più breve e per
dare certezza a tutti gli interessati da tale punto di vista. Ormai
i lavori stanno andando avanti e bisogna che chi ha il proprio
reddito legato a questi terreni sia garantito e non andare a creare
ulteriori problemi. Grazie.
