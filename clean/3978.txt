Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 274 del 29 maggio 1981 - Resoconto
OGGETTO N. 274/81 - COMUNICAZIONI DEL PRESIDENTE DEL
CONSIGLIO.
Presidente -
Devo informare il Consiglio dell'attività
svolta dal 13 maggio ad oggi; inizio con i disegni di legge
presentati.
Disegni di legge presentati
Presidente
- Sono stati presentati i seguenti disegni di
legge:
D.L. n. 288, presentato dalla Giunta il 19 maggio 1981,
concernente: "Sostituzione del primo e secondo comma dell'art. 9
della legge regionale 22 luglio 1980, n. 33, concernente
l'organizzazione dei servizi di pronto soccorso sanitario". (Comm.
Sicurezza Soc.)
D.L. n. 289, presentato dalla Giunta il 19 maggio 1981,
concernente: "Concessione di un contributo straordinario al
Consorzio regionale per la tutela, l'incremento e l'esercizio della
pesca nella Valle d'Aosta". (Comm. Affari Generali e Tutela
dell'Ambiente)
D.L. n. 290 presentato dalla Giunta il 19 maggio 1981,
concernente: "Interventi per la tutela del patrimonio boschivo"
(Comm. Affari Generali e Tutela dell'Ambiente).
Disegni di legge vistati
Presidente
- Non sono ritornati disegni di legge
vistati.
Disegni di legge non vistati
Presidente
- È pervenuto non vistato il disegno di legge
n. 257 concernente: "Riapprovazione del disegno di legge
concernente l'apposizione di vincolo di destinazione sugli immobili
adibiti ad uso alberghiero", impugnato dal Governo.
Deliberazioni vistate
Presidente
- Le deliberazioni vistate sono in numero di
22.
Deliberazioni non vistate
Presidente
- Sono stati richiesti chiarimenti in merito
alle seguenti deliberazioni:
n. 234 concernente: "Acquisto di un'area di terreno in Comune di
Saint-Christophe";
n. 265 concernente: "Sottoscrizione di capitale azionario della
Società per Azioni "Cime Bianche" di Valtournenche".
Riunioni di Commissione
Presidente
- Sono state tenute le seguenti riunioni di
Commissione:
- II Commissione - Assetto del Territorio: 2
- IV Commissione - Sicurezza Sociale: 1
Si è svolta inoltre una riunione dei Capigruppo con l'Assessore
alle Finanze Ramera che ha dato comunicazione degli ultimi sviluppi
della trattativa concernente la revisione dell'ordinamento
finanziario della Regione.
COMUNICAZIONI VARIE
Presidente
- I Presidenti delle quattro Associazioni di
sport popolari valdostani (rebatta, fiolet, tsan e palet), con
lettera pervenuta il 13 maggio a questa Presidenza hanno espresso
la loro insoddisfazione nei confronti del disegno di legge
regionale "Disciplina e tutela dei giochi tradizionali valdostani",
approvato dal Consiglio in data 30 aprile 1981.
Il Direttore del Servizio Segreteria del Senato della
Repubblica, con lettera in data 13 maggio, ha comunicato che le
mozioni approvate dal Consiglio regionale della Valle d'Aosta e
inviate al Senato della Repubblica, con le quali si richiede che,
in relazione agli avvenimenti che attualmente si svolgono ne El
Salvador, il Governo italiano ritiri il proprio ambasciatore da
quel paese e promuova le più opportune iniziative a livello
internazionale, sono state allegate alla petizione n. 100, già
annunciata in aula nella seduta del 12 marzo 1981 e deferita alla
terza Commissione permanente - Affari Esteri - competente per
materia.
Il Presidente dell'Associazione dei Sindaci della Valle d'Aosta
con lettera in data 21 maggio 1981, che è pervenuta per conoscenza
a questa Presidenza ed anche ai Consiglieri regionali, ha trasmesso
al Presidente della Giunta le proposte delle Amministrazioni locali
emerse dal Convegno dell'Associazione dei Sindaci della Valle
d'Aosta tenutosi a Saint-Vincent il 19 maggio scorso.
Chi vi parla ed i colleghi Minuzzo, De Grandis, Tonino e
Lustrissy hanno partecipato all'incontro "Langue et Cité" svoltosi
a Baku nell'Ardrerbajan sul tema particolare del bilinguismo. Il
secondo incontro, che ha fatto seguito a quello che è avvenuto
l'anno scorso a Saint-Vincent, è stato riconosciuto altamente
positivo per il numero e la qualità dei partecipanti nonché per la
serietà e l'interesse scientifico col quale sono stati affrontati i
temi. Erano presenti anche, come delegati della Valle d'Aosta,
numerosi insegnanti di questa Regione.
Infine, ultima notizia, il Senatore Enzo Modica ha comunicato
alla Presidenza che la I Commissione - Affari Costituzionali - del
Senato, nella riunione del 7 maggio '81 ha espresso parere
favorevole sul disegno di legge n. 1345 concernente il rinnovo
della delega, prevista dall'art. 72 della legge 196 del '78, in
materia di norme d'attuazione dello Statuto.
Dal resoconto sommario dei lavori della Commissione - che è a
disposizione dei colleghi che volessero averlo in fotocopia o
prenderne visione - risulta che il rappresentante del Governo ha
espresso alcune riserve contro la norma che esclude la funzione
statale di indirizzo e coordinamento nei confronti delle attività
amministrative della Regione.
Il disegno di legge, vi ricordo, è già stato approvato a larga
maggioranza dalla Camera dei Deputati e sarà ora sottoposto
all'esame del Senato della Repubblica, ovviamente col parere
favorevole della Commissione, salvo quella particolare riserva che
viene segnalata dal Presidente della Commissione medesima.
Presidente
- Colleghi Consiglieri, è aperta la
discussione sulle Comunicazioni del Presidente del Consiglio. C'è
nessuno che chiede la parola?
Ha chiesto di parlare il Consigliere Mafrica, ne ha facoltà.
Mafrica (PCI)
- Volevo sapere se ci saranno comunicazioni
del Presidente della Giunta in merito al riparto. Grazie.
Presidente
- Ci sono altri che chiedono la parola sulle
Comunicazioni del Presidente del Consiglio? Passiamo all'oggetto n.
2.
