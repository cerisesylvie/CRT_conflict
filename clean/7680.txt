Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2286 del 26 giugno 1991 - Resoconto
OGGETTO N. 2286/IX Interventi per impedire ulteriori aggravi
di disagio ai pendolari fruitori del servizio di trasporto
ferroviario.
(Interpellanza)
Errore. L'origine riferimento non è stata trovata.
Presidente
Do lettura dell'interpellanza presentata dal
Consigliere Trione ed iscritta al punto 18 dell'ordine del
giorno.
Interpellanza Ricordato che la stazione ferroviaria di Nus
rappresenta per un consistente numero di lavoratori e di studenti
un punto di riferimento estremamente rilevante per l'uso che gli
stessi fanno del treno per e dai luoghi di lavoro o di
studio;
sottolineato che detta stazione ferroviaria è al servizio di
un'utenza rappresentata da un ampio comprensorio che include i
Comuni di Fénis, Saint-Marcel, Brissogne, Verrayes e Saint-Denis,
oltreché di Nus;
venuto a conoscenza che la bozza del nuovo orario ferroviario
della tratta Aosta-Chivasso-Torino prevede la soppressione di
fermata, alla stazione di Nus, del già esiguo numero di treni
"diretti" attualmente utilizzabili dai viaggiatori
sopraccitati;
il sottoscritto Consigliere regionale
interpella
l'Assessore regionale all'Industria, Commercio, Artigianato e
Trasporti per sapere se intende mettere in atto adeguati
interventi, e quali, per impedire ulteriori aggravi di disagio ai
pendolari fruitori del già affliggente servizio di trasporto
ferroviario.
Presidente
Ha chiesto la parola il Consigliere Trione;
ne ha facoltà.
Trione (DC)
L'interpellanza aveva lo scopo di
rappresentare il disagio degli utenti ferroviari della zona di Nus,
ma, con un po' di umorismo, credo che con il nuovo orario
ferroviario non si possa più parlare di disagio, perché non c'è più
alcun treno diretto che si fermi alla stazione di Nus.
Un anno fa, gli studenti, ma anche alcuni pendolari che lavorano
all'Olivetti, avevano chiesto di poter disporre di un maggior
numero di treni diretti, ma probabilmente non si permetteranno mai
più di fare una richiesta del genere, perché sono stati soppressi
quei quattro treni diretti che si fermavano a Nus.
Vorrei anche sottolineare che l'interpellanza in oggetto si
riferisce alla stazione ferroviaria di Nus, ma mi risulta che un
problema analogo esiste anche in altre stazioni della Valle. Forse
il caso di Nus è più accentuato dal fatto che le due stazioni più
vicine, con fermata, sono quelle di Aosta e Châtillon, che distano
ambedue ben 12 chilometri. Tra gli altri Comuni che hanno problemi
analoghi vi è anche Saint-Vincent, la cui distanza da Châtillon,
molto ridotta, consente di ridurre le difficoltà.
Concludo ricordando che l'interpellanza vorrebbe sollecitare
l'Assessore ad intervenire presso l'Ente Ferrovie dello Stato per
cercare di ridurre questo disagio.
Grazie.
Presidente
Ha chiesto la parola l'Assessore
all'Industria, Commercio, Artigianato e Trasporti, Mafrica; ne ha
facoltà.
Mafrica (PCI-PDS)
L'orario estivo, in vigore fino al
28 settembre, prevede la fermata a Nus del diretto 2442 in partenza
da Aosta alle ore 6,04, del treno 4280 in partenza da Aosta alle
7,09 e di altri quattro treni locali lungo la giornata. In
provenienza da Torino, lo stesso orario prevede le fermate di sei
treni locali e del treno diretto 2455 in arrivo alle 23,55, cioè
l'ultimo della giornata.
Per quanto concerne il prossimo orario invernale, il problema
delle fermate nelle stazioni valdostane è attualmente oggetto di
una trattativa con la Direzione compartimentale di Torino.
C'è da dire che l'orario è stato particolarmente influenzato da
un comitato di utenza di Ivrea, che forse non ha tenuto molto conto
delle esigenze che sono proprie della Valle d'Aosta. In questi
giorni è sorto anche in Valle un comitato utenti e credo che questa
iniziativa risulterà utile.
C'è ancora da sottolineare che per alcuni treni veloci può
essere accettato il sacrificio della soppressione di alcune fermate
intermedie, a condizione però che altrettanto avvenga nella tratta
piemontese, altrimenti il recupero sull'intera tratta è pagato
soltanto dall'utenza valdostana.
Per quanto concerne in particolare la stazione di Nus, si può
assicurare l'interpellante che essa viene tenuta in particolare
attenzione negli interventi e nelle trattative in atto, perché,
come è stato sottolineato dal Consigliere Trione, riveste una
funzione privilegiata rispetto all'utenza. Si tratta quindi di
continuare questa trattativa e di verificare che nel prossimo
orario siano corretti gli interventi che non tornano a vantaggio
della ferrovia valdostana.
Presidente
Ha chiesto la parola il Consigliere Trione;
ne ha facoltà.
Trione (DC)
Ringrazio l'Assessore ed aspetto il
nuovo orario che dovrebbe entrare in vigore per la fine di
quest'anno.
