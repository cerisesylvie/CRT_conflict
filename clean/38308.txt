Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 1866 del 9 marzo 2016 - Resoconto
OGGETTO N. 1866/XIV - Interrogazione: "Situazione operativa e
gestionale della stazione sciistica del Col de Joux".
Viérin M. (Président) -
Point n° 6 de l'ordre du jour. La
parole à l'Assesseur Marguerettaz.
Marguerettaz (UV) -
Prima di rispondere puntualmente alla
domanda, mi permetterà il collega Bertin solo di commentare le
premesse, perché dice: "ricordato l'importante investimento attuato
dalla Regione nel corso del 2014". In realtà, la valorizzazione del
Col de Joux è decisamente precedente, nel senso che l'azione di
rilancio è iniziata nel 1998, dove è stato deliberato ed è stato
avviato l'acquisto di una nuova seggiovia che sostituiva lo
skilift
, la realizzazione dell'impianto di innevamento su
tutto il comprensorio con una realizzazione del lago, la
costruzione di nuovi garage per il ricovero dei gatti delle nevi e
il parco giochi. Quindi, nel 2014, vi è stato un intervento
sicuramente importante, ma che si è aggiunto ed è stato il frutto
degli investimenti e delle strategie che sono partite ben
prima.
"Per quanti giorni sia stata aperta al pubblico la stazione
sciistica del Col de Joux", direi che, per quanto concerne la
stagione 2014/15, è stata aperta per novantasei giornate che è
comunque un valore in linea con le aspettative, leggermente
inferiore alla media regionale; per il 2015, dal 2 al 6 gennaio, è
stata aperta esclusivamente l'area servita ai
tapis roulant
e successivamente sono stati aperti gli altri due impianti.
Ovviamente per quanto concerne la stagione in corso, l'offerta
completa è stata avviata dall'8 gennaio.
Sulla seconda domanda: "la data di apertura degli impianti che
servono le piste oggetto di ampliamento della stagione in corso e
in quella precedente, se corrisponde al vero se gli stessi sono
stati chiusi per diversi giorni a causa dello scarso innevamento",
l'impianto che serve le piste oggetto di ampliamento è la
seggiovia, che è stata aperta il 7 gennaio sino al termine della
stagione 2014/15 e dall'8 gennaio 2016 sino a oggi senza
interruzioni. In merito a questo argomento, cioè lo scarso
innevamento, rileviamo che, dal punto di vista della società di
gestione, c'è una forte accusa nei confronti del Comune, perché
sembrerebbe che quest'ultimo non abbia messo a disposizione
l'acqua. Da questo punto di vista, quindi, coloro che gestiscono
l'impianto dicono che la mancanza del ripristino del livello di
acqua è dovuto a una grave negligenza dell'attuale Amministrazione
comunale, che era stata, verbalmente, messa al corrente nel
settembre 2005 e sembrerebbe che solo nel mese di gennaio siano
state fatte le attività. Per cui, l'innevamento naturale è un
innevamento - come possiamo tutti capire - scarso, ma la mancata
attivazione dell'innevamento artificiale sembrerebbe dovuta alla
mancanza di acqua che doveva essere assicurata dall'Amministrazione
comunale, cosa che non è stata fatta. Per cui, anche qui
sembrerebbe che ci sia sotto traccia un possibile contenzioso tra
l'Amministrazione comunale e la società di gestione. Capirà,
Bertin, che mi fa una domanda su delle questioni che non sono
prettamente regionali, e quindi dobbiamo raccogliere informazioni
da parte di questi gestori.
"Se sia a conoscenza di quanto introitato dalla società di
gestione per la vendita dei biglietti 2014/15, se vi è stato un
aumento o una diminuzione rispetto alle stagioni precedenti",
l'incasso della stagione scorsa è stato di 52.312 euro, quest'anno
la situazione è leggermente peggiorata rispetto all'anno scorso,
ma, essendo la stagione ancora in corso, le cifre non sono ancora
definite. Quindi tale peggioramento è da imputare principalmente
allo scarso innevamento della pista.
La quarta domanda: " nella stagione sciistica in questione
quante squadre agonistiche si siano allenate e per quanti giorni, e
quante gare siano state ospitate", durante la stagione 2014/15 sono
state effettuate undici gare di carattere aziendale, di sci club,
nessuna di calendario federale, perché l'omologazione necessaria è
stata rilasciata solo a gennaio 2016. A oggi, nella stagione in
corso sono state soddisfatte due richieste di manifestazioni di
carattere agonistico, causa lo scarso innevamento della pista
dedicata a questi eventi. Tale situazione imprevista si è venuta a
creare per il mancato innevamento. Per quanto riguarda le presenze
di squadre agonistiche, nella passata stagione sono stati ospitati
prevalentemente sci club locali, del Canavese e le squadre del
comitato Asiva.
Nella giornata del 3 marzo 2016, grazie alle ultime nevicate, è
stata ospitata di nuovo la squadra ASIVA femminile, e sembrerebbe
che, adesso che le condizioni di innevamento sono migliorate, vi
siano, altre richieste in arrivo.
Per cui, sicuramente la pista del Col de Joux ha un
appeal.
Per concretizzare tutte le potenzialità, bisogna presentare la
stazione nel migliore dei modi e, se c'è un innevamento,
utilizzarlo e farlo funzionare.
Président -
La parole au Conseiller Bertin.
Bertin (ALPE) -
La premessa alla risposta dell'Assessore
non l'ho ben capita, nel senso che non c'entrava con questo
aspetto. Si sono aggiunti 600 mila euro a quanto già si era speso
in precedenza, era soltanto questo. La presentazione
dell'interpellanza non lo considerava, ma lo dava come un fatto
acquisito. Questi 600 mila euro sono stati spesi al fine di
realizzare una nuova pista. Il risultato di questo investimento -
anche se parlare di investimento è un po' surreale, visti i
risultati -, non mi pare tra i migliori.
Faccio un breve riassunto della questione. Nel 2014, sono stati
spesi 600 mila euro per realizzare questa nuova pista e, oltre
all'investimento notevole in termini economici, questo ha anche
avuto dei costi ambientali e paesaggistici con il taglio di molti
alberi e lo sbancamento - evidentemente per realizzare una nuova
pista - e i risultati non mi pare giustifichino questo
investimento.
Ricordiamoci soprattutto che questi impianti si trovano ad una
altitudine estremamente bassa, sotto i duemila metri, e la Valle
d'Aosta, come tutto l'arco alpino, è in pieno cambio climatico e
sappiamo che ogni anno che passerà, questi impianti saranno sempre
meno competitivi, anche perché le temperature cambiano e saranno
sempre meno utilizzabili. Gli investimenti su questi impianti a
bassa quota sono un'attività rischiosa. Tanto più se la
giustificazione di questo investimento era attrarre con questa
nuova pista squadre agonistiche per gare internazionali e
nazionali. Come si è visto, già è difficile avere l'impianto aperto
a queste altitudini, figuriamoci se vengono squadre nazionali o
internazionali o se si realizzano competizioni di livello
internazionale o nazionale. Era ovvio che non si sarebbero
realizzate. Questo investimento a mio avviso non è stato dei
migliori. Peraltro -, come abbiamo sottolineato già in diverse
occasioni in passato - le proteste sia dei Consiglieri comunali di
minoranza del Comune di Saint-Vincent dell'epoca sia di
Legambiente, in questo senso erano più che giustificate.
Per quanto riguarda la produzione di neve artificiale,
ritorneremo sulla questione, tanto ci sarà un'interpellanza
dedicata specificatamente a questo aspetto, per cui riaffronteremo
la questione, resta il fatto che non si possono spendere i soldi
pubblici senza una programmazione che tenga in considerazione il
cambio climatico che stiamo vivendo, si investono soldi su impianti
a bassa quota, che sappiamo già che, in prospettiva, non potranno
essere utilizzati. È un modo di gestire con troppa leggerezza il
denaro pubblico, non si può continuare in questo modo. È un fatto
noto che stiamo vivendo un cambio climatico - avete in passato
affidato a Mercalli uno studio in questo senso, vi invito ad
andarlo a leggere ogni tanto, non vi potrebbe che fare bene -
bisogna amministrare il denaro pubblico con lungimiranza, e questo
fattore sarà sempre più determinante.
Président -
Merci, collègue Bertin. Le point n. 7 est
renvoyé à demain matin.
