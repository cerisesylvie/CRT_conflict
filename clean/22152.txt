Classificazione
CASA DA GIOCO



Oggetto del Consiglio n. 1821 del 8 marzo 2006 - Resoconto
OGGETTO N. 1821/XII - Stato delle iniziative promozionali del
Casinò di Saint-Vincent. (Interpellanza)
Interpellanza
Premesso:
·
che anche dall'analisi di mercato realizzata da
Finaosta-KPMG emerge, tra le cause principali della crisi del
Casinò di Saint-Vincent, una carenza significativa del
marketing;
·
che la Regione, azionista pressoché totalitario della
Casinò S.p.A., interviene cospicuamente nella politica
promozionale, sovvenzionando con circa 10 milioni di euro
(esercizio 2006) le spese per le manifestazioni di produzione
diretta, indiretta e di prestigio;
·
che l'andamento aziendale, in termini di presenze e di
introiti, è in preoccupante declino e che, nel solo mese di
gennaio, si è registrata un'ulteriore riduzione di oltre 11mila
clienti e una contrazione dei ricavi superiore al 10 per cento
rispetto allo stesso periodo dell'anno precedente;
·
che più volte è stata annunciata una revisione dei rapporti
contrattuali con i rabatteurs, sui cui risultati sono state
manifestate diverse perplessità anche dallo stesso gestore;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se ritiene soddisfacente l'azione di marketing
complessivamente promossa dalla Casinò S.p.A. in quest'ultimo
triennio, con particolare riferimento alle risorse impiegate e ai
risultati conseguiti;
2) se al consistente impegno economico nei confronti dei
rabatteurs è corrisposto un aumento dei clienti da essi
procurati;
3) se ritiene che le manifestazioni rientranti nell'ambito
del calendario annuale siano adeguate al richiamo di nuova
clientela e alla fidelizzazione di quella esistente;
4) quali proposte intende avanzare l'azionista al futuro
Consiglio di amministrazione per migliorare la politica di
marketing nel suo insieme.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - L'Assessore Marguerettaz ci insegna, da buon
economista, che quando il mercato diventa estremamente competitivo,
uno dei fattori di successo è determinato dal "marketing", dalle
strategie di sviluppo innovativo, di conseguenza il "marketing"
diventa uno dei pilastri per sviluppare un'azienda e per far sì che
essa rimanga sempre in una posizione di affermazione nell'ambito di
un determinato contesto.
La nostra interpellanza vuole affrontare questo segmento
dell'attività della casa da gioco, che - come è stato rilevato da
più parti, non solo a livello di opinione condivisa e diffusa, ma
anche di studi autorevoli come l'ultimo della "KPMG" - è
contraddistinto da una debolezza del "marketing" della Casa da
gioco di Saint-Vincent. Crediamo che questa carenza sia facilmente
ravvisabile nei numeri di una casa da gioco, che dal 1994, momento
in cui è iniziata la fase commissariale, fino ad oggi, ha via via
perso quote di mercato, ha visto una costante riduzione della quota
di mercato interno, e quando parlo di "quote di mercato interno",
mi riferisco alle 4 case da gioco italiane. Alcuni dati, giusto per
ricordarci quello che è stato un "trend" piuttosto infelice di
Saint-Vincent: nel 1994 le presenze effettive superavano 1,08
milioni di unità nel corso dell'annualità; nel 2005 le presenze
effettive sono scese a 646mila unità circa, già qui si vede una
netta diminuzione di clienti. Lo stesso vale per i giochi:
l'introito totale è passato da 111 milioni del 1994 a 120 milioni
di euro nel 2005, quindi la crescita è poco significativa.
Le quote di mercato, invece, che sono quelle che ci danno lo
"spaccato immediato" della situazione di Saint-Vincent, hanno visto
Saint-Vincent passare da un 39% - per quanto riguarda i giochi - ad
un modesto 25% del mercato interno.
(interruzione dell'Assessore Marguerettaz, fuori
microfono)
... dal 1994 al 2005. Ci sembra perciò opportuno soffermarci su
questi dati e soprattutto sul fattore "marketing", anche perché
l'analisi fatta dalla "KPMG" commissionata dalla Giunta e peraltro
fatta in maniera approfondita evidenzia discrete disponibilità
finanziarie in termini di "marketing" della casa da gioco con una
Regione che corrisponde una quota significativa che supera i 10
milioni di euro annui.
Nell'analisi fatta da KPMG, immagino che abbiano sentito un
campione di clienti, anche se oggi parlare di "campioni" può essere
pericoloso - abbiamo l'esempio del "dossier Bo" -, leggo quanto
segue:
"Per quanto riguarda il bacino, oltre agli aspetti
negativi, si rileva che assumono un peso importante la freddezza
della casa da gioco e la mancanza di forme di intrattenimento
differenti: in poche parole, non si può far altro che giocare, a
Saint-Vincent! Per quanto riguarda invece l'approccio delle
persone, anche qui gli aspetti negativi evidenziano l'insufficienza
dei parcheggi e in netto contrasto rispetto a quanto è stato
riferito nei fattori positivi si rileva una percentuale non
indifferente di scortesia e mancanza di professionalità del
personale addetto alle sale"
.
Il "trend" negativo di cui parlavo prima sembra purtroppo che
stia proseguendo, perché il mese di gennaio ha registrato una
ulteriore riduzione di 11mila clienti e una contrazione di ricavi
superiore del 10% rispetto allo stesso periodo dell'anno
precedente. C'è poi la parentesi di febbraio, di cui ci parlerà
l'Assessore, perché questo periodo ha rivisto il sole fare capolino
nel senso che le vicine Olimpiadi di Torino hanno probabilmente
portato un po' di clientela e qualche benefico effetto anche nella
"landa di Saint-Vincent"!
Per trovare nuovi clienti l'azienda ha sempre puntato su
soggetti intermediari - i cosiddetti "rabatteurs" - che vengono
citati nell'interpellanza, i cui rapporti contrattuali vedono oneri
non indifferenti gravare sul bilancio della "Casinò S.p.a.", ma le
cui risultanze in termini di giocatori di prestigio che abbiano
frequentato le sale sono sempre state vagheggiate o genericamente
indicate. Tant'è che sull'attività dei "rabatteurs" sono state
manifestate più volte perplessità anche dallo stesso gestore: lo si
evince dal bilancio al 31 dicembre 2004, esaminato qualche mese fa
in quest'aula.
Una delle iniziative che sono state messe in cantiere dal
decaduto e sostituito "CdA", risulta essere poi stata la nomina di
un responsabile operativo del settore, che viene individuata come
strumento per meglio presidiare l'area delle relazioni con la
clientela più prestigiosa. Ci piacerebbe sapere qual è stato
l'apporto di questa nuova figura aziendale. Sappiamo che il "CdA"
uscente ha elaborato non solo il piano di sviluppo, di cui si è
parlato in quest'aula la scorsa estate e di cui è stata approvata
solo una parte rispetto alle 6 fasi, ma avrebbe altresì elaborato
un piano aziendale che è considerato uno strumento essenziale per
difendere la quota di mercato, e per ipotizzare un rilancio
dell'attività. Vorremmo sapere se questo piano aziendale contiene
azioni di "marketing", perché i risultati finora conseguiti non
sembrano deporre a favore della politica aziendale adottata nei 2
anni appena trascorsi.
Ci sono poi, sempre nel conto economico, spese significative per
quanto riguarda le sponsorizzazioni - pari a 1,471 milioni - e la
promozione del gioco intesa in senso lato pari a 1,864 milioni. In
realtà, sfogliando i quotidiani nazionali, si vede spesso la
pubblicità di Campione, di Sanremo, di Venezia... difficilmente
appare Saint-Vincent! Ci piacerebbe capire quali sono le linee
intraprese dai dirigenti per cercare di catturare nuova clientela e
fidelizzare quella esistente. Ci piacerebbe capire anche quale
esito ha avuto la risoluzione approvata all'unanimità, nell'autunno
scorso, da questo Consiglio, su una proposta che è partita dal
nostro gruppo e che prevedeva, nell'ambito delle azioni di rilancio
dell'azienda, la revisione radicale dei rapporti contrattuali con i
"rabatteurs" perché ritenuti obsoleti e non proficui per generare
nuova clientela.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cercherò di rispondere attenendomi
all'interpellanza, perché è un tema così vasto che oltre a tutta
una serie di citazioni sia accademiche che puntuali, ci potrebbe
impegnare tutto il pomeriggio, quindi cerco di mantenere questa
traccia e restare nell'ambito delle questioni poste
dall'interpellanza.
Premetto un discorso sul "marketing". Il "marketing" è una delle
espressioni aziendali e non può essere guardata distintamente dal
prodotto, dalle evoluzioni, dalle cose da fare, perché le azioni
che sono semplicemente azioni di "marketing" rischiano di avere dei
risultati di breve termine. Si ritiene che l'azione di "marketing"
sia stata svolta in modo corretto dalla "Casinò", soprattutto alla
luce di alcune considerazioni che devono essere obbligatoriamente
svolte in materia di prodotto. Dico questo perché sicuramente in
tutte le azioni c'è sempre spazio per fare meglio e soprattutto ci
deve essere quella giusta innovazione, che è venuta a mancare, ma è
venuta a mancare in tutti i casinò. L'altro giorno abbiamo avuto un
incontro con un esperto del settore rispetto all'attività dei
casinò, che è un'attività rivolta soprattutto a vecchi, l'età media
è superiore a 55 anni, quindi vuol dire che ci sono persone tutte
di una certa età e questo vale per tutti i casinò.
La quota di mercato, facendo il ragionamento che ha fatto lei
dell'evoluzione, è un dato ufficiale che non contesto, è verosimile
che è la quota di mercato, ma la quota di mercato è fatta sul
mercato italiano e nel mercato italiano sapete che il Casinò di
Venezia, avendo sdoppiato il casinò, ha creato una diversa pesatura
delle quote di mercato, perché avendo fatto questo nuovo casinò
improntato sulle "slot machines", ha cambiato la base per poter
fare il riparto delle quote di mercato. La società che gestisce la
casa da gioco ha infatti ottemperato agli obblighi previsti in
ambito di promozione, nel rispetto di quanto previsto dal
disciplinare - perché ricordo che la promozione è governata da un
disciplinare che stabilisce esattamente quello che si deve fare e
come lo si deve fare, percentuali che devono essere utilizzate per
ospitalità interna, esterna... -, gestendo un calendario
manifestazioni ad oneri comuni che, tuttavia, è stato svolto con
una serie di criticità certamente non trascurabili: la prima e più
importante è quella relativa al progressivo decadimento del "Grand
Hôtel Billia" e alla mancata acquisizione, ad oggi, del complesso
alberghiero congressuale e proprietà ammessa da parte
dell'Amministrazione regionale. La fedeltà del "cliente VIP" è
stata messa a dura prova in questo ultimo triennio da tale
criticità e a nulla è valso...
Presidente - ... Assessore, mi consenta, c'è una richiesta di
verifica del numero legale. Prego, Assessore.
Marguerettaz (UV) - ... dicevo, la fedeltà del "cliente VIP" è
stata messa a dura prova in questo ultimo triennio, e a nulla è
valso il tentativo di dirottare tale clientela verso strutture
alberghiere alternative di alto livello presenti nel comprensorio,
che purtroppo vengono identificate come soluzioni di ripiego dal
cliente stesso. Il calo di attrattività dell'albergo ha in generale
compromesso anche le possibilità di richiamo di altra clientela
potenziale, certamente attratta da altre destinazioni, dove il
livello dei servizi assicura standard di qualità più elevati e
un'offerta più allargata. Nel contempo la criticità al "Grand Hôtel
Billia" ha impedito, per l'incertezza che ha caratterizzato la
trattativa per l'acquisizione, l'avvio di investimenti che
permettessero il rilancio della casa da gioco attraverso lavori di
ammodernamento della struttura e soprattutto di ampliamento,
finalizzato a creare un salone interno nel quale proporre con
regolarità intrattenimenti che richiamassero l'attenzione sulla
casa da gioco, anche da parte di nuova clientela. L'argomento del
"Salone delle feste" credo che ritorni sovente ed era uno degli
argomenti che era stato accennato nella proposta di piano di
sviluppo.
Il calo di attrattività generale del comprensorio ha
rappresentato un ulteriore aspetto critico ed è stato impossibile
utilizzare strategie più aggressive nei confronti del mercato di
massa, sfruttando canali turistici interessati ad una vacanza
abbinata al gioco. Infatti la rigidità dell'organizzazione interna
dell'azienda ha rappresentato una difficoltà nel proporre alla
clientela nuovi prodotti, nell'aggiornare o potenziare quelli
esistenti. Le attività di promozione sono state indirizzate per la
maggior parte sui giocatori ad ampio raggio, quindi non solo sui
"clienti VIP", ma progressivamente, e ribaltando la consuetudine
anche sulla clientela abituale e occasionale tramite gare,
operazioni a premio e concorsi.
Vale la pena ricordare in questa sede come gli investimenti
sulla "clientela VIP" siano quelli più produttivi, come evidenziano
le analisi fornite dal casinò condotte annualmente dall'azienda,
che confermano che l'1,8% della clientela - 3.000 clienti circa,
quella "VIP", appunto - produce ogni anno il 32% dei proventi lordi
di gioco, 39,5 milioni di euro nel 2005, il che conferma la bontà
delle strategie fin qui adottate per promuovere la casa da gioco,
investimenti che trovano una giustificazione anche nell'esigenza di
garantire i livelli di occupazione dell'azienda e quindi il
mantenimento in vita dei giochi tradizionali, comparto produttivo
ormai in crisi ovunque in Europa, in alcuni casi scomparso, come in
Francia, dove le "slot machines" detengono ormai il 90% della quota
di mercato nazionale dei giochi di azzardo.
Il collega Tibaldi mi ha anticipato: i giochi francesi sono
quelli che fino a fine febbraio hanno dimostrato di crescere
dell'8,66% e quindi, rispetto ai numeri di febbraio, abbiamo una
perdita complessiva del 2,15. La congiuntura economica che affligge
la nostra economia dalla fine del 2004, la concorrenza agguerrita
anche dello Stato - e segnalo anche gli eventi di cronaca: oggi se
il collega Tibaldi ha seguito i telegiornali, ha visto come in
Trentino c'è stata una retata con numerosi arresti sulle "slot
machines", quindi comparto che attira un'attenzione notevole dei
giocatori con tutti gli strumenti che a volte, essendo questi in
mano alla malavita, vengono utilizzati per attrarre la clientela -,
una situazione rispetto alla quale è d'obbligo reagire e in tempi
rapidi, rendendo operativo il piano di sviluppo approvato dal
Consiglio e contestualmente adottando gli interventi previsti nel
piano aziendale, per garantire maggiore competitività all'azienda,
2 interventi mirati a migliorare e innovare significativamente la
qualità del prodotto offerto alla clientela. Riprendendo il mio
inizio, parlare di "marketing", ma parlare anche di un prodotto
nuovo.
L'impegno economico, per quanto attiene ai "rabatteurs",
derivante dalle collaborazioni esterne per la segnalazione di
clientela con potenziale di gioco elevato è certamente molto
significativo, ma corre l'obbligo di precisare come tale
particolare attività sia difficile se non impossibile da svolgere
direttamente. La dimostrazione di tale difficoltà risiede nel fatto
che tutti i casinò, che vantano ancora un'offerta di giochi
tradizionali, si citano a puro titolo esemplificativo i Casinò di
Montecarlo, Venezia, Sanremo e Evian, che puntano ancora sui
proventi derivanti dai tavoli da gioco per assicurare continuità
alla propria attività, ricorrono regolarmente a tale tipologia di
collaborazione. Il Casinò di Montecarlo, in particolare, dopo
l'anno di crisi appena trascorso, ha rinforzato i ranghi aumentando
a 18 le collaborazioni esterne in questione. Il cliente,
soprattutto quello con potenziale di gioco più elevato, ha cambiato
mentalità rispetto al passato, pretende assistenza e cura
continuative anche e soprattutto durante la settimana, ben al di là
di ciò che investe l'organizzazione del prossimo soggiorno
programmato al casinò per giocare. Si tratta di rapporti, relazioni
e attenzioni che richiedono un impegno a tempo pieno e che non
possono essere configurati come rapporto di lavoro dipendente per
la particolarità delle mansioni svolte.
Dal punto di vista dell'impegno economico si precisa che sono
stati adottati correttivi nella gestione delle succitate
collaborazioni che hanno generato, nell'ultimo triennio, risparmi
molto significativi. Il collega Tibaldi, sicuramente,
nell'analizzare i bilanci non avrà non colto questa lenta ma
importante riduzione; infatti, siamo passati da 3,2 milioni di euro
del 2003 a 2,6 milioni di euro nel 2004 per arrivare a 1,8 milioni
di euro nel 2005, quindi il costo dei "rabatteurs" non dico che è
sceso del 50%, ma poco ci manca. I risparmi sono conseguenza di una
sempre più efficace attività di selezione dei giocatori, puntando
alle sole categorie di eccellenza. Non vi è dubbio che la maggiore
attenzione al rapporto costi-benefici di tale attività ha imposto
scelte precise sui vari "targets" di clientela da ospitare a
Saint-Vincent, il che nel 2005 potrebbe aver generato riflessi
negativi sui proventi di gioco. Allo stesso tempo è stato però
possibile affinare i criteri di selezione e soprattutto predisporre
un nuovo impianto contrattuale, che dal 1° febbraio 2006 - quello
che diceva il collega Tibaldi - regola il rapporto di
collaborazione con i "rabatteurs", un rapporto innovativo che
abbandona definitivamente l'erogazione dei compensi sulla base dei
movimenti in denaro effettuati dal cliente, puntando, al contrario,
sull'individuazione e classificazione del potenziale di gioco,
garantendo maggiore trasparenza e chiarezza nei rapporti fra il
collaboratore esterno e il casinò.
La terza: le manifestazioni rientranti nel calendario di
manifestazioni o del Comune sono certamente adeguate a garantire il
mantenimento delle attuali quote di mercato della casa da gioco,
tant'è che nell'analisi delle quote di mercato siamo partiti dal
1994, ma negli ultimi anni le quote di mercato hanno avuto delle
modifiche molto contenute. Non sono sicuramente però in linea con
ipotesi di rilancio, quindi ho detto che queste attività sono
attività rivolte al mantenimento delle quote, non ad ipotesi di
rilancio, che come già precisato non possono che dipendere dalla
capacità di innovare il prodotto casinò rispetto alla concorrenza
straniera, presto anche nazionale, una volta che il casinò di
Campione attiverà la nuova sede, nel secondo semestre del 2006, e
che il Casinò di Venezia finalizzerà i pesanti investimenti
programmati nella sede di Ca' Noghera, sulla terraferma, nel
2007.
Un'altra minaccia incombe sulle case da gioco italiane: un
investimento di oltre 200 milioni di dollari che il gruppo
americano "Harrah's" si appresta ad effettuare a Nova Gorica,
creando una città del divertimento che sarà - complice il
completamento dell'alta velocità sull'asse nord-ovest e nord-est
dell'Italia - facilmente raggiungibile anche dai residenti del
nostro bacino di utenza primario. Stessa operazione con stesso
finanziatore è stata avviata a sud di Madrid, dove nel giro di
qualche anno sorgerà una "mini Las Vegas" che in questo caso,
grazie ai vettori aerei "low cost", rappresenterà un ulteriore polo
di attrazione. Si tratta di 2 realtà da non sottovalutare,
soprattutto per il fatto che ci troviamo di fronte ad un cambio
generazionale. I grandi giocatori cominciano ad essere molto avanti
con gli anni, quello che ho detto prima, non c'è il ricambio
necessario a coprire il "turnover", perché perdere grandi somme al
gioco non è certamente "glamour", non è più di moda. Occorrerà
quindi puntare sulla clientela giovane, che purtroppo - anche se
benestante - non sarà in grado di garantire una spesa pro-capite
per il gioco di pari livello e quindi bisognerà puntare sulla
diversificazione del "business", così come Las Vegas ha fatto e da
diversi anni solo un terzo del giro di affari della capitale
americana dell'azzardo deriva ormai dal gioco, per cui generare
proventi che derivino oltre che dall'azzardo anche dagli
intrattenimenti, spettacoli, benessere, attività sportive, dagli
alberghi alla ristorazione.
La "Casinò S.p.a" è in grado di affrontare il cambio di
strategia ipotizzato qualora mancassero professionalità specifiche,
certamente il mercato le metterebbe a disposizione, trattandosi non
più di operare nell'ambito del ristretto mondo del gioco, quanto in
quello ben più ampio dell'"entertainement". Certo, senza interventi
strutturali sulla casa da gioco e conseguentemente sul prodotto
offerto alla clientela, difficilmente si possono ipotizzare
recuperi di quote mercato, né tanto meno pensare all'acquisizione
di clientela potenziale anche dal bacino di utenza primario, che
certamente in presenza di un'offerta aggiornata di divertimento
potrebbe garantire nuovi flussi di frequentatori. Le possibilità di
investire in promozione sono molteplici e la casa da gioco non
difetta certo dei contatti per pianificare eventi, manifestazioni,
spettacoli; il punto nodale è assicurare i ritorni dei suddetti
investimenti. Oggi l'ambito in cui misurare tale ritorno è solo
quello della sala giochi ed è quindi limitato alle sole iniziative
orientate al giocatore che, nonostante la crisi, restano le uniche
ad essere produttive. L'ambito deve essere allargato, quindi poter
contare anche su ritorni di aree di ricavo nuove e diversificare,
ma ciò sarà possibile solo a fronte di un rinnovamento sostanziale
dell'offerta della casa da gioco.
Al futuro "CdA" spetterà completare - rispondo alla quarta
domanda - in tempi brevi la nuova sala giochi, proponendo un
prodotto del tutto nuovo, quindi puntando ad offrire a una
clientela diversa, giovane, un ambiente più attraente rispetto a
quello attualmente proposto dalle sale gioco del casinò. Si
tratterà di un test fondamentale per verificare quanto, in effetti,
nel rispetto delle risultanze emerse dallo studio commissionato
alla "KPMG" e delle convinzioni ormai consolidate fra gli addetti
ai lavori intesi nel più ampio senso del termine, la proposta di un
prodotto innovativo alla clientela potenziale sia in grado di
generare nuovi flussi di frequentatori.
L'introduzione di ulteriori innovazioni tecnologiche nei giochi
elettronici - ci riferiamo al sistema "ticketing", quindi al gioco
senza gettoni - e il rinnovamento del "parco slots", operazioni
previste entrambe per la Pasqua 2006, rappresenteranno un ulteriore
banco di prova per tastare il polso alla clientela abituale, ma
grazie alla massiccia campagna stampa che annuncerà l'introduzione
delle succitate innovazioni, prime in Italia, anche l'opportunità e
la sensibilizzazione della clientela potenziale, alla quale con la
nuova sala dovrà essere offerta un'esperienza unica di
avvicinamento al mondo del gioco: unicità da conseguire grazie alla
creazione di un ambiente allegro, divertente, moderno e arricchito
da un'offerta di intrattenimento e di ristorazione assolutamente
innovative. Il lancio della succitata area di gioco potrà contare
anche sulla promozione effettuata nei confronti degli oltre 5.000
iscritti allo "Slot club". Il programma di fidelizzazione e di
accumulo punti per il ritiro di premi dei giocatori "slot",
promozione ancora all'avanguardia in Italia, è un programma che è
pronto ad essere trasferito anche ai tavoli da gioco sul modello di
quanto previsto, con grande successo da anni, nei casinò americani.
Si tratta di un ulteriore passo avanti già approvato dal "CdA"
uscente, che deve essere compiuto per garantire alla casa da gioco
la possibilità di abbandonare strategie ormai fin troppo
consolidate, che devono essere rinnovate puntando alla promessa di
gratificazioni immediate per chiunque entri nella casa da gioco e
non solo per chi, nella casa da gioco, perde cifre importanti.
Anche in questo caso non bisogna aver paura di introdurre
innovazioni che devono poter contare sulla rimozione di rigidità
nell'organizzazione del lavoro e quindi sulla condivisione da parte
del personale, per essere finalizzato con lo stesso successo
riscontrato oltre oceano, e non solo.
Per quanto riguarda il breve e lungo periodo, al nuovo Consiglio
spetterà completare l'opera avviata dal precedente organo
collegiale, nell'avviare il piano di sviluppo e nel rimuovere tutte
quelle rigidità esistenti a livello di organizzazione interna
varando il piano aziendale, restituendo pertanto competitività
all'azienda e, allo stesso tempo, consentendo di incrementare in
termini di produttività il peso dei giochi che hanno ancora un
potenziale di sviluppo da esprimere. Due azioni che dovranno essere
precedute ed accompagnate da un ritorno all'utilizzo degli
strumenti di comunicazione, anche quelli più innovativi, per
garantire maggior visibilità alla casa da gioco, con la solo
avvertenza di non incorrere nel cosiddetto "effetto boomerang" per
avere pubblicità promessa un prodotto non all'altezza delle
aspettative del cliente abituale e potenziale.
Diventa imprescindibile rinnovare l'offerta e l'alternativa è
quella di assumere comportamenti di difesa che, a fronte del cambio
generazionale in atto e in costanza della congiuntura economica,
non potranno che generare un'ulteriore perdita di quota di mercato
per un'altra attività che, salvo auspicabili interventi anche sul
comprensorio, è destinata a diminuire inesorabilmente.
Si dà atto che, dalle ore 16,57, presiede il Vicepresidente
Lanièce.
Presidente - La parola al Consigliere Tibaldi.
Tibaldi (CdL) - Ad un certo punto ci è sembrato, più che avere
inoltrato un'interpellanza per avere una risposta ai quesiti, di
aver fatto il numero di un "call center", con l'Assessore che
rispondeva automaticamente a determinate cose, alcune delle quali
non erano neppure state richieste... l'Assessore non poteva
rendersi conto, non essendo da questa parte, che ascoltarlo era
come sentire una macchinetta che in maniera "sparata", cercando di
rispettare le logiche temporali rigide del nuovo regolamento,
leggeva la minuta che probabilmente gli è pervenuta qualche ora fa
o qualche giorno fa sulle azioni di "marketing" del casinò, o
addirittura sembrava di assistere a quelle vecchie pellicole in
bianco e nero ancora un po' graffiate dell'Istituto Luce con questa
voce rigida che ci comunicava...
(interruzione del Presidente della Regione, fuori
microfono)
... Radio Londra... cosa sta cercando di realizzare o avrebbe
avuto piacere di realizzare.
Assessore, che considerazioni possiamo fare? Innanzitutto che la
sua "risposta alluvionale", come spesso si contraddistinguono le
sue risposte alle nostre interpellanze, in parte ha detto qualcosa
che conoscevamo già, altre volte è uscita invece dal seminato e ha
arricchito di dati anche non richiesti le cose che si sanno o che
sono marginali! Cosa ci ha detto? Ci ha detto che stiamo giocando
in difesa, cercando di mantenere le attuali quote di mercato...
quindi di "strategia aggressiva", di "marketing innovativo", di
"nuove politiche aziendali per cercare di conquistare nuove fette
di clientela"... non ci è parso di coglierne in questa sua analisi!
D'altronde la dichiarazione che lei ha fatto, l'azione di
"marketing" è stata svolta correttamente... come dire?... ci
accontentiamo di quello che si sta facendo, ma sull'efficacia ed
efficienza di questa azione di "marketing" nulla è stato detto!
Anzi, lei ci dice: "il "marketing" non può essere guardato
singolarmente", ed è vero, lo abbiamo detto noi, in premessa, il
"marketing" è uno dei pilastri, ma non è l'unico, quello di
Saint-Vincent è molto debole, sta cedendo sotto i colpi di un
mercato competitivo e aggressivo che "rosicchia" regolarmente e
costantemente quote di mercato a Saint-Vincent!
Il "marketing" non deve essere considerato singolarmente, ma non
può essere neppure trascurato. Non vorremmo, con questa
interpellanza, aver creato l'alibi per istituire un nuovo ufficio
per il "marketing" con un altro ruolo fiduciario per perseguire
obiettivi aziendali, che di fatto potrebbero essere perseguiti
dalle professionalità esistenti, anche perché le risorse economiche
ci sono e lei lo ha ribadito! Sono tanti i milioni che la nostra
Regione, in qualità di azionista pressoché totalitario, eroga
annualmente alla "Casinò S.p.a.". Naturalmente sono risorse che non
vengono mai defalcate dal netto di bilancio quando si analizza in
quest'aula il risultato di esercizio, ma di fatto sono oltre 10
milioni di euro, il cui impiego talvolta lascia a desiderare...
talvolta la qualità auspicata o manifestata nelle deliberazioni di
Giunta o nelle iniziative promosse dal casinò non è senz'altro
all'altezza di un casinò prestigioso come dovrebbe essere
Saint-Vincent! È giunta, e non solo al sottoscritto, ma anche ai
colleghi, notizia di una sfilata di moda che era in programma a
fine gennaio, che è stata un vero e proprio "flop", nonostante
l'investimento effettuato. Ci sono giunte diverse lamentele sui
trattamenti che ricevono determinati clienti di prestigio anche da
parte di funzionari o dirigenti che dovrebbero invece curare con un
certo rispetto le risorse più importanti nell'ambito della
clientela prestigiosa, i cosiddetti "clienti VIP".
Crediamo che non ci si possa accontentare di quanto è stato
fatto solo perché svolto "correttamente": i numeri non depongono a
favore della politica aziendale intrapresa per cercare di ridare
"ossigeno" alla casa da gioco! Lei ha citato il nuovo "CdA", che
dovrebbe ereditare l'attività passata e cercare di trovare nuovi
spunti innovativi; nel nuovo "CdA" c'è una figura professionale che
ha avuto un ruolo importante nel passato, ed è il dottor Pietro
Conca, persona che ha dimostrato di saper produrre i risultati
nella casa da gioco. Egli, in un'intervista che ha rilasciato
qualche mese fa a "La Stampa"... a parte il fatto che secondo il
suo punto di vista, che guarda caso coincide con il nostro, sarebbe
indispensabile avviare una graduale privatizzazione della gestione
cedendo una parte delle quote azionarie... però ci piacerà vedere
come si concilierà questo suo pensiero ora che ha assunto questo
nuovo ruolo, e la sua analisi dista anni luce da quello che lei ci
ha appena detto! Dicevo:
"C'è una crisi del mercato dei
casinò?",
chiede il giornalista. Risposta:
"Non è vero, la
crisi è strutturale, è di Saint-Vincent; dal 2000 ad oggi sono
scomparsi 400mila giocatori in Italia, di cui 200mila, il 50%, a
Saint-Vincent".
Attenzione! Non siamo noi che lo diciamo, è
un'analisi crediamo lucida e concreta, da uno dei 5 Consiglieri che
avete nominato alla guida del casinò!
Lei oggi ha parlato ancora di "crisi di mercato",
congiunturale... "mal comune è mezzo gaudio"... perdono tutte le
case da gioco, ha perso anche Saint-Vincent, anche se in realtà i
dati sulle quote di mercato stridono con quello che lei ha detto;
ma quello che lei ha detto stride con quello che è stato sostenuto
e che immagino sostenga ancora il dottor Conca! Quindi pensiamo
favorevolmente perché ipotizziamo che dall'alto della sua
esperienza il dottor Conca sappia indicare una via di uscita, anche
perché se la via di uscita fosse da trovare sulla base della
lettura fredda, avulsa, che lei ha fatto oggi in aula, sarebbe
difficilissimo trarre delle conclusioni. Come dire: "questa è la
via, proviamo ad imboccarla"!
Il nostro spirito critico trova conferma nella lettura del primo
volume dell'analisi di mercato fatto dalla "KPMG": sono 180 pagine
interessanti, dove si sottolinea in più passaggi l'importanza del
"marketing", specie per la nostra casa da gioco. C'è una frase che
ritengo sia importante anche per lei che, rappresentando
l'azionariato nella "Casinò S.p.a.", potrebbe trasmetterla agli
amministratori che ha nominato... gliela leggo:
"In passato i
titolari dei casinò erano convinti che fosse sufficiente aprire un
casinò affinché i giocatori arrivassero...".
La testimonianza è
data dall'età media dei giocatori che lei ci ha appena detto, 55
anni, i giovani non vanno più al casinò.
"Questo oggi non
funziona più, oggi il "marketing" è un "business" duro,
competitivo, di conseguenza un casinò dovrebbe essere disegnato
dalle fondamenta per supportare tale attività di
"marketing"
.
Siamo convinti che il "marketing" sia un pilastro fondamentale,
non un tassello di marginale importanza, e crediamo che sul
"marketing", sulle risorse, su chi condurrà le politiche aziendali
si potrà vincere la sfida della "Casinò S.p.a.", operare un suo
concreto rilancio; altrimenti assisteremo alla consueta "kermesse"
di parole, come lei ci ha appena fatto, leggendo quel testo che le
è stato confezionato su misura.
