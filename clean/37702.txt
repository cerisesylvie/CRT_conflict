Classificazione
ASSISTENZA SOCIALE



Oggetto del Consiglio n. 1392 del 29 luglio 2015 - Resoconto
OGGETTO N. 1392/XIV - Interpellanze: "Stato di attuazione
della legge regionale 3/2015 in materia di accesso al credito
sociale".
Presidente
- Per l'illustrazione, chiede la parola il
Consigliere Fabbri, ne ha la facoltà.
Fabbri (UVP)
- Oui, merci Monsieur le Président.
Con quest'interpellanza noi dell'UVP, unitamente ai colleghi
dell'ALPE, vogliamo riportare l'attenzione su quella legge che è
stata approvata all'inizio dell'anno, la legge n. 3, che prevedeva
delle agevolazioni, dei contributi alle persone che si trovavano in
difficoltà economica ed è una legge che riprende, modifica e
migliora una legge che già aveva fatto bene precedentemente. Una
legge, si diceva, che prosegue nel solco della cosiddetta
"inclusione sociale", dove l'aiuto pubblico non è più visto come un
mero contributo economico, ma come l'occasione per cercare di
aiutare la persona che lo riceve a sentirsi coinvolta in uno
scambio reciproco del dare e dell'avere, ad un livello quindi di
pari dignità nell'ottica del ricevo, ma ricambio. È quanto viene
preconizzato dagli studiosi del settore e non solo gli studiosi del
settore, ma anche poi chi opera nel sociale è estremamente...come
possiamo dire? coinvolto in questo tipo di azione proprio perché è
un nuovo metodo, più coinvolgente sia per quanto riguarda
l'operatore, sia per quanto riguarda chi ne usufruisce.
Le premesse quindi sono ottime e, visto che le premesse sono
ottime, anche le richieste, da quanto sappiamo, sono state molto
numerose, purtroppo però la legge è stata finanziata con solamente
250.000 euro, di cui 150.000 per il prestito sociale, 95 per il
microcredito e altri 5.000 per quanto riguarda l'iniziativa di
solidarietà sociale. Da quanto risulta però di tutta questa cifra,
che già di per sé è piuttosto modesta, ne sono solo stati solo
impegnati 100.000 per quanto riguarda le domande di credito
sociale, per cui siamo arrivati al punto di dover interrompere,
sempre da quanto ci risulta, l'accettazione di tali domande. Siamo
di nuovo purtroppo nell'ottica della politica che fa delle leggi
che promettono molto, ma poi che ottengono poco. Con queste leggi,
a causa del momento difficile che viviamo, creiamo delle
aspettative che poi non riusciamo a mantenere. Sono un po' come le
promesse del marinaio, con l'aggravante che illudiamo persone
riuscendo ad accontentarne ben poche. È vero che poco è meglio di
niente, ma nel prossimo futuro, prima di far nascere speranze,
bisognerebbe fare molta più attenzione a cercare di mantenere ciò
che si prospetta con delle coperture finanziarie che siano
sufficienti e non nascano solo per dare della visibilità e
basta.
Sarà comunque molto interessante sentire dall'Assessore come
intende rimediare a questa
impasse
a cui siamo arrivati
nell'applicazione della legge e anche sentire - questo è un aspetto
altrettanto importante - quali siano i riscontri di restituzione da
parte dei cittadini, quanti siano le associazioni di volontariato e
anche istituzioni di Enti locali che abbiano ricorso all'opera di
questi cittadini. Torno a ripetere che, quando si fanno questi tipi
di legge, bisogna proprio fare uno studio ben approfondito su
quelle che sono le attese che si creano e i finanziamenti che poi
si danno alle leggi per potere dar atto alle domande che vengono
presentate. Attendo la risposta dell'Assessore. Grazie.
Presidente
- Ha chiesto la parola il Consigliere Bertin,
ne ha la facoltà.
Bertin (ALPE)
- Grazie Presidente.
Il collega Fabbri, come sempre, è stato sintetico ed esauriente
nell'illustrare quest'interpellanza. Aggiungerò soltanto le domande
che formuliamo con quest'iniziativa, che riguardano appunto
"il
numero di domande presentate ai fini della concessione del prestito
sociale d'onore, i prestiti concessi e quelli erogati"
e anche
per quanto riguarda il microcredito sociale a che punto siamo,
perché se per il prestito sociale c'è una delibera che dà seguito
alla legge, per quanto riguarda il microcredito sociale, ancora non
l'abbiamo vista... L'iniziativa, come sottolineava anche il collega
Fabbri, è soprattutto volta a fare il punto della situazione e,
vista la grave situazione economica che sta caratterizzando questi
anni, anche a sollecitare a fare in fretta, perché non credo che la
crisi durerà poco e si sono create comunque delle aspettative che
devono essere comunque rispettate. Grazie.
Presidente
- Per la risposta, chiede la parola
l'Assessore Fosson, ne ha la facoltà.
Fosson (UV)
- Grazie Presidente.
Intanto volevo ringraziare i due presentatori di aver potuto
discutere insieme quest'argomento. La legge regionale del 20
gennaio 2015, approvata qui con l'unanimità, se mi ricordo bene,
veniva a sostituire la legge n. 52 del 2009, che nei principi era
una buona legge, perché ha detto bene il collega Fabbri perché
nella nostra idea di riorganizzazione del
welfare
è
sicuramente un punto fermo. Dare il contributo senza chiedere nulla
a chi lo può dare non è più corretto, quindi già la legge n. 52
introduceva questo concetto molto positivo che noi abbiamo ripreso
nella nuova legge. La legge n. 52 non aveva funzionato bene, perché
gli enti che avrebbero assunto, occupando cioè le persone per
restituire in ore il prestito sociale d'onore erano alla fine
soltanto due e la procedura era molto lunga, per cui si è voluto,
mantenendo questo principio - che non è dare un contributo ma
veramente richiedere un'inclusione -, modificare questo testo. Il
prestito sociale d'onore ha poi avuto nella delibera del 30 aprile
2015 le disposizioni attuative: com'è formata la Commissione,
eccetera, e il percorso che si deve fare, la cui erogazione è
partita dopo un periodo di sensibilizzazione degli operatori, il 15
giugno di quest'anno.
Diceva ancora il collega Fabbri: "ottima legge, tantissima gente
che vi ci si butta". È vero e condivido tale affermazione. Certo, i
250.000 euro sembravano a tutti pochi, però non potevamo renderci
conto di un afflusso così alto tenendo altresì conto che gli enti
non sono più 2, ma sono 23 e quindi è cambiato sicuramente tutto.
La prassi è che il candidato per avere il prestito, che va da
750.000 a 2.000 euro, deve prima presentarsi all'assistente
sociale, che lo aiuta a fare questa domanda, che ne verifica i
requisiti trasmettendo successivamente il tutto alla commissione di
valutazione, per un iter che si attesta tra i 30 e i 60 giorni.
Calcolando il budget annuale assegnato, il prestito sociale d'onore
aveva 150.000 euro e invece il microcredito 95.000. Ciascuna
domanda può essere sovvenzionata per un massimo di 2.000 e quindi
sono 75 le domande in questo secondo semestre che noi teoricamente
potevamo finanziare.
Come detto precedentemente, alla data del 22 luglio 2015 tra
domande già accolte e gli appuntamenti per la presentazione delle
nuove, il totale di pratiche di prestito d'onore è pari a 87. A
questo punto abbiamo sospeso le nuove domande perché se tutti
chiedono il prestito per 2.000 euro andiamo a 150.000, però non è
detto che ammontino tutti a 2.000 euro e non è detto che le domande
siano tutte accoglibili, anche perché dobbiamo fare i conti con
quelle già impostate e che avevamo già determinato la definizione
di un progetto condiviso tra utente e assistente sociale. Bisogna
che poi il progetto sia verificato con l'Ente che assume il quale
dovrà comunque poi verificare in che percentuale potrà accogliere
la richiesta e dare avvio a questi progetti, ecco perché abbiamo
tenuto comunque delle domande di riserva. Devo dire che alcune di
queste prime domande sono state escluse anche a causa di alcune
situazioni giudiziarie che non erano previste oppure perché
mancavano i requisiti. Le assistenti sociali stanno predisponendo
degli elenchi di persone che volevano accedere al prestito sociale
d'onore e non hanno potuto per la sopravvenuta sospensione delle
domande, in modo da poterli ricontattare nel caso in cui si
trovassero nuovi finanziamenti per quest'anno.
Uno di voi mi faceva la domanda sul microcredito: è vero, il
microcredito non è ancora partito - e prevede un finanziamento di
95.000 euro - perché deve essere fatta la procedura di indizione di
un soggetto gestore esterno attraverso una procedura pubblica di
selezione. La definizione della convenzione tra l'Amministrazione
regionale e tale soggetto gestore e la definizione della
convenzione tra il soggetto individuato e l'istituto di credito. È
quindi una procedura non semplice, che si è avviata e che presto
giungerà a compimento, però c'è anche la storicità del
microcredito, in cui molte persone che lo avevano utilizzato ne
avevano poi chiesto una restituzione in ore di lavoro perché non
avevano i fondi per restituirlo. Sicuramente quindi in questo
momento in cui il prestito sociale d'onore è partito, ha una sua
nuova progettualità ma l'idea del proponente di spostare alcuni
fondi del microcredito sul prestito sociale d'onore andrà
verificata.
"Il numero di enti iscritti nell'elenco previsto..."
:
sono sei enti pubblici: l'Azienda USL, la Casa di Riposo Festaz e i
Comuni di Verrès, Jovençan, Aymavilles e Issogne; sette società
cooperative: La Sorgente, Trait d'Union, L'esprit à l'envers, La
Svolta - Le Virage, Mont Fallère, La Libellula; otto organizzazioni
di volontariato e due enti
onlus
, cioè abbiamo quindici enti
nuovi rispetto agli otto che avevamo l'altra volta, che poi negli
ultimi mesi, per una difficoltà ad assumere delle persone,
praticamente si erano ridotti a due.
Conclusione: sicuramente è una nuova organizzazione del
welfare
che non pensavamo creasse tante richieste, il che
dimostra che è un'ottima legge. Non è stata una questione di
visibilità, ne abbiamo discusso assieme. È chiaro che la povertà in
questo momento è talmente estesa, è talmente significativa
derivando soprattutto dalla mancanza di lavoro che sempre le
risorse che noi mettiamo a disposizione sono insufficienti per
coprire tutte le esigenze delle famiglie per superare, come detto
in questa legge, questo periodo di crisi per potersi poi di nuovo
inserire in questa società. Stiamo verificando se sarà possibile
spostare alcuni fondi del microcredito sul prestito sociale
d'onore, come stiamo verificando anche che il minimo vitale,
proprio per il concetto che ho detto prima, è meno utilizzato.
Certo che in questa riorganizzazione del
welfare,
questa
misura se troverà negli enti che si sono offerti una possibilità di
lavoro e di restituzione delle ore, sarà sicuramente una misura
innovativa che andrà rimpolpata e rinforzata forse anche nel 2015,
sicuramente nel 2016.
Presidente
- Per la replica, chiede la parola il
Consigliere Fabbri, ne ha la facoltà.
Fabbri (UVP)
- Grazie Presidente.
Indubbiamente il successo di questa legge è dovuto anche dalla
partecipazione attiva, molto attiva che hanno avuto gli operatori
sociali, che credono in questo tipo di beneficio da dare alle
persone bisognose, come abbiamo detto, nell'ottica del dare e
dell'avere, nell'ottica di impegnare le persone nella restituzione
del lavoro e quindi per la dignità della persona. Da quello che so
io - lei adesso me lo ha corretto - dei 150 mila destinati al
credito sociale erano stati impegnati 100 mila, adesso sono stati
impegnati 150 mila, quindi tutti impegnati. Mi conferma che il
microcredito probabilmente riuscirà ad essere impegnato in modo da
aumentare queste risorse, anche perché prima che il microcredito
poi possa essere messo in moto magari questi fondi possono essere
impegnati nel credito sociale. Tutto questo ci deve insegnare che
il
welfare
valdostano deve essere veramente ripensato e
rimodulato, per cui è necessario, proprio grazie al successo di
quest'impresa, riuscire a capire come incidere veramente sui
bisogni della gente e fare un piano, uno studio che sia fatto bene,
uno studio in cui anche cercare di capire quali sono le reali
possibilità, le reali risorse che dobbiamo dare a questa legge per
dare le risposte ai cittadini, perché credo che questo sia uno
studio approfondito che vada fatto da tecnici, che ci possono dire:
"sì, fate quella legge, fatela così e finanziatela in quel modo,
perché le richieste probabilmente saranno queste". Grazie.
Presidente
- Per la replica, ha chiesto la parola il
Consigliere Bertin, ne ha la facoltà.
Bertin (ALPE)
- Grazie Presidente.
Una legge esattamente complessa ed innovativa che richiede tempo
per essere attuata, ma mi pare che siamo ancora molto indietro e la
situazione economica e sociale che stiamo vivendo necessita al
contrario di interventi rapidi al momento delle sue risposte.
Per quanto riguarda il prestito sociale d'onore, non è ancora
stato erogato niente, mentre ci sono 80 domande e per il
microcredito, che darebbe la possibilità di accedere ad una somma
leggermente superiore dai 1.000 ai 3.000 euro...dai 3.000
euro...non è ancora stato messo in moto il meccanismo per dare
attuazione alla legge. Una legge certamente importante, ma che non
deve essere una legge manifesto, ma che deve rispondere al più
presto, soprattutto in ragione della situazione economica
estremamente difficile che stiamo vivendo, con delle ricadute
sociali pesanti. Non possiamo illuderci che la crisi passi presto,
nonostante il Primo Ministro Renzi sia ottimista e veda la ripresa,
le persone normali non la vedono, pur non essendo dei gufi. È il
caso di accelerare l'attuazione di questa legge, che può essere
almeno una piccola risposta a questa situazione estremamente
difficile che sta vivendo una parte significativa della
popolazione. Grazie.
Presidente
- Grazie. Punto 23 all'ordine del giorno.
