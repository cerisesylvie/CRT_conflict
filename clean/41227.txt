Classificazione
ISTRUZIONE PUBBLICA



Oggetto del Consiglio n. 397 del 6 febbraio 2019 - Resoconto
OGGETTO N. 397/XV - Reiezione di mozione: "Interventi per
prevenire e ridurre lo spreco connesso alla somministrazione degli
alimenti da parte degli enti gestori di mense".
Rini (Presidente) -
Punto n. 47 all'ordine del giorno.
Per l'illustrazione, la parola alla collega Russo.
Russo (M5S) -
In questa mozione parliamo di uno degli
importanti doveri che viene affidato all'istituzione: la promozione
della salute tramite l'alimentazione. In particolare, trattiamo del
tema dell'alimentazione nelle scuole, tramite la ristorazione
scolastica, da due punti di vista: la composizione del menù
consumato dai nostri figli alla refezione scolastica in un momento
fondamentale della crescita dei nostri bambini tra i tre e i dieci
anni e la prevenzione e la riduzione dello spreco, connesso alla
somministrazione degli alimenti. Qui insomma parliamo di due delle
grandi sfide del nostro tempo, della nostra epoca: la tutela della
salute tramite un'alimentazione corretta, sana e sostenibile dal
punto di vista dell'impatto ambientale e la riduzione dello spreco
alimentare dalla produzione alla distribuzione e al consumo, sfida
tanto più importante se rapportata alla criticità dell'attuale
contesto socioeconomico e della concomitante necessità di
implementare la solidarietà sociale e la sostenibilità ambientale,
per l'ingente quantità di rifiuti prodotti ogni giorno.
Parliamo del primo tema, la questione dell'alimentazione e del
menu. La promozione di un'alimentazione sana è un dovere delle
istituzioni, che devono verificare che vengano rispettate regole
chiare e valide dal punto di vista scientifico, per assicurare una
corretta nutrizione nelle scuole. Il fine è la tutela della salute
dei nostri figli, che ormai si ammalano delle stesse malattie degli
adulti, in particolare obesità e diabete. La ristorazione
scolastica fornisce il pranzo ai bambini di buona parte delle
famiglie che abitano nella nostra regione, perciò deve
rappresentare un luogo di educazione al gusto, alla salute e
all'importanza di non sprecare e buttare il cibo. Il Ministero
della salute ha espresso preoccupazione per l'eccesso di proteine
con cui vengono nutriti i bambini, che è associato al maggior
rischio di obesità, sia nei bambini sia negli adulti.
Il Codice europeo contro il cancro ci raccomanda di evitare i
salumi il più possibile e di limitare il consumo di carni rosse. Il
Fondo mondiale per la ricerca sul cancro raccomanda di basare
l'alimentazione quotidiana prevalentemente su prodotti di
provenienza vegetale: cereali integrali e legumi, verdure e frutta
ed evitare cibi ricchi di grassi saturi e zuccheri aggiunti. Una
riduzione della carne rossa andrebbe nella direzione di contribuire
a un miglioramento della salute del singolo e della qualità
dell'ambiente in cui viviamo. Gli allevamenti intensivi di carne
rappresentano una vera e propria minaccia per l'ambiente, su tre
fronti: la produzione di enorme quantità di gas metano da parte
degli animali stessi, la perdita delle foreste, che assorbono il
carbonio, per la creazione di aree da pascolo e le grandi quantità
di acqua che servono per il bestiame.
Negli ultimi anni, nei menu delle refezioni dei vari comuni
della nostra regione sono stati fatti passi avanti, sono stati
inseriti gradualmente prodotti locali, biologici e, in media, due
volte alla settimana pane integrale, non in tutte le refezioni
però. Ci sono ancora poco presenti però i legumi e la pasta
integrale e cinque giorni su cinque ci sono proteine di origine
animale, che si sommano poi a quelle assunte con il pasto della
sera. Aggiungerei un'altra osservazione: la maggior parte dei
minori, che frequentano soprattutto la scuola dell'infanzia e la
scuola primaria, consumano a metà mattina, cinque giorni su sette,
prodotti confezionati e poco salutari. Alcuni comuni, nelle gare
d'appalto, prevedono un frutto a metà mattina e altri, come quello
di Aosta, hanno aderito alla campagna "Frutta a scuola", ma in modo
discontinuo e non certamente in modo massiccio, dove forse anche
l'intervento delle insegnanti non è sempre stato così determinante
e chiaro.
Parlerei poi del secondo aspetto di questa mozione, la questione
del recupero dei resti alimentari. Parte dei pasti, che vengono
preparati ogni giorno per le mense scolastiche, finiscono per non
essere serviti, rimanendo così sui banchi di servizio ancora
perfettamente utilizzabili e sicuri dal punto di vista igienico
nutrizionale. Quello che si viene a creare è quindi un surplus di
generi alimentari che sono destinati a essere smaltiti come rifiuti
e quindi sprecati.
La ristorazione scolastica deve rappresentare un luogo di
educazione all'importanza di non sprecare e buttare il cibo. Il
documento d'intesa del 19 aprile 2018, tra Governo, Regioni, le
Province autonome di Trento e Bolzano e gli enti locali, ai sensi
della legge 166 del 2016, detta anche "legge anti spreco", reca
linee di indirizzo rivolte agli enti gestori di mense scolastiche,
aziendali, ospedaliere, sociali e di comunità al fine di prevenire
e ridurre lo spreco connesso alla somministrazione degli alimenti.
In questo documento vi è un decalogo, che la ristorazione
scolastica per esempio deve seguire per limitare e ridurre gli
sprechi, quindi danno proprio delle indicazioni precise tra cui
banalmente rilevare sistematicamente le eccedenze e i residui,
predisponendo una procedura di monitoraggio standardizzata,
individuare le criticità che portano al fatto che buona parte dei
pasti non vengono consumati in mensa (questo dipende praticamente
dal menu che viene prodotto), formare gli insegnanti sul tema e
sull'importanza dei resti alimentari, e favorire i contatti tra i
gestori delle mense, i servizi sociali dei comuni e gli enti
caritatevoli che a oggi si occupano di questo aspetto.
Fatte e condivise queste valutazioni, chiediamo un impegno
all'Assessore: inviare a tutti gli enti locali, ai dirigenti
scolastici e ai gestori delle mense scolastiche, il documento di
cui vi ho parlato sopra, "Linee di indirizzo rivolte agli enti
gestori di mense scolastiche, aziendali, ospedaliere, sociali e di
comunità, al fine di prevenire e ridurre lo spreco connesso alla
somministrazione degli alimenti". Il secondo punto è individuare
strumenti per monitorare che tali linee vengano prese in carico e
attuate. Il terzo aspetto: valutare dopo un confronto con il SIAN
dell'USL la possibilità di inserire nelle prossime gare d'appalto,
relative alle mense scolastiche, più volte la settimana pasta, pane
integrale e legumi, la riduzione di salumi e di proteine animali e
un frutto a metà mattina.
Presidente
- È aperta la discussione generale. Ci sono
richieste di intervento? Ha chiesto la parola il collega
Restano.
Restano (GM)
- Colgo l'occasione di questa mozione per
intervenire in merito all'attività che viene svolta dal
dipartimento di prevenzione a tuttotondo, o almeno da una parte di
questo, rispetto alla collettività pubblica, perché oggi
all'interno di un'interpellanza abbiamo avuto l'occasione di
parlare del dipartimento di prevenzione per quanto riguarda i
medici di sanità pubblica. Il mio intervento sarà diviso in due
parti in cui ricorderò l'attività del dipartimento stesso.
Il dipartimento di prevenzione si occupa, per la parte che
riguarda l'aspetto umano, della sanità pubblica, della sicurezza
nei luoghi di lavoro, della medicina del lavoro, della medicina
legale e il SIAN, come ha richiamato la collega, per gli aspetti
che riguardano i generi e gli alimenti della nutrizione di origine
vegetale rivolti all'uomo. Facendo quel piccolo inciso, di cui ho
detto prima, abbiamo parlato di sanità pubblica, del dipartimento,
delle vaccinazioni, delle particolarità di questo servizio,
relativamente al distretto di Variney, di Pont Suaz e di Nus. È
vero, c'è un'emergenza e l'Assessore l'ha ammesso: siamo
intervenuti con una risoluzione, ma credo che l'attuale Assessore
non abbia alcuna responsabilità rispetto a ciò che è avvenuto,
perché ha ereditato delle situazioni che si sono incancrenite nel
tempo. Dobbiamo però ricordare che la riforma sanitaria aveva
previsto la delocalizzazione di molti servizi e la Regione Valle
d'Aosta, in tal senso, negli anni, ancora prima della
controriforma, ha operato creando questi distretti, che via via
hanno assunto sempre più importanza e hanno visto impegnato il
dipartimento di prevenzione.
Qual è la preoccupazione della popolazione? Non di tutta la
popolazione valdostana, ma soprattutto di una parte che fa
riferimento alla Unité des Communes del Grand Combin. La
preoccupazione non è di dovere per un breve periodo di tempo
sopportare questa emergenza, che ci vede costretti a rivolgerci
agli ambulatori di Pont Suaz o a quelli di Aosta, ma è quella di
vedere nel tempo sottrarre determinate competenze. Già in passato
eravamo intervenuti: togliamo le vaccinazioni, poi - perché c'è una
comunità di soli cinquemila abitanti e non vale la pena operare -
togliamo anche le visite per la patente, poi togliamo altre cose e
alla fine togliamo anche il servizio amministrativo e togliamo un
servizio completo, che va contro il lavoro che abbiamo sempre fatto
fino oggi.
Colgo questa occasione per dire che, come collettività di questa
comunità e anche come utenti, siamo seriamente preoccupati per un
servizio importantissimo, che non è solo quello delle vaccinazioni
e che difficilmente riusciremo a risolvere nel breve periodo con
dei concorsi, ma potremo solo risolverlo con delle convenzioni
utilizzando il privato convenzionato. È per questo che mi permetto
di sollecitare, anche da parte mia, quindi dai banchi della
maggioranza, l'Assessore a risolvere questa situazione, che allarma
tutta la popolazione. Non solo per quanto riguarda i vaccini, ma
per tutta una serie di servizi che vengono erogati alla comunità,
in questo caso del Grand Combin e, ho appreso oggi, anche di altre
comunità. Quindi spezzo una lancia a favore di questo e assicuro
l'appoggio incondizionato all'Assessore per ogni tipo di attività
che vorrà rivolgere in tal senso.
Invece, per quanto riguarda la mozione, che vede di nuovo
protagonista il dipartimento di prevenzione, mi permetto di
intervenire per informare chi non lo sapesse e per ricordarlo a chi
già lo sa, dell'attività che nel corso, penso degli ultimi
vent'anni, il personale sanitario dell'USL operante presso il
dipartimento ha svolto, proprio nel settore specifico che la
collega ha richiamato, vale a dire nel settore della valutazione
dell'apporto calorico dei pasti somministrati ai nostri figli. È da
oltre vent'anni che l'azienda sanitaria svolge questa attività e
non solo: oltre alla valutazione dell'apporto calorico, valuta
anche, attraverso le analisi che vengono svolte, prima dall'USL e
oggi dall'ARPA, anche delle cariche batteriologiche degli alimenti;
non solo, anche dei principi attivi contenuti nella frutta e
verdura che noi somministriamo ai nostri giovani utenti.
Quanto lavoro è stato fatto? Vado a memoria e l'Assessore potrà
anche correggermi. Quando seguivo questo settore - intervengo
perché era il settore di mia competenza - si controllava oltre la
metà delle mense presenti in Valle d'Aosta in un anno. Dico questo
perché allora l'organico era di diciannove ispettori, personale che
operava nel campo della vigilanza ed era laureato in scienze della
prevenzione, quindi con una preparazione specifica nel settore
dell'alimentazione e della sicurezza nei luoghi di lavoro. Nel
corso della sua attività, oltre a eseguire questi campionamenti,
svolge anche una valutazione della salubrità dei locali e,
attraverso interviste del personale operante, valuta la
preparazione professionale degli inservienti, tenendo conto anche
del contesto all'interno del quale questi operano. Perché gli
accordi Stato-Regione riguardano anche e soprattutto, ahimè, come
accade in Europa, delle regioni che non hanno le nostre
particolarità, che non hanno le scuole e le mense di montagna.
Capita ancora oggi in Valle d'Aosta, che le mense siano gestite
direttamente dall'Amministrazione comunale e mi permetto di dire
che questo è un valore aggiunto rispetto alle mense di una città
metropolitana dove si ha un servizio diverso o anche solo rispetto
alle mense di Aosta. Unitamente a questo personale, operano anche
dei medici che hanno il compito preciso di svolgere delle
consulenze sui menu che vengono somministrati ai ragazzi che
frequentano le mense. Quindi mi sento di dire, e lo posso anche
provare, che tutti i menu delle nostre mense sono validati da un
medico, che si occupa in maniera specifica di alimentazione. Non
solo, quando le mense hanno qualche richiesta particolare, possono
rivolgersi a questo medico. Tali medici - all'origine erano due,
adesso ce n'è solo uno per i noti problemi di personale - sono a
disposizione anche per consulenze di altro tipo e da sempre le
hanno svolte con notevole professionalità.
Ancora, riferendomi alla mia personale esperienza di
amministratore locale e forse perché nutro una sensibilità
particolare verso l'argomento, aggiungo, come lei ha ricordato, che
da oltre dieci anni si attuano dei menu particolari, dove si è
cercato, attraverso l'opera del CELVA, di incentivare l'utilizzo
degli alimenti a chilometro zero. Ciò comporta qualche problema nel
bilanciamento del pasto, perché se a Valpelline proponiamo la
seupa à la valpellinentze
è chiaro che l'apporto calorico è
un pochino elevato rispetto a quello che viene richiesto da un
pasto più dietetico. Quindi, per cercare di allineare le esigenze
delle famiglie con, invece, i dettati delle linee guida
ministeriali, da sindaco ha incentivato degli incontri tra i
genitori, il medico delegato e l'amministrazione comunale. Devo
dire che sono stati momenti di confronto molto acceso. Perché ho
ricordato questa attività? Per dire che il problema molte volte non
viene dall'ente locale o dall'ente gestore della mensa, ma viene
direttamente dalle famiglie. Quindi noi dobbiamo formare la
famiglia, oltre a educare il bambino, perché le esigenze della
famiglia sono diverse dalle nostre in quanto amministrazione
pubblica.
Condividendo tutto quello che lei ha detto, ho colto l'occasione
per significare un pochino tutto quello che è stato fatto nel tempo
e per dire che l'Amministrazione regionale, le amministrazioni
comunali, ma soprattutto l'azienda sanitaria locale con il
dipartimento di prevenzione, opera da più di venticinque anni nel
settore specifico, senza tralasciare i controlli e la vigilanza in
questo settore. Mi permetto, signor Assessore, di spezzare una
lancia a favore delle professioni sanitarie: diciannove erano gli
ispettori che si occupavano di questo argomento vent'anni fa o
dieci anni fa, oggi sono rimasti in otto più un coordinatore.
Questo è quello che capita nella sanità in generale: ci
preoccupiamo tanto dei medici, ma dovremmo preoccuparci delle
professioni sanitarie in generale, perché il piano della
prevenzione, che dobbiamo ancora vedere operativo, è importante
soprattutto quando parliamo della prevenzione primaria, ma se
vogliamo avviare questi discorsi dobbiamo avere il personale per
farlo. Quindi, colleghi e Assessore, se si vorrà adottare una
risoluzione o un percorso che inviti l'amministrazione sanitaria ad
assumere dei tecnici della prevenzione, avrete sicuramente il
sostegno mio e di Pour Notre Vallée, Area Civica e Gruppo Misto.
Ricordiamoci che un euro speso in prevenzione significa tanti euro
risparmiati nella cura delle persone, quindi il primo punto sul
quale noi dovremo orientarci è sicuramente la formazione dei
piccoli, la formazione dei genitori, la formazione continua in
medicina. Visto che ieri abbiamo parlato di formazione dei
politici, ricordo a tutti che il personale sanitario, a volte, si
paga la formazione continua in medicina per avere i crediti ECM,
che sono necessari per proseguire nella propria professione senza
avere degli intoppi. Orientarsi verso la prevenzione da parte
nostra è una cosa molto importante.
Presidente
- Altre richieste di intervento? La parola
alla collega Pulz.
Pulz (ADU VDA)
- Intervengo velocemente per aggiungere
una proposta, perché noi facciamo opposizione, ma anche proposte.
Questa proposta fa riferimento alla legge 166 del 2016, che
concerne la dotazione e la distribuzione di prodotti alimentari e
farmaceutici a fini di solidarietà sociale e per la limitazione
degli sprechi, nonché all'inserimento dell'emporio solidale
Quotidiamo nel piano povertà della Regione, approvato dalla Giunta
regionale a fine dicembre 2018. Fermo restando che, come
sottolineava molto bene la collega Russo, l'impegno principale
sarebbe quello di evitare di produrre sprechi all'origine, la
nostra proposta è di inserire l'obbligo di conferire all'emporio
solidale Quotidiamo tutto il cibo non utilizzato. Chiaramente
questo cibo dovrebbe essere opportunamente abbattuto e confezionato
sottovuoto da chi si aggiudicherà l'appalto e comunque l'emporio è
attrezzato per la conservazione dei prodotti freschi. Questa è la
proposta che vorremmo venisse tenuta presente dalla mozione.
Presidente
- La parola al collega Manfrin.
Manfrin (LEGA VDA)
- Sarò anch'io brevissimo e
innanzitutto ringrazio il collega Restano per avere chiarito
l'aspetto, che è assolutamente importante, relativo ai controlli. È
una cosa di cui abbiamo già avuto modo di discutere in altri
consessi, ma volevo aggiungere un dettaglio a quanto ha appena
affermato la collega Pulz e in generale anche sul senso della
mozione.
C'è un problema fondamentale sull'utilizzo di questo cibo. Voi
sapete che, per la maggior parte, questi sono cibi - sul comune di
Aosta funziona così e lo prendo per fare un esempio, perché credo
sia il riferimento anche tra quelli più grandi - che vengono
cucinati da un centro di cottura e poi veicolati nelle varie
scuole. Esistono due tipi di problemi per i cibi cotti di questo
tipo, ma anche sui cibi in genere, veicolati tramite Gastronorm,
che sono contenitori alimentari per dosi multi porzione. Il primo
problema è quello di riutilizzare il cibo già cotto: all'arrivo
nelle varie refezioni i contenitori vengono aperti, questo cibo si
deteriora e il trasporto dal luogo in cui è stato aperto a un
eventuale secondo luogo - per esempio l'emporio Quotidiamo -
risulta impossibile, se non rischioso, per la salute. Anche perché
- credo che anche il collega Restano abbia un'esperienza di questo
tipo - c'è un problema di contaminazione: se uno di questi cibi si
contamina e arriva all'interno dell'emporio o di qualsiasi mensa e
viene consumato e l'utente finale accusa un problema, una malattia
piuttosto che un banalissimo problema, c'è un problema di
responsabilità. Di chi è la colpa? Dell'ente che fornisce questo
pasto riciclato o dell'ente che l'ha fornito a monte e che l'ha
trasportato? E questo è un primo problema.
Il secondo problema è relativo alle quantità. Noi sappiamo che
giustamente, proprio per venire incontro al tema del contrasto allo
spreco del cibo - vi parlo sempre per esperienza del comune di
Aosta - si cerca di veicolare questi pasti secondo un calcolo, che
viene fatto tutte le mattine, con cui si cerca indicativamente di
veicolare dei pasti che siano in numero corretto. Ci sono degli
avanzi, che sono quantità molto basse, ma soprattutto che variano
rispetto a quelli che c'erano in passato. Una volta si faceva il
pasto per tutti gli alunni potenziali, quindi se c'erano duecento
alunni che potenzialmente potevano mangiare, si preparava per
duecento persone, se poi erano cento, c'erano porzioni che
avanzavano, perché era impossibile prevederlo dal giorno prima al
giorno dopo. Invece oggi - c'è una applicazione attiva sul comune
di Aosta - si può prevedere giorno per giorno con la prenotazione
quanti saranno i pasti, quindi si è ridotta enormemente la quantità
di spreco.
Dicevo, però, che c'è un problema di quantità, perché anche
cercando di venire a questo tipo di esigenza, quindi evitando il
trasporto di questi cibi ed evitando la contaminazione in altri
luoghi, succede questo: non posso dire a dieci persone di andare a
mangiare se la quantità magari non è dieci, se non ci sono avanzi o
magari oggi sono quindici e domani sono sei; c'è un problema di
questo tipo.
A oggi sul comune di Aosta questo problema viene risolto in
alcune istituzioni, non in tutte, utilizzando questi cibi per chi
ne fa richiesta per l'utilizzo animale, per esempio il canile o le
persone che hanno degli animali. Questa è una soluzione che è stata
applicata e che ho trovato peraltro molto efficiente. Credo che il
confezionamento, che suggeriva prima la collega Pulz, sia un po'
difficile nelle grandi realtà, perché bisognerebbe fare un
confezionamento in loco e peraltro sempre con i problemi che ho
citato. Credo che questo sia un po' il nodo da sciogliere sul
tema.
Semplicemente volevo fornire il mio contributo, perché siamo
tutti d'accordo sul fatto che non si debba sprecare cibo, siamo
tutti d'accordo che, se si può, il cibo che avanza vada dato alle
persone che sono in stato di necessità. Il problema sono le
modalità di distribuzione e di utilizzo.
Presidente
- La parola al collega Lucianaz.
Lucianaz (LEGA VDA)
- Volevo dare anche io il mio piccolo
contributo a questa interessante iniziativa della collega Russo.
Visto che è da più trent'anni che scarico merce alimentare nelle
mense, ne ho viste un po' anch'io e approfitto della presenza e
delle competenze del collega Restano, affinché mi dia conforto.
Un problema è la data di scadenza. Voi sapete benissimo che
sulle confezioni c'è una data "preferibilmente entro": è un
consiglio al consumo, ma questo non significa assolutamente che la
merce il giorno dopo quella data sia deteriorata, ma lì veramente
si assiste a uno spreco enorme di merce, che viene gettata mentre
ancora è totalmente commestibile. Non sarà competenza della nostra
amministrazione, però sappiate che il "preferibilmente entro" è
veramente fonte di tonnellate e tonnellate di sprechi alimentari e
io mi augurerei che il legislatore prendesse qualche iniziativa in
questo senso.
La seconda questione è il ruolo dei controlli degli operatori
dell'USL. Benissimo la prevenzione, ma tanti operatori economici,
sovente, la vedono come una repressione. Quindi io spero che l'USL
sia sempre più per la prevenzione e meno per la repressione.
Presidente
- La parola al collega Bianchi.
Bianchi (UV)
- Anch'io, come i colleghi che sono
intervenuti, volevo dare un piccolo apporto a questa mozione,
partendo da un lavoro che è stato fatto in passato e che viene
comunque ricordato anche nella prefazione della mozione stessa. In
passato già si è fatto un lavoro importante - ai tempi facevo il
sindaco e facevo parte della commissione - e si era partiti dal
presupposto di portare all'interno delle mense delle scuole i
prodotti valdostani, come ha già ricordato il collega Restano,
prodotti a chilometro zero, proprio perché si voleva dare un certo
indirizzo, di mangiare sano, di dare cose sane ai nostri bambini.
Quindi, è già stato fatto un grande lavoro e ciò viene
riconosciuto.
Il problema, a mio avviso, è proprio quello che è stato
evidenziato da chi mi ha preceduto, che è quello delle famiglie.
Proprio all'inizio del progetto "Io mangio valdostano", le più
grandi problematiche che ci sono state all'interno delle mense
scolastiche sono state poste dalle famiglie, perché si lamentavano
che c'era troppa verdura, che non c'era pasta e via dicendo; non
entro nei particolari. Però principalmente è quello il problema.
Quindi a mio avviso si dovrebbe partire da lì, spiegando tutta una
serie di situazioni.
Poi qui si chiede di aggiungere un frutto: benissimo! Tante
mense lo stanno già dando: ve lo garantisco, a Pollein succede.
Ricordava il collega Manfrin delle mense di Aosta, amministrazione
che ha fatto una certa scelta. Altre amministrazioni hanno fatto
scelte differenti, molto probabilmente con numeri inferiori, questo
lo riconosco, però per esempio nel comune in cui facevo il sindaco,
a Pollein, abbiamo una mensa con un cuoco e un aiuto cuoco che
tutte le mattine, in funzione del numero di bambini, cucinano dei
pasti su dei menu adattati all'appalto, ma con delle grammature
certificate dall'USL. Quindi sotto quell'aspetto io mi sento
tutelato su cosa mangiano i bambini in quella mensa.
La mozione parlava di altre tipologie di cibo: ben vengano, ma a
mio avviso le problematiche nascono con le discussioni all'interno
delle famiglie, perché poi i bambini non mangiano; questo è per
chiarire tutta una serie di aspetti.
A mio avviso, alla base della mozione l'errore è impegnare il
Consiglio regionale a trasmettere agli enti locali, invece dovrebbe
essere l'inverso. Vale a dire che, essendo gli enti locali comunque
rappresentati da sindaci e amministratori che hanno il polso della
situazione, è da lì che dovrebbero partire le cose e chi ha fatto
scelte diverse, cioè non con pasti preconfezionati, ha fatto delle
scelte giuste e logiche. È chiaro che i costi aumentano, perché il
buono mensa, dove si è optato per queste soluzioni, è di un importo
superiore ad altri. Abbiamo delle iscrizioni di bambini di altri
comuni, perché c'è la mensa scolastica dove si fa da mangiare
giornalmente, con il cuoco e l'aiuto cuoco. Quindi imporre tutta
una serie di tipologie di cibo non è una cosa logica.
Permettetemi ancora un passaggio, dopodiché termino. Il problema
dello spreco, a mio avviso, proprio con la tipologia di
organizzazione che c'è, con il numero di pasti giornalieri, cioè
vale a dire che il mattino si sa quanti bambini sono ammalati e
quindi quanti bambini accederanno alla mensa, di spreco alimentare
ce n'è veramente poco, per le realtà che conosco. Chiaramente poi,
se qualcuno conosce delle realtà che non funzionano bene, io non lo
so. Conosco delle realtà che funzionano molto bene. E in tal senso,
si è già fatto molto e gli enti locali hanno già fatto molto.
Presidente
- Ci sono altre richieste di intervento? La
parola alla collega Minelli.
Minelli (RC-AC) -
Io ho ascoltato con attenzione le cose
che sono state dette, ed effettivamente c'è del vero in tutto
quello che ho sentito. Partendo dall'impegno della mozione, si
chiede di inviare queste linee di indirizzo agli enti locali e poi
di individuare gli strumenti per monitorare che le linee vengano
attuate e, infine, di valutare se inserire più volte alla settimana
alcuni alimenti e di ridurre le proteine: ritengo che questo
impegno sia quello su cui bisogna concentrare l'attenzione. Poi
sappiamo benissimo - è vero quello che diceva il collega Bianchi e
che ha richiamato anche qualcun altro - che spesso sono le famiglie
a non recepire quelli che devono essere gli indirizzi.
Io credo che la mensa scolastica, che ha una valenza non
soltanto di tipo alimentare, ma anche educativa, riesca a fare un
lavoro che è quello di aiutare a un'alimentazione più corretta i
bambini che, almeno una volta al giorno, hanno sicuramente la
possibilità di consumare un pasto più equilibrato e più adatto alla
loro età evolutiva e che ha bisogno dell'apporto di questi
nutrienti. Avere un cuoco e avere delle mense, come ci ha ricordato
il collega Bianchi, che cucinano regolarmente e sulla base delle
effettive prenotazioni, ha un senso e ha un costo maggiore. Però è
in questa direzione che, secondo me, dove è possibile muoversi,
bisogna andare.
La questione degli sprechi. Si presuppone che, nel momento in
cui si sa quanti bambini devono mangiare, il pasto venga cucinato
sulla base di questi numeri, però spesso si crede che tutto quello
che viene cucinato, e non è soltanto un piatto generalmente, venga
consumato; sappiamo che spesso non è così. C'è un primo, un
secondo, un frutto, quello che è, ma i bambini non mangiano sempre
tutto. Quindi la questione dello spreco, anche quando i numeri sono
certi, esiste. E se questa eccedenza di cibo si può recuperare in
qualche modo, con tutte le difficoltà che sono state ricordate
anche dal collega Manfrin, a mio avviso, considerata la quantità di
cibo che si spreca giornalmente in questo paese, davvero
recupereremmo molto e lo potremmo destinare a chi ne ha
effettivamente bisogno. È qualche cosa di complesso da organizzare,
ma io credo che ne valga la pena, per cui dal mio punto di vista
l'impegno su cui questa mozione insiste è assolutamente
condivisibile.
Presidente
- Non ci sono altre richieste. È chiusa la
discussione generale. Per la replica, la parola all'assessore
Baccega.
Baccega (UV)
- Ringrazio i proponenti di questa mozione
perché ci danno modo di confrontarci in Consiglio regionale su un
tema, che è certamente molto sentito, come dimostrato dal fatto che
molti colleghi, che sono intervenuti, abbiano dato il loro apporto:
il collega Restano in qualità di persona competente, in quanto
facente parte del dipartimento di prevenzione, ma poi anche tutti
gli altri, che hanno dato sicuramente il loro contributo. Credo che
sia opportuno dire che cosa in realtà sia stato fatto, che cosa si
è mosso. Il collega Bianchi ha anticipato alcuni passaggi nel suo
percorso di sindaco: certamente è stato protagonista di questi
passaggi.
Va detto che l'USL, in considerazione del fatto che esercita le
funzioni di tutela della sicurezza alimentare, nonché della
prevenzione alla salute, immediatamente, su sollecitazione
dell'assessorato, nel novembre 2018, ha comunicato a una serie di
destinatari - al direttore sanitario, al direttore della direzione
medico-ospedaliera dell'azienda USL, al direttore della struttura
complessa di igiene degli alimenti e della nutrizione, al
presidente del CPEL, alla società di servizi, agli asili nido
interaziendali,
garderie d'enfance
, asili nido, eccetera, al
Sovrintendente agli studi, ai dirigenti delle istituzioni
scolastiche di ogni ordine e grado e anche al Convitto regionale
Federico Chabod - le linee guida e di indirizzo che sono state
rivolte agli enti gestori di mense scolastiche, aziendali,
ospedaliere, sociali e di comunità, al fine proprio di prevenire e
ridurre lo spreco connesso alla somministrazione di alimenti. Sono
stati pubblicati in Gazzetta Ufficiale il 30 ottobre del 2018 e sul
sito internet della Regione Valle d'Aosta nella sezione "canali
tematici".
Successivamente il dirigente, con nota del 28 dicembre, ha
fornito la medesima informazione sull'entrata in vigore di queste
linee di indirizzo a tutta una serie di soggetti, in considerazione
della competenza all'assegnazione di finanziamenti concernenti il
servizio mensa: alla società Markas di Bolzano alla quale spetta la
fornitura del servizio di mensa scolastica, in particolare a
studenti di scuola secondaria di secondo grado, presso la struttura
di via Garibaldi e presso varie scuole.
Si fa presente che sin dall'aggiudicazione del relativo appalto,
ossia dal primo ottobre 2015, l'articolazione settimanale del menu
è stata elaborata in accordo con il competente servizio di igiene
degli alimenti e della nutrizione dell'azienda USL. I menu
prevedono, a titolo esemplificativo, l'impiego di pasta integrale,
di polpette di ceci, di
orzocchi
alla zucca, di hamburger di
soia, di insalate di farro, di insalata di pasta e legumi e tra
l'altro anche di prodotti biologici quali la pasta, il riso e
l'olio extravergine di oliva. Le linee di indirizzo sono state
trasmesse anche ai sindaci dei comuni ai quali spetta la fornitura
del servizio di mensa, agli insegnanti di ogni ordine e grado,
nonché a quelli che svolgono compiti di assistenza agli alunni
dell'infanzia nel momento della refezione. Sono state inviate alle
varie ditte, alle varie cooperative, che sono ovviamente coinvolte
e alle quali i comuni hanno aggiudicato il servizio di mensa - non
sto a citarle perché è un lungo elenco - che viene erogato anche
agli insegnanti di ogni ordine e grado, all'istituto Gervasone di
Châtillon, eccetera.
In queste note si è evidenziato che la riduzione dello spreco
alimentare nella catena di produzione, dalla trasformazione
industriale fino alla fase di distribuzione e consumo, rappresenta
uno delle più importanti sfide di questo secolo. Ne abbiamo
consapevolezza e l'abbiamo verificato dagli interventi che si sono
succeduti, specie se rapportato alla criticità dell'attuale
contesto socioeconomico della popolazione e dalla concomitante
necessità di implementare la solidarietà sociale e la sostenibilità
ambientale. Direi che c'è stata una diffusione e una comunicazione
piuttosto capillare e incisiva. Trattandosi ovviamente di linee di
indirizzo, a rigore nessun obbligo può sorgere nei confronti dei
destinatari, tanto più che tali linee di indirizzo sono state
approvate con un'intesa Stato-Regioni, proprio ai sensi
dell'articolo 10 della legge 19 agosto 2016, che veniva evidenziata
dalla collega Pulz nel suo intervento, in cui viene sancito che le
amministrazioni interessate provvedono all'attuazione delle
indicazioni contenute nel documento con le risorse umane,
finanziarie e strumentali disponibili a legislatura vigente.
Gli interventi nutrizionali sulla ristorazione collettiva
vengono già condotti dalla struttura igiene alimenti e nutrizione
(SIAN) del dipartimento di prevenzione dell'azienda USL, tenendo
conto delle indicazioni delle linee guida nazionali per la
ristorazione scolastica, approvate dalla Conferenza Stato-Regioni:
le linee di indirizzo, rivolte agli enti gestori di mense
scolastiche per ridurre lo spreco connesso alla somministrazione di
alimenti, questo è il titolo del capitolo. Tra i compiti
istituzionali del SIAN, in particolare rientra anche la verifica,
il controllo delle tabelle dietetiche e la consulenza sui
capitolati per la ristorazione collettiva. Al 31 dicembre 2018, in
riscontro a richieste di valutazione di dietetici, ai fini del
visto di approvazione, consulenza sui capitolati, formulazione di
diete speciali, sono stati emessi dal SIAN 51 documenti ed è stata
assicurata consulenza e supporto alle commissioni mensa dei vari
comuni della Valle su tematiche nutrizionali e di sicurezza
alimentare. Gli interventi per il miglioramento della qualità
nutrizionale nella ristorazione scolastica, nonché l'educazione al
gusto fanno appunto parte dei LEA. Nel 2018 c'è stato un rapporto
continuo di collaborazione con i comuni della regione e, con altre
istituzioni come il CELVA, si sta procedendo come per il settore
privato alla realizzazione di iniziative di educazione sanitaria e
promozione della salute da realizzarsi nell'ambito del servizio di
ristorazione scolastica. Così come sono stati attuati incontri
organizzativi con il coinvolgimento di insegnanti e genitori e
controlli nelle mense collettive. La valutazione e il monitoraggio
sull'applicazione delle linee guida sulla qualità nutrizionale dei
pasti comprende anche la valutazione dello spreco.
Nel 2018 sono stati sottoposti a controllo chimico i pasti
completi di 29 mense scolastiche. Tra le mense controllate la
maggior parte delle comunità disponevano di un dietetico approvato
dal SIAN, anche se in alcuni casi è stata riscontrata una parziale
o totale modifica: ecco che qui intervengono le famiglie che in
qualche modo cercano di sollecitare la fornitura di pasti di tipo
differente rispetto a quelli indicati nel capitolato. A seguito del
monitoraggio nelle mense, ovviamente quelle sottoposte a controllo,
le porzioni in generale sono risultate adeguate per i primi piatti,
quasi sempre sottodimensionate per i secondi e sempre
sottodimensionate per contorni e frutta. A fronte di ciò, è stata
riscontrata anche una considerevole quantità di scarti nei primi,
nei secondi e nei contorni. I bambini mangiano poco, sia in termini
di numero di porzioni con scarti, sia in termini di quantità media
in grammi di scarto per porzione: i risultati sono molto simili
agli anni precedenti ed è un
trend
che va avanti negli anni.
Questo conferma la scarsa abitudine dei bambini a consumare verdura
e frutta, ma impone anche la necessità di interrogarsi sulle
motivazioni, trovare soluzioni e prevedere fin dalla tenera età
interventi didattico educativi per favorire nei bambini un buon
rapporto con il cibo e l'acquisizione di corrette abitudini
alimentari.
Il dietetico approvato dal SIAN è completato con un percorso,
che è stato fatto e che ha dato dei risultati e dei riscontri
oggettivi. Per quanto riguarda la gestione del recupero del cibo,
ci sono ovviamente delle oggettive difficoltà di sicurezza degli
alimenti che vengono recuperati, sulla base delle scadenze, come
indicava il collega. Quindi, sulla base di questo, ci sarà ancora
molto da lavorare per capire quali possano essere i percorsi che
andranno a essere effettuati.
Direi che, rispetto a quanto avete chiesto nella mozione,
intanto è stato fatto un rapporto di comunicazione molto efficace e
molto forte tra l'azienda USL, il dipartimento di prevenzione e
tutti gli attori coinvolti. La comunicazione è attiva e i controlli
si stanno facendo, invece per il recupero dello spreco ancora ci
sarà molto da lavorare. Da questo punto di vista noi riteniamo di
avere ottemperato a quel percorso, quindi, se vuole, su questo tema
ci ritorneremo, magari in Commissione, ma la mozione la invito a
ritirarla, altrimenti noi ci asterremo, perché le cose sono state
fatte.
Presidente
- La parola alla collega Russo.
Russo (M5S)
- Assessore, ero molto consapevole che questi
sono dei temi molto complessi. Volevo fare due precisazioni ai
colleghi che hanno parlato della resistenza delle famiglie ai
cambiamenti. Chi di noi lavora con i genitori - io lavoro parecchio
con i genitori - sanno che le loro resistenze ci saranno sempre, in
qualsiasi tipo di cambiamento verrà proposto, perché la resistenza
è la prima reazione. Le mamme si preoccupano sempre di tutto quello
che cambia la routine e, se poi tocchiamo il problema del cibo, che
è legato ai fantasmi più reconditi di ognuna delle mamme sulla
sopravvivenza, sulla vita, sull'origine, sollecitiamo un ambito
delicatissimo.
Io però credo che le istituzioni abbiano un dovere preciso in
tale ambito, cioè debbano avere una visione di ampio respiro.
Quello che io volevo portare con questa mozione era sicuramente
un'osservazione su alcuni punti, ma era un'idea di visione: vedere
una Regione che riesca a capire quanto l'alimentazione non sia solo
una questione di cibo, ma sia una questione di educazione e sia di
una questione di prevenzione. In questo momento di grandissime
risorse finanziare che sono state contratte in modo importante, noi
dobbiamo capire che solo lavorando sulla prevenzione avremo dei
risultati! La prevenzione fa in modo che tutte le future malattie,
cui andremo incontro, si ridurranno a livello numerico e
soprattutto questo avrà un risvolto sulla spesa sanitaria, che al
momento è altissima soprattutto sulle malattie croniche: mi sembra
che questa sia la visione che noi chiedevamo nella mozione.
Io sono d'accordo che sulla redistribuzione del cibo prodotto ci
saranno dei problemi, ma la nuova legge anti spreco va proprio in
questa direzione, verso la semplificazione di questo. E noi non
siamo la prima regione che si preoccupa di questo: l'Emilia
Romagna, la Lombardia in qualsiasi scuola hanno già messo in moto
meccanismi di redistribuzione. Tutti i problemi rilevati sul fatto
della carica batterica, sono veri, ma la carica batterica è
limitata ai prodotti cucinati, i prodotti freddi questo problema
non ce l'hanno. Quindi mi dispiace perché, secondo me, abbiamo
perso un'occasione per avere una visione più ampia su un tema
importante.
Volevo solo aggiungere un'altra questione. Quello che mangiamo
incide in modo importante su due aspetti: sul nostro benessere
fisico e anche sul benessere mentale, questo ce lo dimentichiamo.
Noi mangiamo tre, quattro, cinque volte al giorno e le nostre
capacità cognitive, cioè l'attenzione e la concentrazione, sono
influenzate in modo importante dagli alimenti che mangiamo. È
questa la direzione in cui io avevo pensavo alla mozione.
Presidente
- La parola al collega Rollandin.
Rollandin (UV)
- Je crois que le thème est engageant et
important. Les collègues ont déjà mis en évidence ce qui a été fait
pendant ces années dans les cantines scolaires. Je crois que là -
même s'il n'est pas si évident, mais c'est la chose plus simple -
la vraie difficulté c'est de faire comprendre aux parents quel est
le système de justement prévoir qu'il y ait dans les familles une
attention spécifique, car, comme vous venez de dire, une fois ils
mangent à la cantine, mais pour le restant ils mangent à la maison.
On peut le voir aussi dans la plupart des cas, dans les communes ou
dans les autres établissements: l'enfant, le jeune est surtout
conditionné de ce qui se passe à la maison; il arrive à la cantine
scolaire et le système, pour la plupart, est différent dans la
totalité.
Io credo che questo non sia un tema secondario, perché
bisognerebbe a poco a poco cercare almeno di fare capire anche ai
genitori che ci deve essere un approccio diverso. Altrimenti c'è un
contrasto molto forte tra quello che succede nella mensa scolastica
e quello che succede per gli altri pasti. Come lei diceva
giustamente, si fa la merenda il mattino, poi il pasto della sera:
tutto questo porta a delle situazioni che diventano quasi
paradossali, per cui un pasto su quattro lo fa bene, cioè secondo
il SIAN, con tutti i controlli, ma poi arriva a casa ed è un altro
mondo. Allora, bisogna cercare poco a poco anche di indirizzare e
di fare un'azione con i genitori, attraverso i figli. Questo è uno
degli aspetti che molto spesso è stato usato anche pedagogicamente,
di intervenire sulle famiglie attraverso i figli, che sono convinti
di quello che man mano succede.
Volevo solo sottolineare questo aspetto che indubbiamente non è
secondario, perché la gran parte passa attraverso questo canale. E
condivido quello che lei diceva che poi la salute, in conseguenza a
tutto il resto e alle abitudini, passa attraverso il cibo che noi
condividiamo.
Presidente
- La parola all'assessore Certan.
Certan (ALPE)
- Semplicemente un piccolo contributo,
perché la collega Russo nel suo secondo intervento ha detto:
abbiamo perso un'occasione per una visione. Io credo che
l'intervento dell'assessore Baccega abbia messo in evidenza come
invece questa tematica sia presa in considerazione. Lo stesso
intervento del collega Restano, ma anche di altri colleghi, ha
messo in evidenza quanto si sia fatto e si stia cercando di
migliorare in questi anni a livello di enti gestori, perché poi
sono spesso i Comuni e le Unités des Communes che si occupano di
questi servizi, proprio nella visione e secondo l'indirizzo che lei
indicava. Credo che il famoso detto
siamo quello che
mangiamo
, sia da sottolineare per questo aspetto.
Noi condividiamo che l'istituzione o comunque un'amministrazione
debba avere una visione che vada al di là delle paure o dei dubbi
che possono avere giustamente delle famiglie, le quali non hanno
tutti gli elementi per poter fare valutazioni di quel tipo. Come
assessorato chiederò agli enti locali di andare ad approfondire,
perché non tutte le istituzioni, non tutte le mense sono gestite
nello stesso modo ed è importante avere un monitoraggio su questo.
Però io credo che l'idea, che lei ha provato con questa mozione a
dare, sia davvero passata e non è assolutamente messa in dubbio.
Questa visione dell'importanza del cibo e sull'importanza,
soprattutto, del ruolo che il cibo ha nell'educazione, nello stile
di vita, ma anche nello sviluppo del bambino o del ragazzo e quindi
anche poi della persona adulta, credo che sia assolutamente presa
in considerazione e nelle nostre risposte sia stato messo in
evidenza. Penso lo stiano prendendo in considerazione anche le
scuole: molte hanno una serie di programmi sull'educazione
all'alimentazione e contro lo spreco, che vanno in questa
direzione.
Dalle ore 16:34 assume la presidenza il vicepresidente
Rollandin.
Rollandin (Presidente)
- Ha chiesto la parola l'assessore
Viérin, ne ha facoltà.
Viérin (UVP)
- Il dibattito è stato molto interessante.
Alcuni colleghi hanno ricordato i progetti del passato e vorrei
sottolineare l'importanza - al di là poi dell'esito
dell'approvazione: come è stato ricordato, non è una mancanza di
sensibilità - che su questi temi ci sia una sinergia, affinché si
riduca lo spreco e ci sia una alimentazione sana, ci sia, ove
possibile, l'utilizzo di prodotti a chilometro zero, quindi locali
e a filiera corta. Il collega Bianchi era sindaco e citava il
progetto "io mangio valdostano", che era stato un accordo tra
l'Assessorato istruzione e cultura e il collega Gerandin, il quale
era presidente del CELVA. Mettemmo in campo questa azione, accanto
ad altre misure che avevano altre finalità, proprio perché l'idea
era, pur rispettando l'autonomia decisionale e l'autonomia di ogni
ente nelle proprie funzioni, di siglare dei protocolli d'intesa che
dessero degli indirizzi. E l'indirizzo era appunto di cercare di
sensibilizzare le famiglie
in primis
e poi gli enti gestori,
affinché si potesse addivenire alla possibilità, prima ancora di
gustare altre possibilità, di avere la possibilità di valorizzare
la filiera agroalimentare valdostana. L'educazione e gli stili di
vita: avevamo anche organizzato dei momenti formativi e divulgativi
per le scuole, con degli esperti di alimentazione, proprio per
cercare di fare un lavoro corale.
Credo che la possibilità oggi di suscitare il tema sia una
possibile riattualizzazione della tematica, che non solo non è
superata, ma va veramente attualizzata. Oggi, in una società che è
in profonda evoluzione - la collega Russo l'ha bene ricordato - le
sfide sono distrattive anche per quanto riguarda i corretti stili
di vita e di alimentazione. La maggior parte del tempo che i nostri
ragazzi, i nostri giovani passano in termini di alimentazione e di
educazione sono quelli scolastici, nelle mense e nei servizi a cui
accedono.
Aggiungo una disponibilità a lavorare, visto che questa mattina
si è parlato di prodotti e di eccellenze. Al di là di tutta la
filiera da promuovere e da valorizzare, è necessario rilanciare -
oggi abbiamo un paniere valdostano molto articolato rispetto a
dieci o quindici anni - per avere una possibilità in più che si
aggiunge alle tematiche che i colleghi hanno sottoposto. Quindi in
questo senso queste brevi considerazioni.
Presidente
- Altri che intendono prendere la parola? La
parola al collega Gerandin.
Gerandin (MOUV')
- Volevo ringraziare la collega Russo
per l'iniziativa, perché è indubbiamente condivisibile e perché
tutto è migliorabile. Comunque ci si era già mossi nel passato in
questa direzione. Come qualcuno ha sottolineato, all'epoca ero
presidente del CELVA e per le mense c'era una
deregulation
totale: non c'erano dei menu, non c'erano dei nutrizionisti, non
c'era nessun esperto in alimentazione che desse delle indicazioni
e, nello stesso tempo, avevamo delle forniture dove la più parte
degli alimenti arrivavano da fuori Valle, con dei percorsi
infiniti.
Abbiamo provato a introdurre "Io mangio valdostano": ci sono
stati dei menu predisposti da nutrizionisti, da gente che si
occupava di alimentazione e si è cercata la giusta mediazione, così
la chiamo. Siamo partiti nella direzione di cui dicevamo: bisogna
essere molto rigidi, mettiamo dei menu con un'attenzione prima
tutto all'educazione alimentare. Dopo una settimana, dieci giorni
siamo stati subissati di lettere di genitori che dicevano: mio
figlio a scuola non mangia più e abbiamo dei grossi problemi. E
allora si è cercata una giusta mediazione.
Con questo colgo lo spirito migliorativo e propositivo della
mozione. Chiederei, se possibile, di essere un po' meno
tranchant
in questa volontà - però il giusto richiamo io lo
condivido - proprio per queste difficoltà oggettive. Ricordo che in
questo momento c'è la possibilità concreta per le mense, quelle che
confezionano in loco, addirittura di fornirsi in negozi alimentari
di paese: nelle macellerie, perché abbiamo anche la carne in questi
menu, dai fruttivendoli, se ci sono rivenditori di verdura in loco.
Si è davvero aperto un altro modo di pensare la mensa e gli
alimenti dei bambini. Poi non saranno dal punto di vista alimentare
i prodotti migliori, ma sicuramente sono quelli che hanno meno
conservanti o altre controindicazioni. La Valle d'Aosta è talmente
piccola che penso che, come tutte le cose di buon senso, ci debba
essere una giusta mediazione tra le diverse esigenze.
Presidente
- Se non ci sono altri interventi, passiamo
alla votazione. La votazione è aperta. La votazione è chiusa.
Esito della votazione:
Presenti: 33
Votanti: 6
Favorevoli: 6
Astenuti: 27 (Aggravi, Baccega, Bertschy, Bianchi, Borrello,
Certan, Chatrian, Cognetta, Daudry, Distort, Farcoz, Ferrero,
Fosson, Gerandin, Luboz, Lucianaz, Manfrin, Marquis, Morelli,
Nogara, Restano, Rini, Rollandin, Sammaritani, Spelgatti, Testolin,
Viérin)
Il Consiglio non approva.
Presidente
- La parola al collega Daudry.
Daudry (UVP)
- Semplicemente per chiedere una breve
sospensione per una riunione di maggioranza.
Presidente
- Una breve sospensione è accordata.
La seduta è sospesa dalle ore 16:45 alle ore 17:58 e dalle
ore 17:59 assume la presidenza la presidente Rini.
