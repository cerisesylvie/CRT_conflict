Classificazione
AMBIENTE
Stoccaggio e smaltimento rifiuti



Oggetto del Consiglio n. 2658 del 24 ottobre 2012 - Resoconto
OGGETTO N. 2658/XIII - Interpellanza: "Individuazione di
soluzioni per la gestione della componente organica dei rifiuti
urbani".
Interpellanza
Richiamata la nostra interpellanza avente per oggetto:
"Riproposizione, per l'anno 2013, di iniziative per la prevenzione
e la riduzione della componente organica dei rifiuti
urbani";
Ricordata la deliberazione della Giunta regionale n. 2640
dell'11 novembre 2011 con la quale si impegnavano € 400.000 ''per
la promozione e sostegno ad iniziative per la prevenzione e la
riduzione della componente organica (compostaggio) dei rifiuti
urbani nonché la promozione di raccolte differenziate presso i
centri comunali di raccolta dei rifiuti'';
Sottolineato l'interesse di questa iniziativa che, seppur
limitata ed insufficiente, può rappresentare un punto di partenza
per una corretta gestione della componente organica dei
rifiuti;
i sottoscritti Consiglieri regionali
Interpellano
l'Assessore competente per conoscere:
1) lo stato di avanzamento delle procedure e il numero di
progetti conclusi in relazione alla deliberazione della Giunta
regionale citata in premessa;
2) se, e con quali modalità, si intende proporre soluzioni
per la gestione della componente organica dei rifiuti.
F.to: Bertin - Cerise
Presidente
- La parola al Consigliere Bertin, per una
precisazione.
Bertin (ALPE)
- Grazie Presidente.
Questa interpellanza riprende un'interpellanza presentata
qualche tempo fa, un'iniziativa che riprendeva una delibera della
Giunta di fine anno scorso che riguarda i 400.000 euro per
iniziative riguardanti la componente organica dei rifiuti. Non sto
qui a riprendere tutto quanto già detto in occasione dell'altra
interpellanza, l'obiettivo di questa iniziativa è capire a che
punto sono i progetti che sono stati avviati dalle Comunità montane
e dal Comune di Aosta in quanto sub-ATO per i rifiuti e i tempi di
realizzazione, oltre che conoscere quali sono le intenzioni in
merito alla gestione della componente organica dei rifiuti in
prospettiva da parte dell'Amministrazione regionale. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Voglio premettere che la promozione del compostaggio domestico
si iscrive nelle azioni di riduzione dei rifiuti, quindi
rappresenta la prima delle quattro "erre" della gerarchia europea
di azioni: riduzione, appunto, a cui seguono riuso, riciclo,
recupero di materie e di energia: questo per garantire una gestione
sostenibile del ciclo integrato di gestione dei rifiuti. Questa
scelta quindi si coniuga bene con le caratteristiche del nostro
territorio, che presenta piccoli nuclei abitati sparsi in ambiente
rurale. La promozione del compostaggio domestico è stata
incentivata negli ultimi anni anche con sgravi sulla tassa dei
rifiuti e ha prodotto una sensibile diminuzione della presenza di
rifiuti organici e di verde ancora presenti nei rifiuti
indifferenziati. Dalle pesature che sono state attuate e dalle
analisi merceologiche risulta che dal 2010 al 2012 si è registrata
una riduzione del 3 percento della componente umida (verde più
organico) passando da 19 a 16 percento; in questo modo ci
allontaniamo ulteriormente rispetto al resto d'Italia, dove la
componente umida è molto più alta (mediamente circa il 30
percento). Per favorire il compostaggio anche nelle zone più
urbanizzate, dove ci sono evidenti limitazioni per la pratica a
livello domestico, abbiamo promosso la realizzazione di piccoli
impianti per il compostaggio cosiddetto "di prossimità" nell'ambito
delle azioni del programma sperimentale 2011-2013 di riduzione dei
rifiuti. Queste prime compostiere si stima che permetteranno di
sottrarre ulteriori 70-100 tonnellate all'anno di frazione
umida.
Veniamo quindi nel dettaglio delle domande: con la delibera n.
2640/2011 abbiamo finanziato 49 compostiere attraverso le Comunità
montane e il Comune di Aosta, di cui 9 automatiche per un importo
totale di 400.000 euro. Allo stato attuale sono state sottoscritte
tutte le convenzioni, ad eccezione di quella della Comunità montana
Mont Rose, che ha richiesto una proroga in relazione al fatto che
dove è prevista l'installazione della compostiera, cioè la
microcomunità per anziani di Perloz, sono in corso dei lavori di
ampliamento e l'area deputata ad accogliere la compostiera
attualmente è impegnata dal cantiere. Dopo alcuni solleciti da
parte nostra, la situazione presso le Comunità montane risulta la
seguente: è in fase avanzata di installazione l'impianto della
Comunità montana Grand Paradis presso la scuola di Villeneuve; per
le 23 compostiere manuali della Comunità montana Mont Emilius è
stato perfezionato l'ordine e sono in attesa della consegna delle
compostiere; per il Comune di Aosta il procedimento invece è
sospeso per il ricorso sull'affidamento del servizio di gestione
dei rifiuti, che ha impedito l'avvio del nuovo servizio di raccolta
e trasporto rifiuti, com'è noto; per la Comunità montana Grand
Combin l'Assessorato ha suggerito modalità di istallazione e
gestione che permettono di semplificare l'iter autorizzativo
previsto dalle norme nazionali vigenti, un iter che permane molto
articolato ed oneroso perché per la normativa nazionale queste
compostiere di prossimità sono assimilate a tutti gli effetti ad un
impianto di trattamento rifiuti; per la Comunità montana Monte
Cervino vi sono state alcune difficoltà di fornitura delle
compostiere manuali da parte della ditta francese che era stata
individuata, quindi la Comunità montana sta valutando di
individuare un nuovo fornitore; per la Comunità montana Valdigne
Mont Blanc l'installazione della compostiera automatica presso la
scuola media di Morgex è prevista entro la fine dell'anno.
Tutti i progetti finanziati saranno accompagnati da un programma
di monitoraggio attuato in collaborazione con l'ARPA e l'Institut
agricole per la durata di due anni, in modo da valutare i tempi di
produzione del compost e la sua qualità e vedere poi il migliore
utilizzo del compost prodotto. Preciso che a livello nazionale il
quadro normativo che è così oneroso è in evoluzione, perché tutte
le Regioni hanno chiesto delle semplificazioni per l'installazione
di queste compostiere di prossimità. Siamo impegnati da tempo
nell'ambito della Conferenza Stato-Regioni-Commissione ambiente,
per cercare di fare introdurre modalità semplificate. È in corso in
particolare l'iter di approvazione di un decreto-legge, che
eliminerebbe la necessità di autorizzazioni per impianti di
compostaggio di prossimità al di sotto di una certa portata. Questo
implicherebbe la non assoggettabilità ad autorizzazione per nessuno
degli impianti che abbiamo finanziato con la delibera sopracitata.
Di queste modifiche ho interessato sia il Deputato che il Senatore
ad inizio estate, quando il decreto è stato analizzato alla Camera
e al Senato, loro stessi si sono fatti portatori di questo
interesse regionale sulla semplificazione per la posa di questi
impianti.
Sul secondo punto credo che saranno i risultati anche di questa
prima sperimentazione a fornire delle indicazioni utili per
definire le future iniziative di prevenzione nella produzione della
frazione organica mediante il compostaggio domestico, oppure
mediante delle compostiere presso utenze selezionate, oppure le
compostiere di prossimità o collettive.
Presidente
- La parola al Consigliere Bertin, per una
precisazione.
Bertin (ALPE)
- Grazie Presidente.
L'Assessore ha ripercorso quanto già fatto l'anno scorso, cosa
che, per evitare ripetizioni, non farò anch'io. Quello che ci
interessava con questa interpellanza era capire a che punto
eravamo, soprattutto in riferimento a quanto ci disse l'anno scorso
riguardo alle autorizzazioni. In effetti all'epoca ci diceva che
l'Assessorato stava lavorando sul fronte autorizzativo per
individuare procedure più rapide rispetto alle procedure piuttosto
complesse che esistono, mi dicono però altre Regioni che sono da un
certo punto di vista meno formaliste, che cercano di bypassare
questi problemi. È positivo che si sia investito i Parlamentari
valdostani e si agisca in sede di Stato-Regioni, è un fatto
importante e bisogna farlo perché, ripeto, riguarda non solo noi,
ma in generale tutte le Regioni.
La gestione della componente organica dei rifiuti è una parte
fondamentale e questa iniziativa, come ho sottolineato in premessa,
è certamente limitata ed insufficiente, ma è comunque positiva e va
nella giusta direzione. Crediamo che non sia sufficiente e che in
prospettiva bisogna comunque gestire in modo corretto anche
l'umido: è una componente fondamentale per raggiungere determinati
risultati in termini di raccolta differenziata, ma in generale è
irrazionale non gestire questa componente nel modo corretto. Ci
auguriamo che i tempi si velocizzino su questi piccoli impianti e
che soprattutto la parte autorizzativa non venga bloccata,
altrimenti i tempi rischiano di diventare lunghi e anche il valore
di queste piccole iniziative rischia di perdere ancora di più di
significato. Grazie.
