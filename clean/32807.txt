Classificazione
TRASPORTI E VIABILITÀ
Impianti a fune



Oggetto del Consiglio n. 1368 del 22 settembre 2010 - Resoconto
OGGETTO N. 1368/XIII - Interpellanza: "Nuova gara d'appalto
per la costruzione del complesso funiviario del Monte
Bianco".
Interpellanza
Preso atto della necessità delle Funivie Monte Bianco di
appaltare la costruzione del nuovo complesso funiviario "Pontal di
Entrèves-Mont Fréty-Punta Helbronner";
Vista la gara d'appalto pubblicata e poi andata deserta nel
2009;
Appreso dagli organi di stampa che "ora c'è maggiore
interesse delle società specializzate";
Considerato che è stata bandita una nuova gara d'appalto,
avente caratteristiche progettuali simili alla precedente, ma con
un importo a base d'asta superiore di 32 milioni di euro;
i sottoscritti Consiglieri regionali
Interpellano
l'Assessore competente per sapere:
1) com'era stata determinata la base d'asta del progetto
oggetto della gara d'appalto andata deserta e quali variazioni
progettuali hanno determinato l'aumento del costo a base d'asta da
78 ml a 111 milioni di euro;
2) se è stato approvato un nuovo progetto e quali sono le
modifiche sostanziali che hanno quindi determinato un nuovo importo
delle opere a base d'asta e quali variazioni progettuali hanno
portato ad una scelta diversa della categoria prevalente;
3) quali sono le reali motivazioni che hanno portato a
stravolgere economicamente il nuovo bando di gara, in quanto nel
2009, dopo numerosi anni di studi e di progettazione definitiva, la
gara d'appalto era stata espletata.
F.to: Chatrian - Giuseppe Cerise
Président
- La parole au Vice-président Chatrian.
Chatrian (ALPE)
- Ci sembra abbastanza dettagliata e
chiara la nostra iniziativa, indubbiamente non abbiamo tutte le
informazioni che ha l'Assessore, ma in questi giorni gli organi di
informazione hanno già affrontato in parte il tema. A prescindere
dagli elementi che abbiamo potuto apprendere in questi giorni, su
questo dossier, altri colleghi, sempre in quest'aula, già in questa
legislatura, hanno affrontato il tema.
Una premessa, perché poi la nostra intenzione è quella di
conoscere ulteriori elementi. Due anni fa si discusse in quest'aula
soprattutto sul tema oneri tecnici, procedure per quanto riguarda
chi ha redatto tutto l'iter progettuale, che parte dal lontano
2002... vicissitudini, integrazioni, raggruppamenti vari,
modifiche... per arrivare ad una gara di appalto bandita nel 2009,
neanche un anno fa.
Le nostre domande sono puntuali: base d'asta che è passata nel
giro di tre mesi da 78.000.000 a 111.000.000, modificata la
categoria soprattutto prevalente, quindi chiediamo le motivazioni,
gli elementi che l'Assessore ha in più e poi trarremo le nostre
conclusioni, visto che l'importo messo sul tavolo, a nostro avviso
e immagino anche al suo, è di peso, come si suol dire. Merci.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Rispetto al primo e al terzo quesito,
che ho unito, darei queste indicazioni.
Il progetto definitivo di variante è stato sviluppato nel 2007
sulla base di precisi obiettivi funzionali e prestazionali e con
riferimento ad una valorizzazione esecutiva dell'opera confinata
entro i 78.000.000 di euro. L'attività progettuale era indirizzata
a ridurre, là dove possibile, la quantità e, conseguentemente, i
costi mantenendo gli obiettivi dati.
Per quanto riguarda le valutazioni economiche, le valorizzazioni
erano state basate sui seguenti punti cardine: analisi prezzi
relative alla fase progettuale e definitiva anno 2006, prezzario
RAVA 2006, ragionevoli sconti attesi per tenere in debito conto gli
spazi negoziali effettivi dell'appaltatore rispetto ai
subfornitori, criticità e costi indotti relativi alle attività in
quota ed in particolare a Punta Helbronner.
Il progetto esecutivo aprile 2009, redatto con la necessità di
contenere il valore dell'opera nei limiti economici emersi dal
progetto definitivo di variante, si è basato anche sui seguenti
elementi: aggiornamento di tutte le analisi prezzo all'anno 2008,
adozione del prezzario RAVA 2008, criteri valutativi strettamente
conformi alle indicazioni del prezzario che, non considerando il
costo delle attività in alta quota, ben oltre i 2.000 metri, può
avere in qualche misura penalizzato le valorizzazioni relative a
Punta Helbronner, adozione di sconti attesi anche per quelle parti
di opere funiviarie, che di fatto sono oggi prerogativa di un
numero limitatissimo di possibili fornitori, riduzione della
percentuale imputata alle spese generali dal valore del 15 percento
al limite minimo del 13 percento, sulla base della finestra
consentita dalla normativa relativa agli appalti.
Tuttavia la prima gara di appalto, esperita nel 2009, ha reso
evidente il fatto che il mercato, fortemente condizionato
dall'esistenza a livello europeo di due soli costruttori funiviari,
Leitner e Doppelmayr, era verosimilmente in grado di imporre un
sovrapprezzo all'opera la cui esecuzione, vista la complessità,
presupponeva rischi di impresa elevati. Pertanto, anche sulla base
di un'indagine di mercato esperita con il coinvolgimento delle
aziende sopracitate, è stato necessario rivedere il computo metrico
estimativo sulla base dei seguenti principi. Quello più ovvio,
l'uso del prezzario RAVA 2009 e di altri prezzari regionali 2009,
l'aggiornamento al 2009 del prezzo delle opere elettromeccaniche
senza applicazione di riduzioni, incremento degli oneri legati alla
cantierizzazione, aggiornamento al 2009 delle offerte per le opere
non riconducibili al prezzario da utilizzarsi per la struttura
delle analisi prezzi, eliminazione degli sconti attesi sulle
offerte economiche, provenienti da ricerche di mercato, tali sconti
erano stati posti in essere al fine di compensare, in parte, la
forte riduzione di prezzo che i subfornitori praticano di norma in
fase negoziale con l'impresa appaltatrice, pur mantenendo quanto
normativamente previsto e cioè l'applicazione dell'incremento per
spese generali e utili d'impresa, quantificazione delle spese
generali al 15 percento, incremento degli oneri della
sicurezza.
In considerazione delle particolari condizioni di lavoro alla
stazione di Punta Helbronner e al rifugio Torino, sono state
applicate percentuali di maggiorazione dei prezzi della mano
d'opera e delle opere compiute, poiché non specificatamente
contemplate nel prezzario, data la singolarità e la non
riconducibilità ad opere standard, seppure in montagna.
Analogamente sono state prese in considerazione percentuali di
maggiorazione delle singole lavorazioni che possono, seppure
indirettamente, compensare il fatto che il cantiere si sviluppa su
tre siti distinti e su un arco temporale di oltre cinque anni;
sempre per lo stesso motivo non sono più state applicate le
percentuali di riduzione per grandi quantitativi di materiale.
Nel computo metrico assunto a riferimento per il progetto
definitivo di variante redatto nel 2007 i valori erano riferiti al
2006 e venivano adottati tutti i consueti criteri atti a contenere
la valorizzazione dell'opera; nel successivo computo metrico
estimativo completato nel 2010 sono stati invece assunti i valori
riferiti, di fatto, al 2012, con il riconoscimento delle
compensazioni relative alla durata del cantiere, non adottando più
i criteri restrittivi precedenti e rinviando al mercato il
riconoscimento di eventuali sconti sulla nuova base d'asta. Si
evidenzia che entrambi questi criteri di approccio sono conformi
alla vigente normativa e possono essere adottati in fase
progettuale e quindi di appalto in condizioni normali e poi il
mercato risponde diversamente in funzione dei valori economici
assunti a base di gara.
La seconda domanda che evidentemente legava dal punto di vista
logico, chiedeva quali sono le modifiche sostanziali. Dal punto di
vista tecnico non vi sono state modifiche al progetto, quindi il
progetto non è stato modificato. Il nuovo bando di gara indica
quale categoria prevalente la categoria generale OG1, edifici
civili ed industriali, stimandone il relativo importo in 34.360.000
euro, mentre il bando di gara pubblicato nel 2009 indicava quale
categoria prevalente la categoria specializzata OS31, ovvero
impianti per la mobilità sospesa, stimandone il relativo importo in
22.837.000 (non leggo gli euro successivi). Di riflesso, il nuovo
bando di gara indica quale categoria scorporabile e subappaltabile
la categoria specializzata OS31, mentre il bando di gara pubblicato
nel 2009 indicava, al contrario, quale categoria scorporabile e
subappaltabile la categoria generale OG1. Si sono quindi invertite
le parti. La scelta della categoria generale OG1 in luogo della
categoria specializzata OS31 è motivata dalle circostanze
concorrenti, che la revisione dell'importo a base di gara condotta
sulla base di quanto abbiamo esposto ha portato ad un incremento
dei costi della componente civile, riconducibili alla categoria
OG1, maggiori rispetto a quella della componente funiviaria, quindi
diventa prevalente... ai sensi dell'articolo 73 del Decreto del
Presidente della Repubblica 554/1999, che lo prevede
specificatamente,
"si intende per categoria prevalente quella di
importo più elevato fra le categorie costituenti
l'intervento"
.
Questo mutamente peraltro garantisce una maggiore
concorrenzialità nell'affidamento, come dimostrato dalle numerose
richieste di sopralluoghi e di chiarimenti ad oggi avanzate,
essendo che ci sono molte più imprese che hanno le qualifiche,
mentre dall'altra parte avevamo sostanzialmente un duopolio, in
quanto gli operatori economici in possesso di attestazione alla
categoria generale OG1 sono più numerosi di quelli in possesso di
attestazione alla categoria specializzata OS31. Non pregiudica
l'esecuzione a regola d'arte della componente funiviaria, posto che
fra i requisiti di partecipazione figura anche quello di avere
eseguito con buon esito almeno una fornitura delle opere
elettromeccaniche di una funivia di fune, con moto a va e vieni e a
moto continuo per trasporto pubblico, il cui valore comprensivo,
opere civili escluse, sia almeno pari a 7.000.000. Le lavorazioni
ascrivibili alla categoria scorporabile subappaltabile OS31, ai
sensi di quanto previsto dall'articolo 74 del DPR 554 non possono
essere eseguite direttamente dalle imprese qualificate per la sola
categoria prevalente se prive delle relative adeguate
qualificazioni, e sono comunque subappaltabili ad imprese in
possesso delle relative qualificazioni. Grazie.
Président
- La parole au Vice-président Chatrian.
Chatrian (ALPE)
- Ringrazio l'Assessore per la risposta
puntuale, per quanto lo può essere in dieci minuti e per quanto
posso adesso fare qualche considerazione a caldo, visto che sono
stato attento, ma il dossier è complesso e molto delicato. Non le
nego che ho una certa difficoltà a rispondere e a fare qualche
riflessione a caldo.
Lei ci dice - e mi sembrava di averlo capito - che non ci sono
modifiche dal punto di vista tecnico, e da lì partirei a fare
qualche considerazione. Lei ha citato tutta la procedura che c'è
stata a monte, quindi gli aggiornamenti prezzi, le difficoltà, le
normative, i mercati, la complessità dell'opera, i due soli
concorrenti che non hanno, alla fine, partecipato alla gara
d'appalto andata deserta. In sintesi però mi pongo il problema dal
punto di vista politico: 78.000.000 di euro 8 mesi fa, 111.000.000
la base d'asta, poi il 5 ottobre si apriranno - speriamo! - le
buste, ma questa differenza così abissale di quasi più del 40
percento, quasi 33.000.000 di euro su una opera di
78.000.000...
Alla seconda domanda, che verteva soprattutto sulla categoria
prevalente, le due categorie principali... quindi nel vecchio
appalto gli impianti per la mobilità sospesa e l'altra, edifici
civili e industriali, ammontavano a 39.000.000 di euro; nel nuovo
appalto ammontano a 62.000.000 di euro...
Il collega Zucchi, due anni fa, chiedendole soprattutto
spiegazioni in merito alle motivazioni e alle procedure degli oneri
tecnici, non sto a dilungarmi su quello... mi ricordo che le cifre
erano importanti, più di 5 milioni di euro di oneri tecnici; oggi,
dopo 6 mesi, dopo l'approvazione dell'esecutivo del 2009, viene
messo in campo un nuovo bando con degli importi così diversi, di
natura economica così pesante e - ripeto - oggi non ho gli elementi
per poter fare altre riflessioni... farei una riflessione
immedesimandomi nel singolo valdostano che sicuramente qualche
dubbio nutre in merito a quello che è stato fatto negli anni scorsi
e a quello che è stato proiettato in questa gara di appalto così
importante ed europea già l'anno scorso. Erano un bando ed una gara
di appalto europei, si può chiedere.
Analizzeremo ulteriormente, cercheremo ulteriori elementi;
quello che trovo strano è che in queste due settimane gli organi di
informazione abbiano quasi banalizzato, affrontato in maniera
superficiale questo passaggio da 78.000.000 a 111.000.000; i
concorrenti non hanno partecipato, la complessità dell'opera è tale
che abbiamo dovuto rivedere i valori e - come ha detto lei molto
bene - dal punto di vista politico, immagino, a questo punto, si
rinvia tutto al mercato.
Assessore, qualche dubbio ce l'ho, ma come cittadino, ripeto.
Oggi non vorrei dire di più perché non ho altri elementi, ma come
singolo cittadino, una procedura di così ampio respiro e
importante... quasi semplicemente le risorse non erano sufficienti,
la gara di appalto passa da 78.000.000 a 111.000.000 con due
criteri di aggiudicazione: il primo con il prezzo più basso e il
nuovo con l'offerta economicamente più vantaggiosa. Rimaniamo con i
nostri dubbi.
Gli elementi che lei ci ha fornito non ci danno quella
tranquillità che auspicavamo; aspetteremo, ripeto, ma da semplice
cittadino dico che c'è qualcosa che
cloche
e che non ci è
chiara, perché era appalto europeo un anno fa, otto mesi fa, è
appalto europeo in questo momento e soprattutto sono tante, tante
risorse dell'Amministrazione regionale e dei cittadini
valdostani.
