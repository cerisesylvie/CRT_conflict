Classificazione
TRASPORTI E VIABILITÀ



Oggetto del Consiglio n. 926 del 7 ottobre 2021 - Resoconto
OGGETTO N. 926/XVI - Interpellanza: "Tempistica per
l'approvazione del Piano regionale dei Trasporti".
Bertin (Presidente) -
Punto n. 31 all'ordine del giorno.
Per l'illustrazione, la consigliera Minelli ne ha facoltà.
Minelli (PCP) -
Con questa interpellanza ritorniamo sul
piano regionale dei trasporti, un tema che è già stato oggetto dei
lavori di questa consiliatura e non solo di questa, ovviamente. La
legge regionale che ha stabilito che la programmazione del sistema
dei trasporti in Valle d'Aosta avvenisse sulla base di un piano
specifico, di un Piano regionale dei trasporti, risale al lontano
1997, sono ventiquattro anni! Il dettato legislativo, vale a dire
la legge che era stata votata allora, è stata ignorata del tutto,
per ben venti anni, e soltanto nel 2017, quindi ormai quattro anni
fa, una delibera di Giunta nell'estate di quell'anno ha avviato la
procedura di affido dell'incarico per l'elaborazione del piano e ha
stabilito una spesa di 160 mila euro. Quell'incarico è poi stato
affidato a una società, la TPS di Perugia.
Nell'aprile del 2019, quindi due anni e mezzo fa, la bozza del
Piano regionale dei trasporti era stata predisposta da questa
società incaricata ed è stata avviata una consultazione che ha
coinvolto molti soggetti: dalle categorie economiche ai comuni,
alla IV Commissione, alle associazioni, ai gruppi consiliari e via
di questo passo, e sono state raccolte un buon numero di
osservazioni. Sappiamo tutti, poi, che nel 2019, nella seconda metà
dell'anno, ci sono state le vicende politiche che conosciamo e che
poi all'inizio del 2020 hanno portato allo scioglimento anticipato
del Consiglio e, di conseguenza, anche al blocco delle attività. E
questo testo aggiornato, con le osservazioni che erano state
formulate nella primavera del 2019 e con alcune integrazioni, fra
cui, per esempio, l'inserimento del nuovo contratto fra la Regione
e Trenitalia per quanto riguarda il trasporto ferroviario, è poi
stato consegnato dalla società incaricata all'inizio di febbraio
2021. A quell'epoca, in qualità di assessora ai trasporti, ho
quindi portato in Giunta una deliberazione per avviare la procedura
di valutazione ambientale strategica, che è la consultazione
pubblica per le ricadute ambientali del piano.
Sottolineo che era una deliberazione per avviare la procedura di
VAS, non per approvare il piano che ha un suo iter e che deve
essere approvato ovviamente dopo questa valutazione. La proposta di
deliberazione è stata ripetutamente respinta, non è stato possibile
approvarla per una mancanza di volontà, soprattutto da parte di un
gruppo di persone facenti parte della maggioranza. Allora ho
inviato, come sapete, il piano in Commissione, chiedendo di
formulare delle osservazioni entro il 30 di aprile.
È pervenuta una sola osservazione da parte del collega Aggravi,
che io ho chiesto poi di inserire nel piano.
Da lì mi pare che tutto si sia fermato, ci sono state le mie
dimissioni, ma come sappiamo tutto il lavoro della Giunta è
continuato: c'è un assessore
ad interim
e le cose avrebbero
dovuto andare avanti. Però siamo a 24 anni di distanza dalla
prescrizione di legge, ci sono state delle sollecitazioni da parte
del ministero competente e anche dall'Unione europea, ma la Regione
Valle d'Aosta è ancora priva di un piano regionale dei trasporti.
Io ritengo che sia assurdo il blocco dell'iter del piano, avendo la
Regione in mano un testo completo, un testo che è già stato
discusso, è già stato visto, che non ha subito dal 2019 al 2021
delle variazioni sostanziali e che ha impegnato anche delle risorse
importanti. Siamo fermi, però recentemente in varie occasioni anche
pubbliche, per esempio nell'incontro a Saint-Vincent sulla CVA e
poi ancora nella seduta dell'ultimo Consiglio del 23 settembre
scorso, il presidente Lavevaz, rispondendo a una interpellanza
della consigliera Foudraz sul piano generale del traffico di Aosta,
ha fatto riferimento al piano dei trasporti dicendo che lo stesso è
già stato portato alla Commissione consiliare competente e che deve
essere approvato entro quest'anno, come anche altri importanti
strumenti di programmazione.
Io sono stata accusata varie volte in quest'aula da assessora, e
poi adesso anche da consigliera, di non fare il mio dovere. Credo
che sia dimostrato dai fatti che le cose non stanno così. Il Piano
regionale dei trasporti, se non fosse stato bloccato in quel modo,
avrebbe oggi la sua approvazione, perché ci sarebbero stati i
famosi 60 giorni dell'iter della VAS, sarebbero state recepite o
respinte (dipende) le osservazioni provenienti dalle categorie che
sono interessate e poi il Consiglio avrebbe approvato; ma non è
così e oggi siamo ancora nella situazione sostanzialmente di tre
anni fa, di ventisei anni fa.
Quello che noi chiediamo con questa interpellanza al Governo, al
Presidente, è di capire quali sono oggi i motivi del perdurare del
blocco dell'iter di approvazione della bozza del Piano regionale
dei trasporti, che se fino a qualche mese fa poteva essere un
blocco strumentale anche nei confronti di una persona che
evidentemente non lavorava come si voleva che lavorasse, adesso
questo impedimento, chiamiamolo così, non c'è più e quindi vorremmo
sapere quali sono i motivi che fanno sì che ci sia ancora in una
situazione di blocco.
La seconda richiesta che formuliamo è di sapere quando si
intende procedere all'adozione del Piano regionale dei trasporti e
alla sua trasmissione all'ufficio competente, perché venga
finalmente avviata questa consultazione pubblica di valutazione
ambientale strategica che ha una durata di 60 giorni, per arrivare
finalmente all'approvazione nei tempi che lei ha indicato,
Presidente.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Questa è una interpellanza particolare,
non saprei come definirla, che mi crea anche un po' di imbarazzo,
perché mi vengono in mente delle iniziative di inizio legislatura,
quando qualche consigliere, adesso di opposizione, era nella
legislatura precedente assessore e faceva delle interpellanze a
inizio legislatura su temi che fino a qualche settimana prima aveva
trattato lui; ma lì era assolutamente lecito, perché questa persona
non ha scelto di andare all'opposizione. Invece, questa volta la
situazione è un po' diversa, perché qua siamo in una situazione in
cui lei in qualche modo mi fa un'interpellanza in cui, tra le
righe, neanche tanto tra le righe, mi dice: come mai è stato
bloccato l'iter quando io ero assessora? È una sorta di
auto-interpellanza postuma, che è un po' difficile da definire e
dare una risposta che sia in qualche modo sensata; non so come
definirla. Sono scelte ovviamente che vanno rispettate, sia le
scelte di natura personale sia le scelte di natura politica: io le
rispetto pienamente e totalmente. Ho sempre rispettato e rispetto
oggi il suo lavoro, quindi non sono sicuramente stato io a mancare
di rispetto in qualche modo o a dirle che lei non fa il suo lavoro,
su questo sono certo di non essere smentito. Però le legittime
scelte che lei ha fatto, ripeto legittime, erano anche portatrici -
questo credo che sia ovvio - di conseguenze e lei le conseguenze le
conosceva. Magari la situazione poteva avere sviluppi diversi, ma
lei dimettendosi di certo non credo che pensasse di rendere la vita
più semplice al Dipartimento trasporti e all'Assessorato in
generale, questo credo che sia abbastanza naturale. Però, solo per
chiarezza, per rispondere anche a quella che giustamente è la sua
interpellanza, ripercorro brevemente, ma di fatto un po' l'ha già
fatto lei, l'iter che è stato intrapreso.
Il lavoro di elaborazione del piano regionale trasporti, come
giustamente ha ricordato, è iniziato nella legislatura passata con
una bozza di piano che a fine legislatura era sostanzialmente
confezionata. Abbiamo concordato e non è stata una sua decisione
quella di portare il piano regionale all'attenzione della
commissione competente, della IV Commissione, prima dell'avvio
dell'iter della VAS, ma è stata una scelta che abbiamo condiviso,
proprio per avere un'analisi politica del documento prima di
avviare l'iter tecnico di valutazione ambientale. Questo da un lato
perché è cambiata la legislatura, quindi era giusto rifare il punto
sulla situazione, e secondariamente perché a fine 2019 sono state
apportate alcune modifiche che meritano un'analisi collegiale prima
di essere portate avanti.
La IV Commissione consiliare aveva iniziato questa analisi,
c'erano state alcune audizioni, come lei ha ricordato, in ultimo
era prevista una sua audizione che poi, purtroppo per problemi di
Covid, che abbiamo condiviso peraltro più o meno nello stesso
periodo, lei non ha più potuto partecipare e poi ha scelto di
dimettersi, quindi ovviamente questo è rimasto.
Con la Commissione, con la maggioranza - anche qui una riunione
di quindici giorni fa alla quale, di nuovo, lei assolutamente e
legittimamente ha deciso di non partecipare - abbiamo concordato di
riprendere il lavoro all'interno della Commissione per sbloccare la
situazione. Quindi, questo è l'iter che porterà nei prossimi mesi a
chiudere questo procedimento, che è assolutamente importantissimo e
che è fra le priorità.
Io, se posso rimproverarle qualcosa, e ripeto non è nella
qualità e nella quantità del suo lavoro, ma è nella scelta delle
priorità nei mesi in cui è stata assessora, perché questa è una
priorità, ma devo dire che ce ne sono altre che sono state lasciate
da parte e che sono assolutamente con delle conseguenze dirompenti
per i prossimi mesi: parlo, per esempio, di tutta la questione del
servizio idrico, di cui mi sono occupato in queste settimane, che
se non chiuso entro fine anno, oltre a delle sanzioni europee
pesantissime, rischierebbe di bloccare completamente tutto il
sistema della gestione del servizio idrico dei nostri Comuni.
Quindi, procediamo con il confronto, procediamo con la chiusura di
questo iter però con tutto il rispetto che le devo per il lavoro e
per le sue scelte politiche e personali, credo che non sia corretto
addebitare ad altri le conseguenze delle proprie scelte.
Presidente -
Per la replica la consigliera Minelli, ne ha
facoltà.
Minelli (PCP) -
Guardi, presidente Lavevaz, mi stupisce
che lei ritenga questa interpellanza particolare e che le crei
dell'imbarazzo. Io le ho fatto una domanda precisa, le ho chiesto
quali sono i motivi del perdurante blocco dell'iter. So benissimo
quali sono stati i motivi del blocco dell'iter mentre ero
assessora, li conosco molto bene, e so anche che la trasmissione
alle Commissioni l'avevamo decisa perché c'era una impossibilità da
parte vostra di mandare avanti un piano che, nelle sue linee e
nella sostanza, era esattamente quello che si era fermato per
motivi, chiamiamoli tecnici, nella consiliatura precedente.
È stato portato in Commissione, sono state fatte delle audizioni
alle quali ho partecipato, compresa l'audizione in cui ero
ammalata. Io ho partecipato all'audizione quando avevo il Covid,
ero ovviamente a casa ed era presente il coordinatore dei
trasporti, e ricordo che a un certo punto mi è stato detto che,
visto che non stavo bene, si doveva sospendere l'audizione e sarei
dovuta ritornare quando fossi guarita in presenza, perché bisognava
discutere in presenza di questa cosa. Ora, abbiamo fatto ormai per
un anno e mezzo - quant'è che lo facciamo! - audizioni di tutti i
tipi in Commissione, anche in via telematica, e diventa in qualche
modo facile nascondersi dietro alla malattia, alla difficoltà di
parlare di una persona, per discutere delle cose. Io ero in grado
di discutere della questione, anche perché lo avevamo già fatto
ripetute volte, non solo in Commissione, ma anche in maggioranza;
riunioni di maggioranza nelle quali i tecnici erano venuti a
illustrare il Piano regionale dei trasporti.
Quindi, guardi, il fatto che lei dica che la mia interpellanza è
in qualche modo imbarazzante, è una risposta che mi fa sorridere!
In ogni caso, lei non ha risposto alla mia domanda, io le ho
chiesto quando intende procedere all'adozione del Piano regionale
trasporti e avviare la procedura di VAS, perché i tempi sono
strettissimi e lei ha più volte detto che questo è uno strumento di
pianificazione che deve essere approvato, come altri, entro la fine
dell'anno. Oggi è il 7 di ottobre, c'è un Consiglio il primo e il 2
di dicembre, quindi non ci stiamo con i tempi, il successivo è
quello del bilancio e quindi non credo proprio che si arriverà a
questa approvazione nel 2021. Ma la cosa è grave perché il testo è
quello, è pronto! Se ci sono delle osservazioni da fare vanno
fatte, ma vanno fatte dopo che è stata avviata la procedura di VAS!
E le ricordo anche che io mi sono dimessa al mese di maggio, oggi
siamo a ottobre e sono passati mesi e mesi! Quel lavoro sul Piano
regionale dei trasporti, a differenza di altri, perché poi verrò
sulla questione del servizio idrico integrato, a differenza di
altri quel lavoro è pronto. Di osservazioni ne è arrivata una ed è
stata inserita nel piano. Quindi, quel documento è lì, pronto, da
prendere, da fare una delibera di Giunta che dica che si avvia la
procedura di VAS, dopodiché tutti quelli che vogliono fare delle
osservazioni le faranno e queste osservazioni dovranno essere
vagliate, accettate, respinte, non lo so, però la procedura è
quella.
Veramente non si può dire che nel momento in cui mi sono dimessa
non pensavo di creare dei problemi all'assessorato. Lo sappiamo
tutti benissimo che se manca un assessore ci sono dei problemi per
chi deve lavorare: ci sono eccome; problemi anche perché non si
arriva a una soluzione, non si siede a un tavolo per confrontarsi
sulle cose che sono state richieste, per capire se gli accordi che
erano stati presi sono ancora validi, oppure no. Questo è
quanto.
Lei mi dice che non ho partecipato alla riunione di maggioranza
in cui si è di nuovo discusso del Piano regionale dei trasporti.
Lei sa benissimo che io non partecipo alle riunioni di maggioranza,
perché io non so se questa maggioranza è quella che si è creata
sulla base di certi accordi. Se lo definiamo potremo capirlo. Mi
sembra però che non ci sia nessunissima volontà di definire.
Sulla scelta delle priorità: Presidente, io del servizio idrico
integrato ho iniziato a occuparmene. Se lei ricorda c'era stata
chiesta anche una tabellina delle priorità, che poi anche qualcuno
dell'opposizione ha ricevuto e ha portato all'attenzione; c'era
anche quello e lo si doveva affrontare.
La conclusione è che il ritardo, che c'era ed era macroscopico,
oggi diventa un ritardo ancora più ampio e avremmo invece potuto
concludere questa procedura, ma è evidente che c'è stata una
mancanza di volontà politica reale, perché gli strumenti di
programmazione che devono essere quelli da approvare, non fanno
parte della cultura valdostana di governo: meglio scegliere caso
per caso, giorno per giorno, ma non è una modalità che
condivido.
