Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 281 del 29 maggio 1981 - Resoconto
OGGETTO N. 281/81 - CRITERI PER LA VALUTAZIONE DEI TITOLI DI
AMMISSIBILITÀ AL CONCORSO DI UN POSTO DI ASSISTENTE SOCIALE PRESSO
L'ASSESSORATO ALLA SANITÀ ED ASSISTENZA SOCIALE.
(Interrogazione)
Presidente
- Do lettura dell'interrogazione presentata
dai Consiglieri Minuzzo e Viberti.
INTERROGAZIONE
I Consiglieri regionali
INTERROGANO
l'Assessore alla Sanità ed Assistenza Sociale per conoscere
quale criterio di valutazione si userà per evitare che personale
non idoneo possa accedere nei ruoli regionali.
Presidente
- L'interrogato è l'Assessore alla Sanità ed
assistenza sociale, Rollandin, che ha la parola.
Rollandin (UV)
- Su questo problema noi abbiamo chiesto
dei chiarimenti ponendo un quesito alla Segreteria Nazionale
dell'Associazione Nazionale Assistenti Sociali, in data 11 maggio,
quindi precedente a questa interrogazione, per chiarire
definitivamente quali siano i requisiti di ammissibilità per i
corsi. Infatti il problema che si pone qui è reale ed è legato ad
un dato di fatto, cioè che ci sono delle scuole, attualmente, che
rilasciano dei cosiddetti diplomi a cui non si sa che affidabilità
dare. Di conseguenza ci si trova nell'imbarazzo al momento di
decidere sull'ammissibilità al concorso, come in effetti ci siamo
trovati, per cui abbiamo anche chiamato gli interessati facendo
presente qual'era ad esempio il modo di comportarsi della Regione
Piemonte e di altre Regioni, che valutano determinati titoli che
comportano anche un'espressione di merito, quindi una esclusione
dalla partecipazione al concorso.
Il bando che noi avevamo fatto era compilato nel modo classico,
cioè chiedeva i requisiti che sono sempre stati richiesti a livello
di assistente sociale. Di più al momento attuale non potrei dire,
perché la risposta non ci è ancora pervenuta, e non abbiamo
chiarimenti a questo livello, al di là del mansionario delle
qualifiche; diciamo che ci può essere una possibilità di
valutazione a livello di Commissione, quindi dei titoli. Al di
fuori di questo siamo praticamente disarmati, come possibilità
effettive di escludere od ammettere certi tipi di diplomi. Questa è
la situazione attuale, che come dicevo ha messo in difficoltà anche
noi al momento di ammettere o meno determinati aspiranti a questo
concorso di assistente sociale.
Speriamo che questo problema che chiaramente non è risolvibile a
livello regionale, venga risolto a livello nazionale con una presa
di posizione su quali siano le scuole da ammettere e quindi su come
potranno poi essere situati - perché questo è un problema che si
porrà, a livello di qualifica, anche al momento dell'inquadramento
- i possessori di questi diplomi. Infatti quando uno si presenta
con un diploma di assistenza sociale, automaticamente ha diritto di
avere quel posto e quel trattamento economico, indipendentemente da
chi ha rilasciato il diploma.
Purtroppo, ripeto, non posso dare al momento altri dati in
quanto non ho ancora avuto la risposta competente; mi riservo
naturalmente di comunicare quale sarà la presa di posizione.
Presidente
- Risponde il Consigliere Minuzzo, ne ha
facoltà.
Minuzzo (PSDI) -
Posso dichiararmi soddisfatto dalla
risposta datami dall'Assessore per il fatto che ha già provveduto
di sua iniziativa a chiedere informazioni a livello nazionale sui
criteri che bisogna adottare per l'assunzione di questi
operatori.
Chiederei all'Assessore, se è possibile, qualora ricevesse
risposta da questa Associazione, farcene avere copia.
Presidente
- La parola al Consigliere Viberti.
Viberti (DPROL) -
Soltanto per chiedere all'Assessore che
appena possibile mi spieghi che cosa fa la Regione Piemonte; mi è
sembrato infatti di capire che è stata consultata la Regione
Piemonte per sapere che atteggiamento tiene nei confronti di queste
cose.
E per dire che sono soddisfatto della risposta data e che ho
piacere di vedere che prima ancora di una sollecitazione
l'Assessore si era preoccupato di esaminare il problema.
Certo è che, di fronte alla carenza di un metro valido a livello
nazionale da adottare anche noi, un concorso di questo genere,
svolto quindi con la partecipazione di tutti coloro che hanno
questi diplomi più o meno validi, lascia poi adito a strascichi e
polemiche; quindi, oltre alla richiesta di sapere cosa fa la
Regione Piemonte - in separata sede, perché il Regolamento non
permette di andare oltre come repliche - rivolgerei all'Assessore
una preghiera affinchè la Commissione d'esame sia particolarmente
seria e severa nei confronti dei candidati, i quali mi auguro siano
tutti a livello tale da, anche se non possono essere tutti primi,
superare brillantemente gli esami. Dico Commissione particolarmente
severa perché - mi permetto un accenno ad un concorso al quale ho
partecipato in qualità di esaminatore - ho visto che recentemente
si è fatto ancora ricorso alla classifica di un concorso nel quale
le prime persone, secondo me, erano elementi validi che
contribuiscono certamente al buon funzionamento
dell'Amministrazione - e alcune delle persone conosciute in
quell'occasione ho avuto modo di vederle nei vari uffici e danno un
contributo valido - altre, e ci avviciniamo al n. 50 nella
classifica, mi erano sembrate al momento dell'esame non
sufficientemente preparate per essere inserite immediatamente
nell'ambiente di lavoro della Regione. Può darsi che nel frattempo
si siano preparate, che abbiano migliorato le loro cognizioni, io
però ho dei forti dubbi; per cui credo che una maggiore severità
sia garanzia, anche perché queste graduatorie poi vengono usate, di
avere del personale valido, a prescindere da quelle che sono poi le
valutazioni proprio su dei titoli distribuiti.
