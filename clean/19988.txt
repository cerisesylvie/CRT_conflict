Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 3169 del 14 aprile 2003 - Resoconto
OGGETTO N. 3169/XI Risultati delle procedure di identificazione
degli animali tramite bolo endoruminale. (Interpellanza)
Interpellanza Premesso che nell'ambito dell'anagrafe bovina la
Regione ha avviato la sperimentazione dell'identificazione
elettronica degli animali tramite bolo endoruminale;
i sottoscritti Consiglieri regionali
Interpellano
l'Assessore all'Agricoltura per sapere:
1) quale giudizio esprima sulla sperimentazione del bolo
endoruminale;
2) quali costi ha sino ad ora comportato l'attuazione di tale
sistema di identificazione;
3) se il sistema di cui in premessa è destinato a soppiantare la
marca auricolare.
F.to: Frassy - Tibaldi - Lattanzi
Président
La parole au Conseiller Frassy.
Frassy (LCdL)
Con questa interpellanza vorremmo cercare
di fare il punto sul risultato a bilancio di un provvedimento nato
nella scorsa legislatura e noto come "Istituzione dell'anagrafe
regionale del bestiame". Si tratta di un provvedimento legislativo
attuato con legge n. 17/1993, poi integrato da un regolamento nel
1998, integrazione non solo di tipo attuativo, ma anche di tipo
innovativo in quanto, rispetto alle previsioni originarie della
legge, che facevano riferimento a strumenti più comuni come la
marca auricolare e il tatuaggio, con regolamento del 1998 venne
introdotta la possibilità di utilizzare anche le nuove tecnologie
di tipo informatico. Sappiamo che, successivamente a questo
regolamento e all'approvazione in sede comunitaria di un progetto
denominato "Idea identificazione elettronica degli animali", da tre
anni a questa parte vengono introdotti nel bolo endoruminale degli
animali dei microchips, che servono a rendere permanente
l'identificazione dell'animale.
Abbiamo anche verificato come dall'ultima delibera di Giunta
risulti che la parte sperimentale è finita, quanto meno per quanto
riguarda il discorso dell'apporto finanziario dell'Unione europea e
di conseguenza i costi futuri graveranno interamente sulle risorse
regionali. Abbiamo visto che i primi effetti di questo aggravio si
riscontrano già nelle somme stanziate per l'anno 2003, dove si
annota un aumento di costi di 20.000 € rispetto alle previsioni
iniziali di questo progetto.
Sul bolo endoruminale abbiamo sentito giudizi contrastanti,
abbiamo avuto modo di parlare con i diretti interessati, con gli
allevatori che hanno gli animali marchiati in questa maniera
innovativa, alcuni sono soddisfatti, altri preoccupati per una
serie di patologie o di morie soprattutto nell'ambito degli
ovino-caprini. Rimane poi aperto il problema su quella che possa
essere l'età dell'animale al quale far ingerire questo
microchip.
Vorremmo sapere qual è il giudizio politico, ma anche tecnico
che l'Assessore può trarre alla fine del periodo sperimentale, in
base alle istruttorie che immagino gli uffici abbiano fornito al
suo esame.
Vorremmo poi capire i costi, perché le delibere a cui noi
accediamo danno dei costi omnicomprensivi, che sono i trasferimenti
che la Regione fa all'AREV in quanto soggetto preposto alla
marchiatura dei capi animali, ma sono comprensivi delle spese del
personale, delle marche auricolari, di tutto ciò che è necessario
alla marcatura dei capi. Vorremmo invece capire quale sarà il costo
d'ora in avanti di questa particolare tecnologia, ammesso che
continui al di là della fase sperimentale.
Vorremmo poi capire se c'è l'intendimento, che dovrebbe
concretizzarsi con un atto amministrativo o con un atto
legislativo, di rendere sostitutiva o alternativa questa tecnologia
di marcatura a microchips rispetto alla marca auricolare, perché la
legge n. 17/1993 dice in maniera inequivocabile che la marcatura
avviene attraverso questa punzonatura che viene apposta
sull'orecchio dell'animale. Considerando che ci sono dei costi
aggiuntivi, considerando che il microchip viene giudicato più
efficace dal punto di vista delle caratteristiche antimanomissione
rispetto sia al tatuaggio sia alla marca auricolare, ci domandiamo
se ci sia intendimento di arrivare ad un'alternativa o ad una
sostituzione dei meccanismi di marcatura.
Queste sono le domande che poniamo nell'interpellanza.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Una brevissima introduzione prima di
rispondere puntualmente alle domande poste. L'identificazione
elettronica mediante bolo endoruminale è stata adottata in Valle
d'Aosta nell'ambito del Progetto europeo "Idea" a partire dal 1998.
Questo metodo è stato da allora affiancato all'identificazione
mediante marca auricolare. L'utilizzo di entrambi i metodi è stato
normato attraverso il regolamento regionale del 28 aprile 1998, il
quale dà applicazione alla legge regionale del 1993, legge
istitutiva dell'anagrafe del bestiame. Si tratta di una legge che
ha precorso i tempi in quanto c'era la necessità di avere
un'identificazione precisa dei nostri animali.
In questi anni, cioè dal 1998 in poi, con il Progetto "Idea",
che è un progetto sperimentale, sono stati identificati
elettronicamente 52.309 bovini, 4.667 caprini e 2.573 ovini. Il
sistema di identificazione del bestiame attraverso un microchip
inserito nel bolo endoruminale è stato sperimentato a partire dagli
anni '90 sulla base di specifici programmi della Commissione
europea. La nostra quindi è l'attuazione finale di una serie di
sperimentazioni già avviate in precedenza dall'Unione europea. Il
Progetto "Idea" è nato con lo scopo di valutare l'applicabilità
dell'identificazione elettronica su larga scala. L'esperienza della
Valle d'Aosta e di altre regioni europee, dove il sistema è stato
applicato capillarmente, serviva ai servizi della Commissione
europea anche per capire se questo metodo potesse dare le stesse
garanzie che erano state rilevate in fase di prima sperimentazione.
Proprio sulla base dei risultati ottenuti, in questo ultimo periodo
è nata una proposta di regolamento della Commissione europea che
prevede anche l'identificazione elettronica dei bovini e caprini.
Quindi, se per i bovini il fatto è assodato sappiamo che è più
delicato l'intervento negli ovino-caprini.
Vedremo gli esiti della proposta della Commissione europea,
basata sulla sperimentazione, che è durata anni. Il giudizio non
può essere che positivo, perché il sistema presenta numerosi
vantaggi proprio per l'affidabilità e la tenuta nel tempo, per la
facilità di lettura, per la garanzia in relazione a possibili
contraffazioni e per la possibilità di garantire tracciabilità al
prodotto in relazione anche alla sicurezza alimentare. L'obiettivo
dell'identificazione cioè non è solo fine a sé stesso, non è solo
un elemento per conoscere la situazione del patrimonio bovino
zootecnico, ma è finalizzato ad avere una certezza sull'animale,
per sapere da dove proviene l'animale quando viene macellato, e
avere una lettura continua degli spostamenti degli animali.
Il Consigliere citava delle anomalie. Il Progetto "Idea" aveva
anche l'obiettivo di andare a verificare eventuali anomalie di
questo sistema di identificazione, problemi di natura sanitaria o
quant'altro; fra l'altro, era stata fatta un'assicurazione
apposita: visto che si trattava di una fase sperimentale, in caso
di problemi, si era garantiti. Credo che si possa dire con tutta
tranquillità che nei bovini non sono stati osservati problemi di
sorta, mentre qualche dubbio era sorto per quanto riguarda gli
ovino-caprini. Stiamo monitorando quel sistema anche attraverso
un'accurata indagine dal punto di vista sanitario, per capire se ci
possono essere delle patologie derivanti dall'apposizione del bolo.
Abbiamo fra l'altro preso impegni con l'ISPA, l'istituto di Teramo
che si occupa di supervisionare l'identificazione, per avere
ulteriori garanzie che questo sistema non sia assolutamente nocivo
per gli animali di taglia più piccola.
Relativamente ad altri sistemi di marcatura elettronica, come mi
era stato chiesto, al momento viene utilizzato anche quello che
prevede l'inserimento del microchip direttamente nella marca
auricolare, però con i limiti di questo metodo, perché la marca
auricolare si presta a perdite e quindi non c'è la
certezza…
(
interruzione del Consigliere Frassy, fuori
microfono
)
… non da noi, viene utilizzata in
altri sistemi.
Non è invece ammesso l'inserimento di microchips sottocutanei,
cosa che avviene per l'identificazione dei cani, in particolare non
è ammesso per gli animali la cui carne è destinata al consumo
umano, perché i microchips si sposterebbero all'interno e quindi
non c'è la garanzia di non trovarseli nella bistecca.
Nell'ambito del Progetto "Idea" sono ormai un milione i capi
identificati con il bolo endoruminale e con la marcatura, il
sistema si sta diffondendo rapidamente proprio per le garanzie che
ha dato ed è stato adottato già in numerosi Paesi, ad esempio in
Portogallo, in Spagna e in altre regioni extraeuropee.
Veniamo al "discorso spesa" e, quando parlo di spesa, parlo del
Progetto complessivo "Idea", cioè di tutto il progetto sperimentale
che ha avuto luogo in Valle d'Aosta e che è concluso. La spesa
complessiva è stata di 2.580 milioni, cofinanziata per il 60
percento con fondi europei ed è ripartita in: 1.123 milioni per
materiale ed attrezzatura, 74 milioni per la formazione del
personale, 886 milioni per la marcatura degli animali, 36 milioni
per letture e recupero di bolo al macello, 442 per il coordinamento
e la gestione del progetto compresa l'attività amministrativa e di
informatizzazione. È chiaro che il progetto, stante la funzione di
test, ha imposto una serie di attività di monitoraggio e di
controllo, come la lettura degli identificatori in diversi momenti,
eccetera, con costi che sono superiori a quella che è una normale
attività di identificazione con il bolo.
Dal punto di vista amministrativo e contabile, nel 2002 vi è
stato da parte delle strutture della Commissione europea una
verifica puntuale, prima della chiusura del progetto, quindi
un'analisi economica, una verifica dei costi e della regolarità
della spesa.
Per quanto riguarda l'eventuale sostituzione della marca
auricolare con l'identificazione elettronica, al momento non è
prevista, quindi si vanno a sommare le due identificazioni, perché
la marca auricolare rimane uno strumento di marcatura semplice,
visibile all'esterno, in qualunque momento da qualunque persone,
anche senza lettore, pur se presenta i limiti che avevo già detto,
cioè possibilità di perdita, possibili contraffazioni e
quant'altro.
L'identificazione elettronica comunque non è destinata nel
progetto a soppiantare la marcatura auricolare, ma è stata
introdotta con l'obiettivo di identificare gli animali in modo
sicuro, a fronte dell'esigenza di garantire gli spostamenti di
questo animale, per garantire la sicurezza alimentare, la
prevenzione delle frodi, il controllo sanitario, la rapidità e
l'automazione delle operazioni di controllo. Il nuovo programma di
identificazione, che è stato approvato dalla delibera citata dal
Consigliere Frassy, prevede una spesa superiore di fronte ad una
normale identificazione, proprio perché l'identificazione è doppia:
marca auricolare ed introduzione del bolo endoruminale.
Président
La parole au Conseiller Frassy.
Frassy (LCdL)
Ringraziamo l'Assessore per i dati precisi
e puntuali forniti in risposta all'interpellanza.
Rispetto a questi dati due considerazioni: l'auspicio che quanto
prima ci possa essere una certezza rispetto a quelle che oggi sono
sensazioni suffragate da preoccupazioni, ossia su quella che può
essere la nocività di questo microchip in relazione ad alcune
specie animali, auspichiamo quindi che quanto prima ci possa essere
certezza su questo aspetto e che si possano prendere decisioni
sicure in merito; l'altra perplessità riguarda l'assenza di
un'ipotesi di percorso alternativo rispetto alla marca auricolare,
nel senso che riteniamo che se la tecnologia fa dei passi in
avanti, normalmente la tecnologia superata viene abbandonata.
È successo così per le macchine da scrivere per quanto riguarda
i computer, perciò riteniamo che una scelta dovrà comunque essere
fatta, anche perché l'Assessore ci ha confermato le spese ingenti,
in buona parte finanziate dall'Unione europea, ma ci ha anche
evidenziato quelle che saranno le maggiori spese che graveranno
sulle casse comunali per l'applicazione di questa tecnologia.
Auspichiamo di conseguenza che, nel corso della prossima
legislatura, ci possa essere un'attenta valutazione dei rapporti
benefici/costi e sul fatto di poter propendere per l'attuazione di
una soluzione tecnologicamente più avanzata e con un risparmio di
costi, ma con maggiore possibilità di sicurezza di
tracciabilità.
