Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1006 del 23 ottobre 2019 - Resoconto
OGGETTO N. 1006/XV - Interpellanza: "Modalità procedurali per
l'effettuazione della prova preselettiva al concorso per
capisquadra del Corpo valdostano dei vigili del fuoco".
Rini (Presidente) -
Colleghi, punto n. 42 all'ordine del
giorno. Per l'illustrazione, la parola al collega Gerandin.
Gerandin (MOUV') -
Devo dire che di questo argomento ne
abbiamo parlato tante volte con il Presidente - spero di non
mettere in difficoltà il Presidente -, però devo dirle che ho
particolarmente apprezzato quell'incontro che abbiamo avuto assieme
con il Responsabile del personale lunedì e con l'ingegner Coriale e
l'architetto Menabrea. Mi interessava che quel percorso che avevamo
ipotizzato e condiviso tutti assieme avesse una sorta di
legittimazione da parte di quest'aula. Se nella sua risposta
pertanto mi confermerà questo percorso, io penso che una volta
tanto, almeno per quello che mi riguarda, non potrò che essere
soddisfatto degli impegni di cui abbiamo discusso lunedì. Faccio
una sintesi per chi chiaramente non c'era, nel senso che noi
abbiamo approvato il 13 giugno una mozione, in cui comunque si
prevedeva per quello che riguardava il Corpo valdostano dei vigili
del fuoco professionista, un allineamento anche ordinamentale tra i
due Corpi, vale a dire con quello dello Stato, da allora ci si
aspettava e ci si aspetta un'azione che vada in questo senso. Il
concorso da caposquadra sono convinto e abbiamo condiviso che
dovrebbe essere il primo passo di questo riallineamento e con
questo penso che siamo sulla strada giusta, nel senso che, a
seguito, mi pare, degli incontri che ha avuto con le organizzazioni
sindacali... e qua devo fare una premessa: mi pare che non tutti i
sindacati siano così allineati, ci sono due posizioni diverse, è
corretto dirlo, però la rappresentanza, quella che davvero
rappresenta numericamente, è più consistente per quanto riguarda il
Corpo valdostano dei vigili del fuoco, anche a seguito della sua
richiesta, deve averle fatto una comunicazione molto precisa che
dice semplicemente che se siamo coerenti con l'indicazione e
l'impegno preso con la mozione emendata del 13 giugno, il primo
passo è andare verso il sistema per quello che riguarda il discorso
del concorso capisquadra, esattamente come quello del Ministero.
C'è una differenza sostanziale rispetto al percorso previsto dal
comparto unico, non ci sono i cinque anni, ma sotto il Ministero ci
sono i 12 anni, fortunatamente penso che abbia avuto una conferma
anche nella nota da parte del sindacato, non inficerebbe in nessuna
maniera per quelli che ne hanno diritto fino ad oggi, perché non
c'è nessuno che... Diciamo quelli che hanno 5 anni in questo
momento ne hanno anche 12, per cui tutti possono essere oggetto di
questa prova, di questa selezione e allora il passaggio non può
essere che quello di dire e di prevedere all'interno della
finanziaria una modifica all'applicazione della norma dello Stato
per quello che riguarda il corso dei caposquadra, che è il primo
passo verso quell'equiparazione di cui abbiamo preso l'impegno con
la mozione. Cambia molto perché indubbiamente, oltre al discorso
dell'anzianità, vengono valutati anche i discorsi dell'anzianità, i
corsi professionali, i titoli di studio e quant'altro. Vi è poi un
corso di formazione con esame finale e relativa graduatoria, corso
che si farà a Roma, e anche qua c'è un impegno di mettere in piedi
questo corso il prima possibile, si parlava di gennaio-febbraio
dell'anno prossimo. È pertanto un passo importante, è un passo
significativo che va nel senso di cui si diceva prima e soprattutto
è un passo che ci permette anche di... penso che sia comunque una
notizia ormai quasi ufficiale che nel decreto del Ministero ci sarà
anche la proroga delle graduatorie anche negli anni pregressi dal
2011 al 2015, a livello ministeriale verranno prorogate le
graduatorie fino al 30 settembre del 2020, questo potrebbe
permettere anche di poter ricoprire quelle carenze di organico che
ci sono in questo momento, perché non basta fare la promozione da
vigili a caposquadra, perché poi mancano i vigili. Esattamente come
il discorso dei capireparto, perché, tra l'altro, i capireparto con
questa normativa non avrebbero neanche più bisogno di partecipare a
concorsi, perché per il passaggio a caporeparto, conta
esclusivamente l'anzianità, per cui risolveremo davvero tanti
problemi e siamo nella direzione giusta. Ne approfitto anche per
ringraziare, perché nel frattempo ho avuto anche rassicurazioni in
merito alla volontà politica di prevedere anche delle risorse
finanziarie per quello che riguarda l'adeguamento e nella lettera
che ho ricevuto mi pare che, per il discorso relativo al Corpo
valdostano dei vigili del fuoco e al Corpo forestale Valle d'Aosta,
ci sia la volontà politica di mettere in campo 1.800.000 proprio
per quel discorso di equiparazione per quel che riguarda il
trattamento sia economico che previdenziale, di prospettiva. Se me
lo conferma, io sono felice e penso che sia felice anche
quest'aula, perché andiamo nella direzione giusta.
Presidente -
Per la risposta, la parola al presidente
Fosson.
Fosson (PNV-AC-FV) -
Se non ci fossero dei precedenti
negativi, potrei dire che potremmo andare a cena insieme stasera,
ma non lo dico per il precedente negativo, si ricorda cos'è
successo l'ultima volta che siamo andati a cena insieme, non mi ha
portato molta fortuna, lei mangiava e a me è venuto il coccolone.
Va bene, comunque sono contento che lei abbia apprezzato, che
l'interesse del Governo sia proprio di andare verso questo
riallineamento della situazione dei vigili del fuoco sia per quanto
riguarda l'ambito economico che quello pensionistico, che quello
giuridico, però mi permetta di dire: quanti problemi in questo
percorso... no, nel senso che pensavamo e ha visto che abbiamo
messo subito il corso-concorso per i capisquadra e poi viene fuori
questo problema della preselezione di cui nessuno si immaginava la
difficoltà. L'importante è capire che c'è la volontà di affrontare
queste difficoltà come ha detto lei, in particolare per il problema
lei ha già detto tutto, quindi non ci torno sopra, perché fare il
concorso per capisquadra è fondamentale, lo dovevamo fare prima,
adesso viene fuori il problema della preselezione. Secondo la
normativa attuale, devi fare una preselezione di un certo tipo che
non è conforme a quanto richiesto al vigile del fuoco, che è una
professionalità e non una conoscenza culturale. Bisogna quindi
modificare la norma esistente nel collegato, come ha detto lei, la
finanziaria in cui stiamo vedendo cosa fare. Preselezione che è
fondamentale perché sennò con questi requisiti richiesti ci
sarebbero 110 vigili del fuoco che possono accedere al corso
concorso per capisquadra e quindi non sarebbe possibile mantenere
un servizio. Su questo, come ha detto lei, abbiamo incontrato due
volte i vigili del fuoco affinché facessero una proposta, e lì
chiaramente c'è una disparità di vedute importante, non solo tra i
sindacati storici e il sindacato dei vigili del fuoco, ma proprio
anche all'interno della Conapo ci sono delle differenze, comunque
aspettiamo in questi giorni una proposta scritta, dopodiché dovremo
decidere e lo faremo. Nel collegato ci sarà un prolungamento delle
graduatorie proprio per permettere agli allievi di mantenere quella
graduatoria e di prendere poi il posto di capisquadra. Aspettiamo
ancora che ci venga comunicata la Paritetica, sono gli ultimi
giorni di ottobre... domani a Roma con il Ministro farò di nuovo
pressione in questo senso, perché continuare ad andare avanti su
questo è fondamentale... per la parte statale della
Paritetica...
Presidente -
Per la replica, la parola al collega
Gerandin.
Gerandin (MOUV') -
Grazie, presidente Fosson, per la
conferma. Abbiamo già parlato davvero tanto e penso che i
valdostani ormai conoscano bene la problematica, volevo solo dirle
che nella nota di conferma si dice: "
in virtù della mozione
emendata e approvata dal Consiglio regionale del 13 giugno volta
all'allineamento anche ordinamentale fra i due Corpi, le scriventi
organizzazioni sindacali ritengono necessario che l'iter
concorsuale per l'accesso al ruolo dei capisquadra avvenga come il
Corpo nazionale prendendo a riferimento l'ultimo bando di concorso
pubblicato con decreto ministeriale n. 284
". È siglata il 16
ottobre, per cui probabilmente sarà ancora in qualche meandro di
protocollo, ma le arriverà, c'è la conferma: è esattamente quello
che ci siamo detti.
