Classificazione
CONSIGLIO REGIONALE
Attività consiliare d'aula



Oggetto del Consiglio n. 2619 del 4 aprile 2007 - Resoconto
OGGETTO N. 2619/XII - Ratifica della deliberazione n. 452, in
data 23 febbraio 2007, adottata dalla Giunta regionale in via
d'urgenza.
Il Consiglio
visto il parere della IV Commissione consiliare
permanente;
Delibera
di ratificare, ad ogni effetto, la sottoindicata
deliberazione adottata dalla Giunta regionale in via d'urgenza e
salvo ratifica da parte del Consiglio:
Oggetto n. 452 in data 23 febbraio 2007
:
Approvazione della proposta di programma operativo "Occupazione
2007/2013" del Fondo Sociale Europeo.
Presidente
- La parola al Presidente della Regione,
Caveri.
Caveri (UV)
- Nei prossimi Consigli, questo compreso,
cominceremo ad adottare, come Consiglio regionale, in vista
dell'esame successivo da parte degli organi comunitari...
dell'insieme di misure e di finanziamenti derivanti dai fondi
strutturali... i fondi strutturali sono un caposaldo nato alla fine
degli anni '70 della politica europea, che hanno consentito la
nascita di una politica regionale da parte dell'UE, che, secondo i
giuristi, ha consentito l'accrescersi di funzioni e poteri nuovi
per le Regioni. L'esperienza che abbiamo accumulato con il FSE nel
periodo di programmazione 2000-2006 è stata preziosa per fissare
alcune linee direttrici, derivanti da un approfondito esame della
situazione socio-economica (definita anche analisi di contesto) per
poi declinare una serie di obiettivi che sono coerenti con quel
documento varato a Lisbona, che è la linea di indirizzo che
consente di avere una logica strategica che consente al FSE di
sviluppare quelle priorità di intervento che qui vedete nel
documento contenute. Sono una logica di occupazione, di inclusione
sociale, di valorizzazione del capitale umano, una logica di
transnazionalità, pur già presente nei programmi del FSE, che ci
daranno delle soddisfazioni. Avendo seguito personalmente... e
ringrazio del lavoro svolto il Dipartimento degli affari europei e
l'Agenzia del lavoro, che è in prima linea in questo settore, al di
là della dotazione finanziaria di 80 milioni di euro che è
sicuramente cospicua e del tutto coerente con il periodo di
programmazione, vi sono alcune questioni molto interessanti che
dovranno essere declinate in pratica, come quella di una gestione
unitaria e di una regia unica dei fondi strutturali per evitare
duplicazioni, vi è il tema dell'innovazione anche con le nuove
tecnologie, lo sviluppo sostenibile, un migliore incontro fra
domanda e offerta del lavoro... ritengo che questo strumento che si
occupa anche delle donne, degli immigrati si occupa di quello che
possiamo definire in termini non retorici il capitale umano interno
ed esterno alla nostra Regione... credo che tale documento dia
conto di uno sforzo molto grande che stiamo facendo, tenendo conto
anche di errori compiuti nel periodo di programmazione precedente
(penso al tema delicato dei controlli e delle verifiche sui
progetti, dove oggi ci rendiamo conto che la modellistica esistente
non è sempre soddisfacente, gli enti di formazione chiedono delle
modalità più moderne e su questo ci attrezzeremo). Penso che
l'insieme di fondi che qui vengono evocati come le linee direttrici
consentiranno di avere delle novità rilevanti che in termini
concreti potremo, fin dalle prossime settimane, vedere sviluppate
tenendo conto che questa proposta di programma è stata discussa e
validata in diverse sedi con quello che l'UE definisce il
partenariato sociale.
Presidente
- Dichiaro aperta la discussione generale.
La parola al Consigliere Sandri.
Sandri (GV-DS-PSE)
- Credo che questo sia un punto
particolarmente rilevante nel dibattito di tale Assemblea, perché è
uno di quegli atti che ci rendono più europei e, quando dico
"questo", non è un modo di dire formale - nel senso che ormai ci
siamo abituati a queste sigle: FSE, programma operativo, sono cose
che ormai da qualche anno stanno emergendo -, ma perché finalmente
in questo tipo di progetto emerge una procedura corretta di
funzionamento e mi spiego. Andando a rivedere le premesse generali,
noi identifichiamo nel testo che ci viene sottoposto un'analisi
interessante da leggere per l'onestà e la correttezza con cui ha
evidenziato le criticità, che è il primo passo per prendere delle
soluzioni vere, questo nel momento in cui festeggiamo il 50° dei
Trattati di Roma è la dimostrazione che stare in Europa insegna a
tutti a comportarsi in maniera migliore, più efficace ed
adulta.
Mi permetto di leggere alcuni dati che sono contenuti
nell'analisi di contesto di tale documento. Questa analisi
sull'occupazione non può che non partire anche dall'analisi della
formazione dell'istruzione, perché sono 2 elementi collegati.
Proprio partendo dai "target" di Lisbona, che citava il Presidente,
la situazione è che il tasso di scolarizzazione superiore al 2005,
al posto che essere almeno l'85% come previsto da Lisbona, è
all'80%. L'abbandono prematuro degli studi fra 18 e 24 anni, che
dovrebbe essere al massimo il 10% - obiettivo di Lisbona -, è del
22,3%. Gli adulti che partecipano all'apprendimento permanente, che
dovrebbero essere almeno il 12,5%, arrivano a superare di poco il
4%. Quello che è più drammatico di come siamo lontani dagli
obiettivi di Lisbona sono i laureati in Scienze e tecnologia, per
1.000 abitanti fra i 20 e 29 anni Lisbona pone come obiettivo un
incremento di almeno 15% annuo, noi abbiamo 1,2%, meno di 1/10 di
quello che dovremmo essere. Arrivando al lavoro, vi sono dei dati
che non sono affatto tranquillizzanti. Diciamo sempre che in Valle
d'Aosta la disoccupazione è ai livelli minimi, vero, ma bisogna
fare un'analisi più dettagliata. Il "target" di Lisbona
dell'occupazione generale è 70%, noi siamo a 66%, quindi non siamo
affatto ai livelli di Lisbona. Tasso di occupazione fra i 55 e i 64
anni: siamo al 31% e dovrebbe essere al 50%. L'unico dato
relativamente positivo, anche se non ottimale, è l'occupazione
femminile che fra i 15 e i 64 anni dovrebbe essere del 60%, siamo
invece al 57,9%. Non voglio addentrarmi nell'analisi che è stata
fatta, che è molto utile e che dovrebbe essere alla base dei
programmi elettorali delle prossime regionali di tutti i partiti,
ma alcuni dati non si possono trascurare. Il primo è un aspetto
preoccupante che viene segnalato, che riguarda un progressivo calo
delle entrate nella popolazione in età lavorativa, che è stato
accompagnato da un tendenziale aumento delle uscite definitive
dell'occupazione, quindi la forza occupazionale in Valle d'Aosta è
in difficoltà. Vi è il calo della natalità: questo è un dato che
emerge almeno negli anni a cui si riferisce tale inchiesta, ma è un
dato oggettivo di cui tenere conto.
Altro fattore di debolezza è lo straordinario scostamento da un
equilibrio di fattori economici che ha l'economia della Valle
d'Aosta: si analizza in questo testo che vi è una sperequazione
verso i servizi, che rappresentano oltre i 4/5 del PIL regionale,
tenendo conto che l'industria rappresenta solo il 14% del PIL,
vedete come qui vi sono indicazioni che poi possono servire anche
nel dibattito che faremo sullo sviluppo industriale: se si fanno
degli errori nella politica di gestione degli immobili industriali,
ci troviamo questi dati; se ci si rifiuta di fare un'analisi seria
di come risolvere le crisi finanziarie nelle società di Issogne o
di altri Comuni della Valle, ci troviamo con il 14% e a dover
andare a chiedere molti più soldi per andare a tappare i "buchi"
che si sono aperti. Non è solo grave questa situazione, è grave che
la situazione vada peggiorando, perché negli ultimi 10 anni i
servizi sono aumentati del 7% sul PIL, mentre l'industria è scesa
del 7%, quindi è una tendenza che si sta accentuando e che è
accompagnata da altri dati preoccupanti come la riduzione della
"natalità" delle imprese, che - cito - indica una dinamica del
sistema regionale inferiore sia al dato medio nazionale, sia al
dato medio relativo alle aree europee obiettivo n. 2: questo
comporta che la Valle d'Aosta anni fa era non dico all'avanguardia
in Italia, ma era abbastanza avanzata rispetto alle altre Regioni
del nord, oggi il differenziale - come dice qui - si è annullato
nel 2000, quindi, a furia di rallentare, siamo stati sorpassati.
Sulla produttività del lavoro si dice:
"l'evoluzione della
produttività del lavoro... ha mostrato nei secondi anni novanta un
rallentamento manifesto, finanche il suo arresto negli anni
duemila. Il rallentamento è derivato da una bassa crescita del PIL
reale"
. Una situazione quindi di ristagno dell'economia e quali
ne sono le cause? Intanto qui vengono evidenziati la ricerca e lo
sviluppo:
"la Regione Valle d'Aosta evidenzia una situazione
critica in merito al sistema di ricerca e sviluppo ed
innovazione... gli addetti alla ricerca e allo sviluppo... sono
notevolmente inferiori sia al dato del nord ovest che a quello
nazionale... il "Regional National Summary Innovation
Index"...
-
che è un indice di capacità di fare ricerca e
sviluppo in Italia - "... pone la Valle d'Aosta al 14° posto tra le
regioni italiane, appena al di sopra delle regioni del
sud..."
.
Vi sono poi dati di altro genere, ma non vi tedierò troppo.
Oltre ai dati sull'istruzione che vi ho già letti, oltre a quello
che ha citato il Presidente Caveri di questa difficoltà di far
coincidere una forte domanda di posizioni qualificate che non
abbiamo da parte del mondo del lavoro e un'elevata domanda di
lavoro da parte di lavoratori a bassa qualifica, questo è uno dei
problemi che sono evidenziati in tale relazione. Così come è
evidenziato che in termini di "stock" di individui che conseguono
lauree in materie tecnico-scientifiche (cito):
"la Valle d'Aosta
parte da un valore notevolmente basso, nettamente inferiore al già
modesto livello nazionale"
. Come pensiamo di andare a fare
della competitività quando siamo in queste condizioni? Avviandomi a
concludere, fra i tanti dati che emergono, l'area dello
svantaggio... si evidenzia che in Valle d'Aosta - è un tema che più
volte abbiamo evidenziato e qui viene ampiamente confermato - vi è
un "target" di interessi, di persone che hanno invalidità o
disabilità che corrisponde a circa 1.600 persone: questa credo sia
per il mondo del lavoro e per quello della scuola una questione
rilevante.
Vorrei concludere, prima di dare un giudizio complessivo sul
dato, evidenziando quali sono -sempre dal testo della Giunta
regionale - i punti di debolezza e i punti di opportunità. Punti di
debolezza: il peso ridotto della componente manifatturiera, ossia
qui il discorso dell'industria non lo dico io, lo dite voi che è
una cosa che deve essere non solo aiutata, ma profondamente
stimolata a riprendere uno spazio maggiore di quello attuale,
perché questo è associato a una ridotta distintività e a una
specializzazione del partner insediativo, quindi effetti indotti
dalla crisi industriale. Due: scarsa presenza e propensione a
processi di integrazione in rete, perché vi sono elevati costi
logistici dati dallo stato delle infrastrutture di comunicazione
fisica, quali treno, ferrovia, strade, trasmissione via cavo delle
informazioni, "wireless", larga banda... Vi sono delle osservazioni
a pagina 18 che fanno quasi paura, perché si parla di presenza di
aspetti di segregazione occupazionale per la componente femminile,
scarsa integrazione fra sistema scolastico ed informativo e qui
quante volte abbiamo detto che il sistema scolastico della
formazione professionale va da una parte e l'Agenzia del lavoro va
dall'altra! Ora lo scrivete voi.
A completamento di queste aree di difficoltà quali sono i grandi
rischi? Le maggiori... rispetto ad altre realtà regionali...
possibilità di marginalizzazione economica, effetti negativi della
bassa infrastrutturazione dei trasporti sulla mobilità in ingresso
e in uscita, rischio di destrutturazione economica degli spazi
rurali, insufficiente attenzione strategica all'investimento
nell'apprendimento, eccessiva terzializzazione, consumo del
capitale di sapere distintivo, rischio sociale del "digital divide"
rispetto alle telecomunicazioni - quante volte abbiamo detto qui
dentro: la larga banda non è a disposizione dei cittadini, il
"wireless" è a disposizione dei cittadini -, insufficienza del
sistema dell'offerta nei rapporti fra istruzione e formazione
professionale e avanti di questo passo.
Credo che tali interventi con il FSE siano una grande scommessa
perché voi descrivete questa analisi, avete fatto delle proposte,
noi le voteremo perché serve dare un forte supporto a questo tipo
di progetti, ma insieme al voto ci sarà una forte vigilanza. Voglio
essere chiaro: non vorrei - e, dall'analisi che ho fatto, non ho
elementi ancora per poterlo dire, utilizzeremo un esperto per fare
una valutazione più precisa - che tutti questi paroloni che noi
troviamo nei vari piani di applicazione dei progetti rispetto
all'analisi che vi ho letto prima... siano quasi esclusivamente un
modo per giustificare l'esistenza dell'Agenzia del lavoro e di una
serie di strutture collegate. Tanti bei progetti, tante belle
parole, risultato finale: risultati zero! Qui non siamo al primo
fondo occupazione dell'FSE, ma siamo già al secondo, vuol dire che
gli effetti del primo non si sono tanto visti. Do fiducia e spero
che d'ora in poi si viaggi con un altro stimolo, ma credo che
questo sia da dimostrare da parte delle strutture che attuano i
progetti europei dell'Amministrazione regionale, ma deve essere
anche attuato dalla Giunta regionale, perché non si può dire che si
deve integrare la formazione professionale fra scuola ordinaria e
Agenzia del lavoro e poi continuamente separare i 2 campi. Non si
può dire che vogliamo credere alla ricerca e allo sviluppo e poi
non si "fa sistema" fra Università, imprese e territorio, non si
investe nelle università e nell'istruzione. Vedo in alcuni settori
- ad esempio, nell'edilizia scolastica - che vi sono dei bei
progetti, ma questo deve accompagnare l'azione in tutta un'altra
serie di settori. Non si può dire lavoro... dopodiché, quando si
dice che le infrastrutture scadenti come la ferrovia sono un blocco
allo sviluppo industriale e allo sviluppo della produzione e in
generale del PIL... dopodiché sulla ferrovia far investire i soldi
solo dello Stato o solo dell'Europa e la nostra Regione non tira
fuori una lira! Abbiamo tirato fuori una lira per qualche treno,
bene, hanno dato dei risultati positivi, aspettiamo che vi siano
altri investimenti; 40 milioni di euro li ha messi lo Stato, un po'
di euro li recupereremo dall'Europa attraverso il FSE, ma poi
dovremo fare anche la nostra parte, per cui l'Europa è un fatto
importante, ma che deve essere coordinato con quanto fa la Regione
con i suoi fondi. È una valutazione molto attenta che si deve fare
e, fra l'altro, sono contento di aver visto che il 30 marzo la
Giunta ha approvato i contenuti delle legge europea che andremo a
votare, ha rispettato i tempi del 31 marzo previsti dalla legge
regionale... credo che quello sarà un altro momento in cui avremo
questo confronto e potremo approfondire tali cose. È un modo di
lavorare che ci costa fatica, ma credo sia proprio questo tipo di
confronto a cui ci obbliga l'Europa che ci fa crescere tutti e fa
crescere soprattutto la qualità della nostra azione.
Termino l'intervento con una piccola segnalazione rispetto alla
categoria di intervento "71": "percorsi di integrazione e
reinserimento nel mondo del lavoro dei soggetti svantaggiati, lotta
alla discriminazione nell'accesso al mercato del lavoro e
nell'avanzamento dello stesso, promozione dell'accettazione della
diversità sul posto di lavoro", 3.159.508 euro di cofinanziamento
nazionale e 2.632.924 euro di finanziamento del FSE. Questa è una
scommessa importantissima, dicevo prima i 1.600 inabili esistenti
in Valle. Sappiamo che ormai l'inabilità è diventato un peso
importante anche dal punto di vista strutturale, con l'Assessore
Fosson abbiamo spesso evidenziato la carenza strutturale rispetto
alla richiesta di aggravamenti... per cui gli uffici hanno
difficoltà a smaltire lavoro, quindi vi sono tempi relativamente
lunghi. Vi è una forte volontà di intervenire, credo che su questi
temi ci si debba dare il massimo di impegno, perché da ora all'anno
prossimo si possono già fare dei passi operativi. In questo senso
presenteremo una proposta di legge per dare qualche indicazione in
materia, ovviamente aperta al confronto con tutte le forze
politiche disponibili a valutarla. Credo che, di fronte a questi
problemi, si dimostra non solo la capacità politica di una classe
dirigente, ma anche la sua capacità di solidarietà verso le persone
disagiate.
Infine qualche giorno fa alla scuola di politica un professore
dell'Università di Aosta ci ha illustrato quali sono le grandi
scommesse che abbiamo davanti. Le scommesse di Lisbona, di cui
citava prima il Presidente Caveri alcuni elementi fondamentali, non
sono solo scommesse teoriche, ma sono scommesse a cui tutti noi
siamo chiamati a dare il nostro supporto affinché siano delle
scommesse vinte, perché solo se recupereremo quei parametri in
termini di ricerca, sviluppo, capacità imprenditoriale e culturale
e quindi di competitività e di capacità innovativa, possiamo
sperare di dare ai nostri figli la capacità di essere competitivi a
livello nazionale e globale. Non raggiungere quegli obiettivi
significa fallire in maniera totale, ma non saremmo falliti solo
noi, sarebbero fallite anche le generazioni successive. Il
professore diceva: "attenzione all'innovazione", ma il secondo dato
fondamentale è la garanzia di cittadinanza, in Valle d'Aosta ancora
troppe volte la cittadinanza, ossia il minimo vitale non è
garantito e la legge n. 19, per quanto vi sia un grande lavoro
dietro da parte degli assistenti sociali, dell'Assessorato... non è
più in grado di dare una risposta certa di garanzia e cittadinanza
a una fascia sempre più ampia dei cittadini. La giustizia sociale
quindi deve avere ancora un significato per noi e io spero che da
questo momento in avanti l'FSE e tutti i progetti collegati con lui
siano per noi uno stimolo per migliorare la qualità del nostro
operare.
Presidente
- La parola al Consigliere Bortot.
Bortot (Arc-VA)
- Inizio dal fondo solo per permettere al
Presidente di rientrare: il fondo riguarda una serie di
contraddizioni che emergono chiaramente dal documento, non riprendo
quanto ha detto il Consigliere Sandri. Se analizziamo settore per
settore, andiamo nel settore delle costruzioni, abbiamo
un'arretratezza di tipo culturale e tecnologico che contrasta
fortemente con il cambio climatico e il tipo di abitazioni e di
immobili che costruiamo. Abbiamo un'arretratezza di tipo culturale,
imprenditoriale e tecnologico e un settore fortemente arretrato
nell'ambito dei trasporti. Abbiamo una specie di monopolio di fatto
sui trasporti, che se da una parte uno come me dice ben venga il
settore dei trasporti e delle comunicazioni, i servizi devono
essere pubblici, perché non si può assoggettare a profitto quel
tipo di servizi alla collettività, però se operare in regime di
monopolio significa sempre che deve integrare i bilanci, o gli
investimenti, o i finanziamenti l'ente pubblico, occorre modificare
i parametri.
È arrivato il Presidente, sospendo l'analisi settore per
settore, parlo della filosofia del documento, essa comporta intanto
una contraddizione fra la terminologia usata per la deliberazione e
il resto del documento. Questa dovrebbe essere l'occasione di
discutere e collocare all'interno di tale discussione quello che
abbiamo discusso prima rispetto al riparto fiscale e federalismo,
ossia dobbiamo chiarirci che tipo di Regione proiettiamo nel
futuro, all'interno di quale contesto nazionale ed europeo. Quando
mi rifaccio alla filosofia della deliberazione, io non la condivido
perché non facciamo altro che parlare di mercato e di
competitività...
(interruzione del Presidente della Regione, fuori
microfono)
... va bene, ma noi ci siamo e possiamo dire la nostra
nell'ambito delle Regioni, non possono solo decidere il Consiglio
dei ministri e la Commissione! Cosa andiamo a costruire? Un'Europa
dove le Regioni, le persone si devono adattare alle logiche di
mercato e alla competitività! In una pagina trovo 2 volte
"accrescere l'adattabilità dei lavoratori e delle imprese e
degli imprenditori ai cambiamenti economici"
, su questo chi non
è d'accordo? Ma se noi continuiamo a prendere quali parametri di
riferimento per definire la nostra Regione, la nostra Nazione e
l'Europa, le liberalizzazioni, le privatizzazioni e il mercato,
evidentemente i rischi di negazione delle nostre prerogative non
vengono tanto sulla partecipazione... in che misura nostra al
risanamento del deficit dello Stato... chi ha fatto questi
"buchi"... credo che possiamo fare a gara e ci siamo dentro tutti,
come persone e come istituzioni e tipo di governo... ma se non
cambia la filosofia di riferimento, saremo sempre in arretrato per
la nostra collocazione in montagna, per il tipo di cultura, per il
tipo di richieste di parametri legati alla competitività che ci
chiedono e saremo sempre alla rincorsa di cosa? Continuare a
produrre indipendentemente dai bisogni? Rubarci i mercati per poter
produrre merci che magari non sono utili, mentre il resto del mondo
"sta andando a rotoli"? Vogliamo un'Europa che competa con gli
Stati Uniti, con la Cina e con l'Asia? L'unica Europa che siamo in
grado di costruire è di questo tipo o potremmo riprodurre un
modello, che è stato condannato da tutto il mondo, colonialista,
imperialista, capitalista, basato sul profitto? È questa l'Europa
che andiamo a costruire e la vogliamo collocare in rapporto alle
altre civiltà? I nostri livelli di consumo sono accessibili a tutto
il resto della popolazione del mondo? E quanto ci dura il pianeta:
una generazione, la nostra? Non occorre quindi nel ridisegnare
l'Europa, la sua costituzione e la ricaduta conseguente... nel
risalire e nel ridiscendere in questo processo di costruzione...
collocare al centro di questi processi le persone e le popolazioni
e da queste, dai loro bisogni ne consegue che tipo di competitività
di mercato dobbiamo costruire, di che tipo di servizi dobbiamo
dotarci? E io lo porto alla riflessione del Consiglio e credo che
vi sarà anche una scissione sull'argomento.
Scendiamo nel pratico. Lo ha citato il collega Sandri: noi nei 6
anni precedenti abbiamo speso una "barca" di soldi che ci sono
stati dati dai fondi strutturali e dall'UE, dovremo fare un
bilancio e il bilancio traspare dal documento, ma bisogna
raccoglierne i dati, ossia dobbiamo valutare le persone, dare del
lavoro alle persone, attivare le attività produttive e su quello
dobbiamo calarci gli investimenti per quanto riguarda la
formazione. Abbiamo un esercito di persone che lavorano sulla
formazione, sono anche bravissimi professionisti, ma non ce n'è uno
che vuole o ha incarico di fare un bilancio su quello che forma il
lavoro, il tipo di persona rispetto al mondo del lavoro, quindi o
ridisegniamo i comparti produttivi della nostra Regione e su quello
usiamo i soldi dei fondi strutturali per fare una formazione mirata
rispetto al territorio, rispetto ai cambiamenti climatici, alle
attività produttive che si possono inserire in un contesto tanto
delicato, nel contesto dell'offerta turistica che deve essere
riformulata e usare questi fondi per riformularla, per riformulare
la qualità dei servizi... vi sono tanti dipendenti pubblici e non
siamo in grado di dare servizi di qualità alle nostre popolazioni,
nelle frazioni e nei villaggi... quando faremo formazione per
decentrare i servizi alla popolazione... o dobbiamo far gravitare
tutto sempre su Aosta! Vi sono i mezzi informatici, i mezzi
professionali, le risorse finanziarie per "mettere mano" a questo
tipo di progetti, ma vuol dire che il Consiglio alza il proprio
livello, non chi è più bravo a fare debito pubblico, o a risanarlo
e cose del genere.
Abbiamo un comparto turistico, esso va riqualificato, allora
ripeto e lo collego al documento, ai fondi strutturali, abbiamo
opportunità di avere delle risorse; per il comparto turistico la
prima cosa da fare è formare le persone che in tale comparto
lavorano e allora deve esserci meno precariato, meno rotazione,
meno part-time, ma per fare questo occorrono livelli di formazione,
retribuzioni adeguate e la fidelizzazione della persona che lavora
in quella struttura produttiva, perché possiamo fare tutte le
campagne pubblicitarie di questo mondo ma, se l'accoglienza non è
di un certo tipo, si vanifica il tutto.
Ho accennato ai servizi pubblici: sui servizi pubblici possiamo
intervenire, abbiamo le risorse, definiamo che tipo di servizi
abbiamo bisogno proiettati nel futuro, su quello innestiamo le
risorse finanziarie e il tipo di formazione che dobbiamo dare alle
persone che erogheranno servizi ai cittadini. Parliamo allora delle
Poste, che fanno pari con che tipo di Unione europea vogliamo
costruire, perché l'Unione europea che sta andando avanti, che è
quella delle liberalizzazioni, è quella che ci taglia i servizi
postali. Se noi vogliamo mantenere le persone sul territorio,
evitare lo spopolamento della montagna, non possiamo accettare che
un comparto strategico come le Poste... taglino i servizi perché
ritengono che per fare profitti diventano diseconomici con il
servizio da fare nei nostri Paesi.
È stato accennato alla ferrovia, evitiamo di fare dei "tacconi",
allora significa che questo Consiglio si fa carico di progetti
sulla ferrovia, poi decideremo se acquistarne un pezzo o fare
convenzioni, programmi di servizio, ma dobbiamo capire fra 20 anni
con quale mezzo ci muoveremo. Evidentemente, rispetto alle crisi
petrolifere, al cambio climatico, dobbiamo investire sulla ferrovia
e investire in modo strutturale e non fare dei "tacconi": questo
richiederà delle scelte importanti e da queste scelte consegue il
calibrare l'uso dei fondi strutturali e potrei andare avanti per
tutti i comparti, lascio per ultimo questo.
Non siamo d'accordo che al punto n. 3 della deliberazione si dia
mandato al Dipartimento politiche strutturali e affari europei,
Direzione Agenzia regionale del lavoro, di curare lo svolgimento
dei negoziati con i servizi della Commissione europea e dello
Stato. Non può essere l'Agenzia del lavoro ad occuparsi di questo
comparto, devono essere organismi di tipo politico e non tecnico.
Non possiamo demandare a un organismo tecnico la decisione di come
collochiamo la nostra Regione in un contesto europeo, anche per il
tipo di dichiarazioni che ha fatto il collega Sandri.
Abbiamo bisogno... e qui entro nel comparto dell'agricoltura...
è vero che c'è il Piano di sviluppo rurale, ma abbiamo monocolture
e dobbiamo uscire, nel limite delle possibilità del nostro
territorio, dalle monocolture, dobbiamo fare filiera e allora
l'agricoltura si intreccia con il commercio e il turismo. In questa
maniera siamo in grado di mantenere un certo tipo di agricoltura,
perché con il valore aggiunto del prodotto nella filiera collegata
al commercio e al turismo siamo in grado di fornire prodotti del
territorio e tutelare le nostre risorse.
Marginalizzazione di alcuni segmenti di occupazione: qui
bisognerà che "mettiamo mano", ma ognuno di noi ha la propria
coscienza. Se il modello che abbiamo veicolato per un paio di
generazioni è l'impiego pubblico, evidentemente non abbiamo una
cultura di tipo imprenditoriale di sana imprenditorialità da
innestare nel nostro territorio e, per un verso, la vediamo
nell'aumento delle consulenze che vengono date all'esterno dai
dipendenti della Regione per tutto quello che comporta qualcosa che
esca dall'ordinaria amministrazione, dall'altro è dovuto al fatto
che comunque veicoliamo nelle nostre famiglie, con le generazioni
che ci seguiranno, un modello dove l'impiego pubblico e i
contributi per la pensione... e chi ce lo fa fare a mettersi ad
intraprendere... e di pari passo una ricaduta sul fatto che metà
delle imprese turistiche sono gestite non da Valdostani. Niente di
grave, è un dato di fatto.
Abbiamo poi il problema della ricerca, abbiamo una convenzione
con la "Finmeccanica", dobbiamo definire un accordo con il
Politecnico, mi chiedo per fare cosa? Se non definiamo
l'operatività, cosa si cala nella realtà regionale con le nostre
specificità, non siamo in grado di fare formazione ed innestare sui
fondi che mettiamo per la ricerca il tipo di occupazione
necessario. Siamo sempre alla rincorsa di situazioni di volta in
volta che non abbiamo creato, ma che ci coinvolgono e al più siamo
in grado di intervenire solo con risorse finanziarie, ma non siamo
in grado di controllare i flussi. Quello che occorre fare è essere
in grado di determinare che tipo di investimenti, e in quali
settori produttivi... sono i più adatti da insediare nella nostra
Regione e lì si capisce quale formazione fare, altrimenti butteremo
via dei milioni di euro senza capire cosa abbiamo fatto e dove
volevamo andare a parare e i risultati sono che la "Chambre" nasce
in sostituzione dell'Assessorato dell'industria, poi si toglie
l'azienda "Centro Sviluppo" perché giustamente non serve, ma
all'interno della "Chambre" se ne crea un'altra, poi si crea "VDA
Structure" per creare altri posti occupazionali, perché non siamo
in grado di creare nient'altro sui comparti strategici della nostra
Regione. Il casinò poi fa la "joint venture" con non si sa bene
quali biscazzieri per aprire scatolette per giocare fuori Valle...
allora come li portiamo i giocatori a Saint-Vincent? Mi viene da
"grattarmi la pelata"! Il primo che arriva butta lì, non abbiamo
strategie e finanziamo quel "buttare lì" e le conseguenze sono
quasi sempre che privatizziamo i profitti e le perdite le
distribuiamo alla collettività. Questa potrebbe essere una buona
occasione per discutere cosa vogliamo fare della nostra Regione e
quale contributo diamo per avere un'Europa diversa, che non sia
solo quella dei mercanti.
Presidente
- La parola al Consigliere Lattanzi.
Lattanzi (CdL)
- Avrei voluto intervenire su questo
argomento in dichiarazione di voto, perché avevamo già espresso le
nostre perplessità in II Commissione con la nostra astensione su
tale documento, ma non ho resistito ascoltando il collega Bortot,
rappresentante di "Rifondazione Comunista" o dei "Comunisti
Italiani", non so come vi chiamate stavolta...
(interruzione del Consigliere Bortot, fuori
microfono)
... "sono un "cane sciolto" e un Comunista"... allora un
Comunista "cane sciolto" che ci ha spiegato su tutti gli argomenti
di tale provvedimento le sue "ricette". Questo è uno dei momenti
nei quali rimpiango che tale aula non sia pubblica e che il
dibattito non possa essere ascoltato dagli elettori, perché sarebbe
più facile spiegargli che il collega che ci ha appena fatto una
lezione ha sostenuto per 70 anni dei regimi che di economia non
hanno mai capito nulla! E dove hanno governato hanno combinato solo
disgrazie, sangue e povertà...
(nuova interruzione del Consigliere Bortot, fuori
microfono)
... lasciamo finire... infatti, come liberale, ho ascoltato
sopportando tutte le stupidaggini di tipo politico-economico che tu
hai sostenuto ed è uno di quei momenti in cui, pur essendo un
liberale convinto del fatto che la libertà è un valore importante,
quindi la libertà di espressione è importante, vorrei proporre una
moratoria a Comunisti: avete fatto danni per 70 anni, state zitti
per 70 anni! Non venite a fare la lezione di come si fa a lanciare
l'economia in Valle d'Aosta, sulla filiera, sulla fidelizzazione
del mercato, sulle politiche delle retribuzioni, sui principi di
investimento nella formazione, perché tutto quello che avete fatto
è stato un disastro! Persino i Cinesi, che sono gli ultimi dei
Comunisti, hanno capito che voi avevate un'ideologia sbagliata e si
stanno adeguando ai processi economici mondiali. Faranno un "WWF"
apposta per voi, per quelli che ancora credono che con il Comunismo
si possa risolvere qualcosa! Per cortesia, risparmiateci almeno per
altri 70 anni tutte le vostre ideologie, che almeno in questo Paese
qualcuno è riuscito a non fare arrivare, altrimenti saremmo stati
come la Bulgaria o l'Ungheria "a leccarci le ferite" delle vostre
ideologie che con questa convinzione avete imposto ad altri popoli!
Vedi, tale documento che per te è stato un momento in cui hai
voluto raccontarci tutto quello che fareste se foste al Governo...
meno male che non ci siete!... questo è grave che lo dica, perché
sapete quanto siamo avversi a questo Governo, dire che voi sareste
peggio vuol dire che veramente...
Tale documento ha 2 gravi lacune e sono le lacune che non ci
hanno convinto; non sono tanto il principio di mettere insieme un
qualcosa che possa farci beneficiare degli investimenti strutturali
europei, perché non c'è persona sensata in questa Regione che può
votare contro un documento che dà l'opportunità di attingere ad
investimenti strutturali di fondi europei, non fosse altro che...
poiché i fondi europei sono soldi che escono dalle nostre tasche e
che cerchiamo di recuperare. Intelligente quindi è chi cerca di
recuperare una parte di quei denari, perché sapete che da qualche
mese molti di quei danari che mandiamo a Bruxelles andranno verso i
Paesi dell'Est per aiutare quei Paesi a raggiungere - dopo il
Comunismo! - un livello accettabile di sopravvivenza che
giustifichi la loro presenza a fianco a noi, in modo da creare
anche per loro un mercato libero, globalizzato che porta ricchezza
e non fa cucire i palloni ai bambini a 10 anni, perché anche mio
padre a 10 anni lavorava in questo Paese! Lavorare a 10 anni per un
Pakistano quindi è meglio che morire di fame! Non è quindi tanto il
fatto di essere d'accordo o non d'accordo sul presentare dei
progetti che possano farci tornare quelle risorse che paghiamo con
le nostre tasse a Bruxelles, il problema è un altro: come sempre,
arriviamo a questi progetti con tanta improvvisazione e tanta
voglia di spendere i soldi, ma con poche idee, questo è il concetto
di base su cui avremmo dovuto discutere. Che poi a questa pochezza
di idee si possano alternare le tue idee... lì sollevo delle
perplessità e, come liberale, ascolto, ma mi indigno perché non
posso sentirmi fare la lezione da chi non ne ha azzeccata una negli
ultimi 70 anni!
Il problema drammatico è che noi riusciremo ad avere queste
risorse, ma per fare cosa? Noi abbiamo ipotizzato che quello che
saprà fare questa Regione nel prossimo futuro con tali soldi non è
né più, né meno che quello che ha fatto nel recente passato:
spenderli, perché la parola d'ordine del provvedimento è: "ci sono
dei soldi, li dobbiamo spendere", per fare cosa poi? Quello che ci
serve; allora ci serve l'Università a Verrès, prendiamo i soldi
perché facciamo l'Università a Verrès, per fare cosa...
l'Università a Verrès? Per riempire un palazzo ristrutturato nuovo
nel paese del Presidente della Regione? Per fare cosa? L'Università
francofona? Sì, per gli ingegneri del Maghreb? Sì, portiamo su un
po' di Musulmani, 500 all'anno, e non li rimandiamo a casa loro una
volta laureati in ingegneria, ma ce li terremo qui, perché si
insedieranno qui dopo aver capito che in Valle d'Aosta si sta
meglio che in Tunisia! Non è tanto difficile per loro capire che si
può islamizzare un territorio solo facendo tanti figli e imponendo
la loro religione, come stanno facendo in tutto il Paese! Il
problema, quindi, non è quello delle risorse esistenti e del cosa
ne facciamo, ma che non vi è un progetto, l'unico progetto che
abbiamo intravisto in questo provvedimento è: "spendiamo i soldi",
senza alcuna progettualità, senza alcuna finalizzazione di quelli
che possono essere una serie di investimenti in settori
diversificati uniti ed unificati da un'unica visione. Non vi è una
visione di quello che questa Regione vuole diventare nei prossimi
decenni, lo stiamo dicendo da anni inascoltati, finché vi è stato
un certo tipo di Governo dirigista - ricordo gli anni della
Presidenza Dino Viérin - che aveva un progetto, che avversavamo, ma
che aveva... c'era una certa direzione... nel caso di oggi non c'è
neanche più quella direzione. Questa è una situazione in cui ormai
da 3 anni giriamo dentro una rotonda con l'unico imperativo di non
perdere i soldi che ci possono arrivare da Bruxelles.
Oggi abbiamo sentito un allarme dei soldi che potrebbero non
arrivarci neppure da Roma, ma sembra che la preoccupazione di
questa Regione sia: "non perdiamo i soldi, poi, una volta che ce li
abbiamo, qualcosa faremo". Cosa faremo? Abbiamo un sospetto che ci
deriva dall'aver osservato in questi ultimi 15 anni cosa abbiamo
fatto in questa Regione e siccome i soldi sono arrivati e ne sono
arrivati tanti... ricordo i 200 miliardi per la bonifica dell'"area
Cogne", non mi risulta che la bonifica dell'"area Cogne" abbia
portato posti di lavoro se non per quelli che hanno lavorato per
bonificare, quasi tutti di fuori che sono tornati fuori. Vogliamo
approvare il provvedimento per avere i soldi? Ma vi è l'unanimità,
il dramma è cosa ne facciamo, quali sono i progetti! In questo
documento i progetti non ci sono ancora, perché ci è stato spiegato
che dobbiamo presentare un progetto per attingere insieme ad altre
Regioni a tali fondi, bene, facciamo presenza! Noi con tale
documento diremo: "noi ci siamo, abbiamo delle idee, quali non lo
sappiamo neanche noi, ma poi ci arrangeremo". Questo è il dramma
del documento, Consigliere Bortot: non è convogliare le risorse per
creare uno Stato socialista che è fallito in tutto il mondo, il
concetto è che, purtroppo, non vi è né una politica socialista, né
una politica liberista, qui non vi è neanche la politica!
Si dà atto che dalle ore 20,09 riassume la Presidenza il
Presidente Perron.
Presidente
- La parola al Consigliere Viérin Marco.
Viérin M. (SA)
- Inizio dalle ultime parole del collega
Lattanzi, in quanto innanzitutto questo piano è stato predisposto
con indicazioni cogenti per poter usufruire di quei finanziamenti
europei e oggi, l'obiettivo è stato colto visto che in questo
programma 2007-2013 le risorse assegnate dall'Europa saranno uguali
a quelle del programma passato: circa 32,9 milioni di euro, in un
momento dove gran parte dei finanziamenti europei sono stati
destinati ai Paesi dell'est. Il dato quindi è significativo,
bisogna ringraziare sia chi ha predisposto il piano, sia chi ha
seguito l'iter in senso materiale del piano.
Ad onor del vero, una riflessione andrebbe fatta sugli indirizzi
troppo vincolanti della Commissione europea, perché va bene il
Trattato di Lisbona, però credo che quegli indirizzi siano troppo
vincolanti, quindi ci obbligheranno quando discuteremo del piano
triennale 2008-2010 a certe decisioni che vorremmo formalizzare
diversamente ma che non lo potremo fare. È con dispiacere che dico
questo, perché per 2 mesi sono stato delegato a seguire tale
aspetto e mi sono trovato di fronte a dei percorsi cogenti. Il
pensiero va al fatto che se è vero che la CE dà un finanziamento
cospicuo, è anche vero che al 60% tutto quello che manca agli 82
milioni di euro lo mettono lo Stato e la Regione. La CE mettendo il
40% ci dà delle indicazioni cogenti per dare attuazione alle
iniziative che verranno intraprese nei prossimi 7 anni. Sul
discorso delle scelte che questo Consiglio dovrà fare per le
prossime politiche del lavoro in Valle d'Aosta... l'appuntamento
sarà sul nuovo Piano triennale di politica del lavoro: il piano
2008-2010.
Condivido in parte le considerazioni venute dai banchi
dell'opposizione, perché di buono c'è da prendere ovunque, il
concetto è che bisogna cogliere le cose che possono essere ben
definite e possono dare dei risultati rispetto al passato, perché
alcuni cambiamenti dovremo pure affrontarli. Oggi non posso dirvi
quali e come, perché dobbiamo aspettare che questo piano sia
approvato dalla CE e dopo avremo 5 mesi di tempo per affrontare lo
studio del nuovo Piano triennale delle politiche del lavoro.
Chiederei quindi ai colleghi che tengano in serbo le loro idee per
quando sarà il momento.
Presidente
- La parola alla Consigliera Squarzino
Secondina.
Squarzino (Arc-VA)
- Faccio anche una dichiarazione di
voto: noi ci asterremo su questo documento come ci siamo astenuti
nel precedente piano nel 1999, ma per quale motivo? Notammo già
allora e notiamo anche adesso che vi è una discrasia fra la prima
parte e la seconda parte del documento. La prima parte è
descrittiva della situazione e noi troviamo una fotografia della
realtà molto cruda, ossia vedere alcuni elementi che noi di volta
in volta avevamo individuato tutti insieme "snocciolati" dà un
senso di ulteriore preoccupazione rispetto alla realtà sociale,
economica e culturale di questa Regione. Vi è questa parte
descrittiva che individua alcuni punti importanti su cui
occorrerebbe intervenire e qui non per riprendere quanto diceva il
collega Sandri, ma perché il documento ci accompagna in tale
percorso, sottolineo fortemente la carenza culturale esistente in
questa Regione. Abbiamo più volte sottolineato tale aspetto, a
volte sembrava quasi che volessimo accentuare elementi così
casuali, ma sono elementi che incidono nella qualità economica di
sviluppo economico e sociale di questa Regione. Quando vediamo a
pagina 6 che abbiamo un tasso di scolarizzazione superiore molto
basso, che non raggiunge l'85% previsto dagli indicatori economici
proposti da Lisbona, vediamo che questo tasso si ripercuote
nell'organizzazione del lavoro, perché a pagina 11 uno degli
elementi critici del mercato del lavoro è il fatto che in Valle
d'Aosta vi sono più occasioni di lavoro per i meno istruiti: questo
vuol dire che il mercato del lavoro qui è tarato per un livello
culturale di istruzione basso. La domanda è - e su questo non si
vede come evolve il piano - come far sì che tale situazione possa
evolvere, come far sì che le persone occupate possano
professionalizzarsi. Ancora: quando vediamo che vi è un abbandono
scolastico molto alto, questo dato è preoccupante, arriviamo al 22%
di abbandono scolastico dai 18 ai 24 anni, questo vuol dire che 1
su 5 non continua, l'obiettivo di Lisbona è il 10%, 1 su 10. Questo
si ripercuote nel fatto che nelle azioni che vengono previste non
si prende in considerazione in modo sistemico tale dato, ma si
individua solo il fatto che bisogna... e faccio questo esempio che
mi sembra abbastanza chiaro, leggo a pagina 44:
"misure per
aumentare la partecipazione..."
, e... pagina 71:
"elaborazione, introduzione ed attuazione di riforme dei sistemi
di istruzione e di formazione al fine di sviluppare
l'occupabilità..."
e poi
"... provvedimenti intesi a ridurre
l'abbandono scolastico..."
.
Nella seconda parte il documento fa tutto un elenco di azioni
possibili a titolo esemplificativo, ma sono azioni in cui non si
vede il "fare sistema", che invece è indicato come uno degli
elementi di criticità del "sistema Valle d'Aosta", nel senso che si
dice in Valle d'Aosta ciascuno va per conto proprio e non si "fa
sistema", ma anche qui, nel momento in cui si individuano le
eventuali azioni, non si tiene conto di questo "fare sistema".
Avrei voluto... forse qui non è scritto, ma non si può parlare solo
di questo abbandono scolastico senza chiedersi su un altro piano
cosa fa la scuola, come bisogna innovare la scuola affinché non
inneschi processi di espulsione dei ragazzi, come trasformare la
scuola in modo che i giovani stiano volentieri a scuola e non
abbandonino questo spazio di apprendimento.
In tale documento vi è una prima parte che delinea gli elementi
di positività e di criticità e purtroppo mi sembra che quelli di
criticità siano in misura più rilevante rispetto a quelli della
positività, perché segnano in modo molto negativo il mercato del
lavoro, la nostra realtà economica. La conclusione di tutta la
descrizione che troviamo a pagina 20 lo dice chiaramente:
"anche
laddove vi è una crescita occupazionale, si tratta di
mercati a bassa struttura competitiva, dove la produttività
cresce di meno; ovvero di settori inidonei a trasformare i
temporanei vantaggi dell'aggiustamento strutturale in permanenti
vantaggi per la crescita economica..."
, vi è la difficoltà di
trasformare in situazione permanente una situazione solo
temporanea. Contemporaneamente si parla di
"rilevanti punti di
debolezza del sistema produttivo"...
e insieme collegato con
"un alto tenore di vita e un'elevata qualità della vita che si
vogliono mantenere e rafforzare"
e questo
costituisce una
sfida difficile
. Come riuscire a vincere questa sfida e a
conservare i caratteri che concorrono a definire il profilo di una
comunità socialmente e culturalmente coesa, un ambiente naturale
connaturato all'identità locale e nel medesimo tempo riuscire a
trasformare l'attuale temporaneo vantaggio economico in un
permanente vantaggio per la crescita economica? Questo è uno dei
punti nodali a cui la seconda parte del documento, laddove vengono
individuate una serie di azioni e obiettivi, sembra non dare una
risposta. Sono indicate una serie di azioni, ma come queste
riescano a far fare un salto di qualità alla Regione non lo
vediamo. D'altra parte, era lo stesso limite che aveva il piano
precedente e anche il tipo di azioni ricalcano quelle del piano
precedente, con questo tipo di azioni non si è riusciti a far fare
un salto di qualità... a meno che non si riesca a "far sistema", ma
"far sistema" vuol dire che la Giunta stessa in tutti i suoi
programmi dovrebbe tener conto di tali dati, cosa che non avviene.
Faccio un altro esempio: quando qui si parla degli immigrati, della
funzione positiva degli immigrati, nel senso che sono questi che
costituiscono circa il 40% dei contributi all'entrata nella
popolazione in età lavorativa, quindi di quelli che entrano in età
lavorativa il 40% è costituito da immigrati... però essi hanno dei
problemi molto gravi, fra cui il problema della casa.
Rispetto a tale tema, lo so che non è in questo piano che va
indicato, o noi assistiamo da parte della Giunta nelle varie
programmazioni settoriali ad un'attenzione ai dati che qui sono
evidenziati, quindi all'individuazione di come dare una risposta,
oppure questo rimane un elenco di buone intenzioni, di interventi
che possono anche servire agli uni e agli altri, ma che non fanno
fare un salto di qualità. Uno degli esempi è proprio quello della
formazione professionale, credo che su questo punto vada fatta una
riflessione e vada presa una decisione chiara, nel senso che il
sistema dell'offerta formativa della Valle d'Aosta è un sistema
atipico, perché non esiste dal punto di vista istituzionale un
sistema autonomo, ma il sistema della formazione professionale si è
costruito attorno agli interventi che i singoli Assessorati hanno
sollecitato da parte dell'Agenzia del lavoro, per cui qui abbiamo
una debole presenza di strutture di formazione professionale.
Inoltre... questo lo dicevamo già nel 1999... anche adesso il piano
dice che, rispetto al 1999, si è cominciato ad "irrobustire" le
agenzie formative, ma
"la pluralità di attori presenti - agenzie
formative, organismi che partecipano alla realizzazione delle
politiche formative, istituzioni scolastiche -, pur presentando
elementi di varietà e articolazioni utili in una prospettiva
evolutiva, scontano la difficoltà di ogni processo di attivazione
istituzionale ed organizzativa"
. Veramente qui manca un sistema
della formazione professionale che lentamente l'Agenzia del lavoro
cerca di costruire, ma è troppo debole e soprattutto c'è ancora una
logica formativa centrata più sulle esigenze dei singoli
Assessorati, o di filiere di esigenze, che non su un progetto
complessivo che individui dei processi di formazione e che
diventino un elemento di crescita dell'intero sistema produttivo
innovativo economico della Valle.
Presidente
- La parola al Consigliere Frassy.
Frassy (CdL)
- Oggi il Presidente Caveri ci ha dato una
brutta notizia al suo ritorno in aula: quella dei 250 milioni che
il "Governo Prodi" vorrebbe portare via...
(interruzione del Presidente della Regione, fuori
microfono)
... questa sarebbe la buona notizia. Tale piano quinquennale sul
Fondo sociale europeo, andando a leggerlo in prima battuta,
potrebbe essere un'altra buona notizia, perché sono dei fondi che
arrivano alla nostra Regione, perciò qualcuno potrebbe essere
tentato di fare i complimenti a quella Giunta che ha portato
all'aula tale piano con questi fondi, noi però siamo convinti che
il primo a non crederci molto in questo piano sia lei. Ultimamente
lei è molto occupato e forse anche preoccupato, di conseguenza ha
perso un po' di quel fascino che le vicende europee che fino a ieri
ancora riuscivano a crearle, quell'interesse particolare, quel
"profumo d'Europa" che faceva sì che nella Giunta precedente
l'attuale le competenze dell'Europa non fossero incardinate - come
è nuovamente ora - sulla Presidenza della Regione, ma avessero
seguito le deleghe dell'allora Assessore Caveri. Oggi ci troviamo a
ratificare una deliberazione adottata dalla Giunta in via
d'urgenza, qualcuno potrebbe dire: "meno male che la Giunta lavora
dove il Consiglio stenta a trovare una sua strada, dove il collega
Viérin Marco ha stentato e ha dovuto battagliare per potersi
impossessare di quelle deleghe che gli erano state conferite" e lo
ha evidenziato nel suo breve intervento, ma perché ci troviamo di
fronte a questa urgenza? Non penso che l'urgenza sia imputabile
all'ultimo arrivato a queste responsabilità, perché su tale
argomento sicuramente il Presidente della Regione che fin da prima,
quando era Assessore, aveva le deleghe e ora che è Presidente della
Regione aveva tempo, modi e strutture per occuparsene.
Devo dire, Presidente, che anche la deliberazione non è stata
scritta in maniera molto comprensibile, perché quando dite alla
lettera n):
"considerato che, per i motivi esposti alla lett.
m., ricorrono nel caso in esame i presupposti di necessità e
urgenza..."
... vado a leggermi la lettera m), ma non ci sta
scritto nulla di quei motivi, si dice solo:
"rilevato che
l'approvazione della proposta di programma di cui si tratta compete
al Consiglio regionale..."
e basta...
(nuova interruzione del Presidente della Regione, fuori
microfono)
... ma poi ve ne sono altri di refusi, sono partito dal refuso
più facilmente... un documento che complessivamente "cuba" 82
milioni portati in via d'urgenza o ha delle buone motivazioni
d'urgenza, altrimenti rischia di diventare il frutto di una certa
incuria o trascuratezza amministrativa che ci porta all'esame di
questa vicenda...
(nuova interruzione del Presidente della Regione, fuori
microfono)
... ma il problema è un altro: lei non doveva portarlo "fuori
sacco", nel senso che questa cosa doveva venire non come ratifica,
ma doveva venire in aula come deliberazione di Consiglio, proposta
dalla Giunta, questa è qui come ratifica...
(nuova interruzione del Presidente della Regione, fuori
microfono)
... ma non è vero, perché la competenza del Consiglio... è
sempre stata fatta in una maniera sbagliata, poi "è sempre stato
fatto" si riferisce a 5 anni fa e forse 5 anni fa qualcuno aveva
argomentato che c'era una certa urgenza, perché le competenze in
questa materia sono del Consiglio e le competenze del Consiglio
possono essere surrogate dalla Giunta solo se c'è necessità e
urgenza. Non è la prima volta e in altri casi abbiamo visto che la
Giunta portava la deliberazione in Consiglio.
Al di là di tale considerazione, dicevamo prima alla
comunicazione che lei ci ha fatto su questo strano federalismo
fiscale che forse il tempo delle "vacche grasse" sta finendo;
sarebbe stato bello che in questa corposa relazione, oltre alle 2
pagine che fanno il bilancio 2001-2006, si dicesse qual era il
giudizio politico e politico-amministrativo. Ho fatto uno sforzo di
memoria, ma non ho trovato una risposta...
(nuova interruzione del Presidente della Regione, fuori
microfono)
... vi sono 2 pagine sulla sintesi 2001-2006... alle pagine n.
22, n. 23 e n. 24. Ho letto questa sintesi e non ho capito cosa
abbiamo fatto nel 2001-2006, perché non si capisce assolutamente
ciò che "abbiamo portato a casa". Ho poi chiuso gli occhi e ho
visto un manifesto ed erano gli auguri di qualche Natale fa...
penso che se chiediamo ai Valdostani cosa si ricordano del FSE,
pochi sanno cosa sia, ma accontentiamoci anche dell'acronimo...
sicuramente si ricordano quel manifesto con l'omino che aveva una
lanterna sullo sfondo sfuocato e strano dove c'era la neve... e il
manifesto titolava: "L'FSE augura buon Natale", questo è l'aspetto
che ha colpito visivamente la memoria dei Valdostani, allora è poca
cosa! Condivido invece le prime 20 pagine, che sono quelle
dell'analisi, sulla quale ci sarebbe da reimpostare un intero
programma di maggioranza con situazioni di debolezza su tutti quei
settori dei quali non sto a fare il riepilogo, perché stanno
scritte e chi mi ha preceduto si è in buona parte dilungato ad
illustrarle.
Di nuovo non ricordo cosa abbiamo fatto nel 2001-2006, andiamo a
vedere cosa andremo a fare nel prossimo quinquennio e vado a vedere
quali sono gli obiettivi generali. Arrivo a pagina 36, "obiettivo
generale della strategia", mi sono detto: leggo questo, capisco
tutto. Cito:
"supportare l'innovazione strutturale della Valle
d'Aosta attraverso lo sviluppo sostenibile..."
- abbiamo
scoperto che bisogna percorrere il campo dello sviluppo sostenibile
-
"...della sua capacità economica"
- non mi sembra siano
state fatte delle affermazioni particolari che non vadano al di là
della banalità di un concetto che si poteva scrivere in maniera più
semplice -
"...ed il rafforzamento della coesione e della
sicurezza sociali"
. A proposito di coesione e di sicurezza
sociale, penso a cose concrete, penso al bullismo, ai problemi
dell'ordine pubblico, al sistema della sicurezza che chiedono i
sindaci, alla proposta in materia di sicurezza che avevamo
presentato all'aula consiliare e che fu bocciata sul presupposto
che qualcuno ci avrebbe pensato dopo, stiamo ancora aspettando il
dopo...
Andando avanti nella lettura della strategia si dice che va
favorita la piena occupazione... vorrei sapere chi è che non
favorisce la piena occupazione e mi domando quale sia la strategia
per favorire la piena occupazione... qualificare l'impresa, il
lavoro e l'uso delle risorse ambientali; anche il Consigliere
Bortot dovrebbe essere contento, insieme al suo gruppo, di questo
richiamo alle risorse ambientali. Si vogliono poi perseguire le
pari opportunità, così anche le colleghe Consiglieri fautrici e
tifose delle quote rosa... noi siamo più per le quote azzurre ma,
visto che si parla di generi, ognuno parteggia per il suo genere e
il nostro diventa anche un genere politico. Si vuole poi estendere
il diritto di accesso all'apprendimento e qui ci rimandiamo a quei
dati sul "gap" che la Regione paga in termini di dispersione
scolastica, in termini di diplomi e di lauree. In sostanza perciò
l'obiettivo generale della strategia è talmente di buon senso che
non aggiunge nulla di più alla qualsiasi affermazione che qualsiasi
buon padre di famiglia può fare in una confidenza al bar con il
vicino di casa, non impegna 82 milioni di euro però per esprimere
questo concetto di buon senso. Noi impegniamo 82 milioni di euro,
allora andiamo a vedere quali sono i punti principali e anche qui
ci sono i punti di forza, i punti di debolezza e le principali
opportunità, sembrano degli "slogan", ma leggendoli si capisce che
sono degli "slogan".
La conclusione allora è questa, Presidente, Assessore La Torre e
Assessore Pastoret: siete in 3 che dovreste occuparvi di quella
cosa che nelle Regioni normali è gestita da un Assessorato, ossia
le Regioni normali che danno importanza alla formazione
istituiscono la delega alla formazione. La Regione Valle d'Aosta,
in virtù di strane teorie, è riuscita a far di più: è riuscita a
quadripartire quella che era già la tripartizione delle deleghe,
inventando una delega che non esiste nel nostro ordinamento e dando
a un povero Consigliere di maggioranza di buona volontà l'onere,
più che il merito, di condividere questa gestione, così ci siamo
trovati un Presidente della Regione, 2 Assessori e un Assessorino,
ma non è questo il modo migliore per gestire la formazione e lo
dicono nell'analisi anche i dati che vengono forniti. Non solo, ma,
scusate, l'apprendistato qualcuno di voi ha idea di cosa sia in
questa Regione? L'apprendistato in questa Regione è fermo al
decreto legislativo n. 276/2003, la maggioranza si è accorta dei
suoi poteri rinunciando a portare all'aula la competenza normativa,
la Giunta nell'estate 2005 ha adottato una deliberazione
transitoria, in Italia non c'è nulla di più definitivo di ciò che è
transitorio. Oggi nel 2007 quella deliberazione continua a reggere
le sorti dell'apprendistato. Assessore La Torre, lei, che è anche
imprenditore, dovrebbe sapere che i suoi colleghi imprenditori, a
fronte della politica fiscale poco generosa nei confronti delle
imprese del "Governo Prodi", nell'apprendistato hanno sempre visto
un elemento di alleggerimento degli oneri previdenziali. Il decreto
legislativo n. 276 dava 3 opportunità: l'apprendistato
diritto-dovere, l'apprendistato professionalizzante e
l'apprendistato di alta formazione. Voi vi siete limitati a gestire
in maniera marginale, incompleta, precaria e provvisoria con una
deliberazione di Giunta dell'agosto 2005 solo l'apprendistato
professionalizzante. Quale può essere la conclusione? La
conclusione è che della formazione, dell'apprendimento, al di là
della preoccupazione della spesa, che accada come accada non
andate. Non avete espresso ad oggi una linea guida politica,
condivisibile o meno, perché su una linea guida ci si può
confrontare e trovarci su posizioni differenti. Il dramma è
"tiriamo a campare", cercando di portare qui le risorse, di
spenderle con una serie di iniziative di cui nessuno si ricorda e
non vi è traccia e si replica per il prossimo quinquennio, ma qui
con una differenza: che alla fine di questo quinquennio - saremo
nel 2013 - chi ci sarà si renderà conto che, ammesso che vi sia
ancora l'FSE per il quinquennio successivo, le risorse saranno
enormemente minori, perché questo dice l'allargamento dell'Europa.
Di conseguenza, avremo bruciato qualcosa come 160 milioni di euro
senza risolvere alcunché, perché, andando a leggere il documento,
capiamo che le criticità dello scorso quinquennio sono state
spostate nel prossimo quinquennio e su questo penso che ci
aggiorneremo nel 2013.
Presidente
- Non ho altri colleghi iscritti a parlare,
dichiaro chiusa la discussione generale.
Pongo in votazione la ratifica della deliberazione in
oggetto:
Consiglieri presenti: 33
Votanti e favorevoli: 27
Astenuti: 6 (Bortot, Frassy, Lattanzi, Squarzino Secondina,
Tibaldi, Venturella)
Il Consiglio approva.
