Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2001 del 4 ottobre 2011 - Resoconto
OGGETTO N. 2001/XIII - Proposta di legge: "Riordino
dell'attività in sede consultiva delle Commissioni consiliari
permanenti. Modificazioni di leggi e regolamenti
regionali".
Articolo 1
(Modificazioni alla legge regionale 25 ottobre 2010, n.
34)
1. Il comma 3 dell'articolo 2 della legge regionale 25
ottobre 2010, n. 34 (Approvazione del Piano regionale per la salute
e il benessere sociale 2011/2013), è sostituito dal
seguente:
"3. La Giunta regionale definisce con propria deliberazione,
previa illustrazione alla Commissione consiliare competente, il
numero di componenti e le modalità di funzionamento della
Consulta.".
2. Il comma 4 dell'articolo 3 della l.r. 34/2010 è sostituito
dal seguente:
"4. La Giunta regionale definisce con propria deliberazione,
previa illustrazione alla Commissione consiliare competente, il
numero di componenti e le modalità di funzionamento del
Consiglio.".
Articolo 2
(Modificazione alla legge regionale 2 marzo 2010, n.
10)
1. Il comma 2 dell'articolo 7 della legge regionale 2 marzo
2010, n. 10 (Istituzione del sistema statistico regionale della
Valle d'Aosta (SISTAR-VdA)), è sostituito dal seguente:
"2. Il programma statistico regionale è approvato dal
Consiglio regionale, su proposta del Comitato, e ha durata
triennale. La Giunta regionale, ove necessario e previa
illustrazione alla Commissione consiliare competente, può approvare
aggiornamenti annuali al medesimo programma.".
Articolo 3
(Modificazioni alla legge regionale 2 marzo 2010, n.
7)
1. Il comma 1 dell'articolo 3 della legge regionale 2 marzo
2010 n. 7 (Disposizioni in materia di motorizzazione civile, di
sicurezza stradale e di mobilità), è sostituito dal
seguente:
"1. Il Piano regionale della sicurezza stradale, di seguito
denominato Piano, è approvato dal Consiglio regionale su proposta
della Giunta regionale, d'intesa con il Consiglio permanente degli
enti locali, e ha durata triennale. Il Piano ha l'obiettivo di
perseguire una mobilità sicura e sostenibile, riducendo il numero
di incidenti stradali e i costi sociali sostenuti dal settore
pubblico, dalle imprese e dalle famiglie, in conformità alla
normativa europea e statale vigente in materia. La Giunta
regionale, ove necessario e previa illustrazione alla Commissione
consiliare competente, può approvare aggiornamenti annuali al
medesimo Piano.".
2. L'articolo 7 della l.r. 7/2010 è sostituito dal
seguente:
"Articolo 7
(Riscossione dei proventi della motorizzazione
civile)
1. La Giunta regionale, previa illustrazione alla Commissione
consiliare competente, stabilisce le modalità per la riscossione
dei proventi inerenti all'esercizio delle funzioni di cui
all'articolo 2, ivi inclusa la compartecipazione, da parte delle
imprese operanti nel settore, agli oneri che la Regione sostiene
per l'erogazione dei servizi in materia di motorizzazione
civile.".
Articolo 4
(Modificazione alla legge regionale 1° febbraio 2010, n.
3)
1. L'articolo 9 della legge regionale 1° febbraio 2010, n. 3
(Disciplina degli aiuti regionali in materia di foreste), è
sostituito dal seguente:
"Articolo 9
(Rinvio)
1. La Giunta regionale, previa illustrazione alla Commissione
consiliare competente, definisce, con propria deliberazione da
pubblicare nel Bollettino ufficiale della Regione, le spese
ammissibili per gli aiuti previsti dalla presente legge e ogni
altro adempimento o aspetto, anche procedimentale, relativo alla
concessione dell'aiuto, ivi compresi le modalità e i termini di
presentazione delle domande, la documentazione da allegare e la
documentazione di spesa da esibire al fine dell'erogazione
dell'aiuto.".
Articolo 5
(Modificazione alla legge regionale 4 agosto 2009, n.
30)
1. Il comma 2 dell'articolo 30 della legge regionale 4 agosto
2009, n. 30 (Nuove disposizioni in materia di bilancio e di
contabilità generale della Regione autonoma Valle d'Aosta/Vallée
d'Aoste e principi in materia di controllo strategico e di
controllo di gestione), è sostituito dal seguente:
"2. Subordinatamente al raggiungimento degli obiettivi di
finanza pubblica correlati al patto di stabilità, la Giunta
regionale provvede con propria deliberazione, previa illustrazione
alla commissione consiliare competente, alle occorrenti variazioni
nella parte entrata e nella parte spesa del bilancio prevedendo, se
necessario, l'istituzione di apposite unità previsionali di base,
nonché di capitoli di entrata e di spesa.".
Articolo 6
(Modificazione alla legge regionale 15 aprile 2008, n.
9)
1. Il comma 3 dell'articolo 43 della legge regionale 15
aprile 2008, n. 9 (Assestamento del bilancio di previsione per
l'anno finanziario 2008, modifiche a disposizioni legislative,
variazioni al bilancio di previsione per l'anno finanziario 2008 e
a quello pluriennale per il triennio 2008/2010), è sostituito dal
seguente:
"3. La Giunta regionale determina con propria deliberazione,
previa illustrazione alle Commissioni consiliari competenti, le
misure massime di contributo concedibile a favore delle iniziative
di cui all'articolo 4, comma 1, lettere a) e b), della l.r.
19/2001, come modificate dai commi 1 e 2, concernenti l'attività di
affittacamere.".
Articolo 7
(Modificazione alla legge regionale 13 marzo 2008, n.
4)
1. L'articolo 13 della legge regionale 13 marzo 2008, n. 4
(Disciplina del sistema regionale di emergenza-urgenza sanitaria),
è sostituito dal seguente:
"Articolo 13
(Disposizioni finali)
1. La Giunta regionale, previa illustrazione alla Commissione
consiliare competente, è autorizzata ad apportare con propria
deliberazione, da pubblicare nel Bollettino ufficiale della
Regione, modificazioni ed integrazioni all'allegato A, anche in
esito alle informazioni e ai dati acquisiti ai sensi dell'articolo
12, comma 6.".
Articolo 8
(Modificazione alla legge regionale 29 giugno 2007, n.
16)
1. Il comma 1 dell'articolo 7 della legge regionale 29 giugno
2007, n. 16 (Nuove disposizioni per la realizzazione di
infrastrutture ricreativo-sportive di interesse regionale.
Modificazioni di leggi regionali in materia di turismo e
trasporti), è sostituito dal seguente:
"1. La disciplina degli adempimenti o degli aspetti relativi
ai procedimenti di cui alla presente legge, ivi compresi quelli
finalizzati alla concessione dei contributi di cui all'articolo 5,
è demandata alla Giunta regionale che vi provvede con propria
deliberazione, previa illustrazione alle Commissioni consiliari
competenti.".
Articolo 9
(Modificazione alla legge regionale 14 marzo 2007, n.
3)
1. Il comma 2 dell'articolo 2 della legge regionale 14 marzo
2007, n. 3 (Misure alternative al ticket sanitario istituito ai
sensi dell'articolo 1, comma 796, lettera p), della legge 27
dicembre 2006, n. 296 (Legge finanziaria 2007)), è sostituito dal
seguente:
"2. Per le finalità di cui al comma 1, la Giunta regionale
individua, previa illustrazione alla Commissione consiliare
competente, ulteriori misure volte a contrastare e disincentivare
comportamenti non corretti da parte degli utenti, con particolare
riferimento ai casi di mancato ritiro degli accertamenti effettuati
e di mancata presentazione, senza preavviso, alle prestazioni
prenotate.".
Articolo 10
(Modificazione alla legge regionale 15 dicembre 2006, n.
33)
1. Il comma 2 dell'articolo 1 della legge regionale 15
dicembre 2006, n. 33 (Interventi regionali per la valorizzazione
della funzione sociale ed educativa svolta attraverso le attività
di oratorio o attività similari e modificazione alla legge
regionale 19 dicembre 2005, n. 34 (Legge finanziaria per gli anni
2006/2008)), è sostituito dal seguente:
"2. La Regione sostiene, inoltre, le attività di rilevanza
sociale ed educativa, analoghe a quelle di cui al comma 1, svolte
da enti senza scopo di lucro in ambito giovanile e adolescenziale.
All'individuazione di tali enti si provvede sulla base dei criteri
stabiliti dalla Giunta regionale con propria deliberazione, previa
illustrazione alla Commissione consiliare competente, tenendo conto
del radicamento degli stessi nella realtà valdostana, della loro
struttura, della loro presenza operativa e capacità
organizzativa.".
Articolo 11
(Modificazione alla legge regionale 15 dicembre 2006, n.
30)
1. Il comma 2 dell'articolo 2 della legge regionale 15
dicembre 2006, n. 30 (Disposizioni per la formazione del bilancio
annuale e pluriennale della Regione autonoma Valle d'Aosta (Legge
finanziaria per gli anni 2007/2009). Modificazioni di leggi
regionali), è sostituito dal seguente:
"2. La Giunta regionale, avvalendosi anche delle procedure
previste dall'articolo 7 della legge regionale 25 gennaio 2000, n.
5 (Norme per la razionalizzazione dell'organizzazione del Servizio
socio-sanitario regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella Regione), individua
ulteriori disposizioni finalizzate al contenimento della spesa di
personale e può stabilire, previa illustrazione alle commissioni
consiliari competenti, eccezioni ai limiti di cui al comma 1 per
professionalità di tipo sanitario di difficile reperibilità sul
mercato e di forte impatto sull'appropriatezza dei livelli di
assistenza da garantire all'utenza.".
Articolo 12
(Modificazione alla legge regionale 4 dicembre 2006, n.
27)
1. Il comma 2 dell'articolo 3 della legge regionale 4
dicembre 2006, n. 27 (Interventi della Regione autonoma Valle
d'Aosta a sostegno della previdenza complementare ed integrativa e
di iniziative di natura assistenziale), è sostituito dal
seguente:
"2. I rapporti tra la Regione e la Società sono regolati da
appositi disciplinari, approvati dalla Giunta regionale con propria
deliberazione, previa illustrazione alla Commissione consiliare
competente.".
Articolo 13
(Modificazione alla legge regionale 10 agosto 2004, n.
15)
1. Il comma 2 dell'articolo 5 della legge regionale 10 agosto
2004, n. 15 (Istituzione di un contrassegno di qualità per il
settore agroalimentare ed enogastronomico valdostano denominato
Saveurs du Val d'Aoste), è sostituito dal seguente:
"2. La deliberazione della Giunta regionale che definisce i
requisiti di cui al comma 1, lettera a), è adottata previa
illustrazione alla Commissione consiliare competente.".
Articolo 14
(Modificazione alla legge regionale 5 febbraio 2004, n.
1)
1. L'articolo 4 della legge regionale 5 febbraio 2004, n. 1
(Disposizioni in materia di riqualificazione urbanistica,
ambientale e paesaggistica e di definizione degli illeciti edilizi
nel territorio della Valle d'Aosta), è sostituito dal
seguente:
"Articolo 4
(Rinvio)
1. La Giunta regionale definisce con apposita deliberazione,
previa illustrazione alle Commissioni consiliari competenti, le
modalità di applicazione dell'articolo 3.".
Articolo 15
(Modificazione alla legge regionale 4 settembre 2001, n.
19)
1. Il comma 1 dell'articolo 20 della legge regionale 4
settembre 2001, n. 19 (Interventi regionali a sostegno delle
attività turistico-ricettive e commerciali), è sostituito dal
seguente:
"1. La disciplina di ogni altro adempimento o aspetto
relativo ai procedimenti di cui alla presente legge, compresa
l'individuazione della documentazione di spesa e di quella da
allegare alle domande, è demandata alla Giunta regionale che vi
provvede con apposita deliberazione, previa illustrazione alle
Commissioni consiliari competenti.".
Articolo 16
(Modificazione alla legge regionale 21 dicembre 2000, n.
36)
1. Il comma 2 dell'articolo 26ter della legge regionale 21
dicembre 2000, n. 36 (Norme disciplinanti la rete distributiva dei
carburanti per autotrazione. Abrogazione della legge regionale 29
novembre 1996, n. 41), è sostituito dal seguente:
"2. La Giunta regionale definisce con propria deliberazione,
previa illustrazione alla Commissione consiliare competente, i
criteri e le modalità per la concessione dei contributi e
l'ammontare delle spese ammissibili e approva i bandi per la
realizzazione degli interventi di cui al presente
articolo.".
Articolo 17
(Modificazione alla legge regionale 5 maggio 1998, n.
27)
1. Il comma 1 dell'articolo 39bis della legge regionale 5
maggio 1998, n. 27 (Testo unico in materia di cooperazione), è
sostituito dal seguente:
"1. La Giunta regionale definisce con propria deliberazione,
previa illustrazione alla Commissione consiliare competente, le
procedure per la scelta del contraente con cui stipulare le
convenzioni di cui all'articolo 39. La Giunta regionale provvede,
altresì, ad individuare i criteri di valutazione dell'offerta con
relativa ponderazione, secondo il criterio dell'offerta
economicamente più vantaggiosa.".
Articolo 18
(Modificazione alla legge regionale 26 giugno 1997, n.
21)
1. L'alinea del comma 1 dell'articolo 2 della legge regionale
26 giugno 1997, n. 21 (Servizio di trasporto pubblico della
telecabina Champoluc-Crest e modificazione alla legge regionale 16
febbraio 1995, n. 5 (Gestione della telecabina Aosta-Pila)), è
sostituito dal seguente: "Al fine di sostenere la funzione di TPL,
la Giunta regionale, previa illustrazione alla Commissione
consiliare competente, definisce con il concessionario della linea
un contratto di servizio nel quale sono stabiliti:".
Articolo 19
(Modificazione alla legge regionale 4 settembre 1995, n.
39)
1. Il comma 1 dell'articolo 7 della legge regionale 4
settembre 1995, n. 39 (Normativa e criteri generali per
l'assegnazione, la determinazione dei canoni e la gestione degli
alloggi di edilizia residenziale pubblica), è sostituito dal
seguente:
"1. L'indicatore di reddito è desunto dalla dichiarazione
sostitutiva unica di cui al decreto legislativo 31 marzo 1998, n.
109 (Definizioni di criteri unificati di valutazione della
situazione economica dei soggetti che richiedono prestazioni
sociali agevolate, a norma dell'articolo 59, comma 51, della legge
27 dicembre 1997, n. 449), riportante i redditi relativi all'anno
precedente la data di presentazione della domanda. I limiti
dell'ISE, ai fini dell'assegnazione degli alloggi di cui alla
presente legge, sono individuati con deliberazione della Giunta
regionale, previa illustrazione alle Commissioni consiliari
competenti.".
Articolo 20
(Modificazione alla legge regionale 16 febbraio 1995, n.
5)
1. L'alinea del comma 1 dell'articolo 2 della legge regionale
16 febbraio 1995, n. 5 (Gestione della telecabina Aosta-Pila), è
sostituito dal seguente: "Al fine di sostenere la funzione di
trasporto pubblico locale, la Giunta regionale, previa
illustrazione alla Commissione consiliare competente, stipula con
la società di cui all'articolo 1 un contratto di servizio nel quale
sono definiti:".
Articolo 21
(Modificazione alla legge regionale 21 aprile 1994, n.
12)
1. Il comma 2 dell'articolo 1 della legge regionale 21 aprile
1994, n. 12 (Contributi a favore di associazioni ed enti di tutela
dei cittadini invalidi, mutilati e handicappati operanti in Valle
d'Aosta), è sostituito dal seguente:
"2. La Giunta regionale individua con propria deliberazione,
previa illustrazione alla Commissione consiliare competente,
eventuali altre associazioni di categoria da ammettere ai benefici
previsti dalla presente legge.".
Articolo 22
(Modificazione alla legge regionale 7 dicembre 1993, n.
84)
1. Il comma 8 dell'articolo 11 della legge regionale 7
dicembre 1993, n. 84 (Interventi regionali in favore della ricerca
e dello sviluppo), è sostituito dal seguente:
"8. Le condizioni, i criteri, le modalità e ogni altro
adempimento o aspetto relativo alla concessione dei contributi sono
stabiliti dalla Giunta regionale con propria deliberazione, previa
illustrazione alla Commissione consiliare competente, da pubblicare
nel Bollettino ufficiale della Regione.".
Articolo 23
(Modificazioni alla legge regionale 17 giugno 1992, n.
28)
1. Il comma 1 dell'articolo 9 della legge regionale 17 giugno
1992, n. 28 (Istituzione del Sistema bibliotecario regionale e
nuove norme in materia di biblioteche regionali, comunali o di
interesse locale. Abrogazione di leggi regionali), è sostituito dal
seguente:
"1. Al fine di una migliore e più capillare organizzazione,
la Giunta regionale, previa illustrazione alla Commissione
consiliare competente, suddivide l'intero territorio regionale in
sottosistemi bibliotecari comprensoriali, ad esclusione del comune
di Aosta che costituisce uno specifico sottosistema bibliotecario
urbano. Ogni sottosistema assicura il servizio di lettura, di
documentazione e di informazione nel suo ambito territoriale. A tal
fine può utilizzare anche un servizio di bibliobus.".
2. Il comma 2 dell'articolo 23 della l.r. 28/1992 è
sostituito dal seguente:
"2. Entro il 31 gennaio, la Giunta regionale, previa
illustrazione alla Commissione consiliare competente, approva il
piano annuale e determina gli importi dei fondi per le iniziative
previste dall'articolo 19, nonché dei contributi di cui
all'articolo 21 che si prevede di erogare nel corso
dell'anno.".
Articolo 24
(Modificazione alla legge regionale 7 aprile 1992, n.
15)
1. Il comma 2 dell'articolo 6bis della legge regionale 7
aprile 1992, n. 15 (Iniziative per lo sviluppo del servizio
ferroviario e dell'intermodalità e per la riqualificazione della
linea ferroviaria Aosta - Pré-St.-Didier), è sostituito dal
seguente:
"2. Il concorso nelle spese di cui al comma 1 non può
eccedere il 30 per cento della spesa effettivamente sostenuta ed è
approvato dalla Giunta regionale con propria deliberazione, previa
illustrazione alla Commissione consiliare competente.".
Articolo 25
(Modificazione alla legge regionale 5 settembre 1991, n.
44)
1. Il comma 3 dell'articolo 4 della legge regionale 5
settembre 1991, n. 44 (Incentivazione di produzioni artigianali
tipiche e tradizionali), è sostituito dal seguente:
"3. Gli schemi di convenzione sono approvati dalla Giunta
regionale, sentito il Comitato tecnico di cui all'articolo 5,
previa illustrazione alla Commissione consiliare
competente".
Articolo 26
(Modificazioni alla legge regionale 27 marzo 1991, n.
11)
1. La lettera a) del comma 1 dell'articolo 1 della legge
regionale 27 marzo 1991, n. 11 (Interventi finanziari per
incentivare le Amministrazioni pubbliche a dotarsi di automezzi non
inquinanti), è sostituita dalla seguente:
"a) a stipulare convenzioni con case produttrici di
autoveicoli elettrici o alimentati a metano e loro concessionarie,
previa illustrazione alla Commissione consiliare
competente;".
2. Il comma 2 dell'articolo 2 della l.r. 11/1991 è sostituito
dal seguente:
"2. Le sperimentazioni di cui all'articolo 1, comma 1,
lettera d), sono approvate dalla Giunta regionale, previa
illustrazione alla Commissione consiliare competente.".
Articolo 27
(Modificazioni alla legge regionale 7 maggio 1990, n.
28)
1. Il comma 2 dell'articolo 2 della legge regionale 7 maggio
1990, n. 28 (Censimento e catalogazione dei beni culturali sul
territorio regionale), è sostituito dal seguente:
"2. Le operazioni previste nel piano, approvato dalla Giunta
regionale previa illustrazione alle Commissioni consiliari
competenti, sono curate dalla struttura regionale competente in
materia di catalogazione dei beni culturali, la quale indirizza e
controlla la metodologia delle operazioni di rilevamento ed
assicura la compatibilità dei dati assunti con le disposizioni
dell'Istituto centrale per il catalogo e la documentazione del
Ministero per i beni e le attività culturali, al fine di consentire
lo scambio di informazioni.".
2. Il comma 1 dell'articolo 3 della l.r. 28/1990 è sostituito
dal seguente:
"1. Le operazioni di censimento e catalogo possono anche
essere affidate a singoli professionisti o società qualificate nel
settore, mediante convenzione con gli stessi, approvata dalla
Giunta regionale previa illustrazione alle Commissioni consiliari
competenti.".
Articolo 28
(Modificazione alla legge regionale 30 luglio 1986, n.
36)
1. Il comma terzo dell'articolo 1 della legge regionale 30
luglio 1986, n. 36 (Institut régional Adolfo Gervasone - Istituto
regionale Adolfo Gervasone), è sostituito dal seguente:
"Il suo funzionamento è disciplinato con apposito statuto da
approvare con decreto del Presidente della Regione, previa
illustrazione alla Commissione consiliare competente.".
Article 29
(Modification de la loi régionale n° 17 du 22 avril
1985)
1. Le septième alinéa de l'article 2 de la loi régionale n°
17 du 22 avril 1985 portant règlement de police pour la circulation
des véhicules à moteur sur le territoire de la Région, est remplacé
comme suit:
"7. Le Gouvernement régional peut créer des zones bien
délimitées pour la pratique des activités motorisées, sur
proposition de l'assesseur régional compétent en matière
d'agriculture et après présentation de l'initiative à la commission
du Conseil compétente.".
Articolo 30
(Modificazione alla legge regionale 6 luglio 1984, n.
33)
1. Il comma 2 dell'articolo 7bis della legge regionale 6
luglio 1984, n. 33 (Disciplina della classificazione delle aziende
alberghiere), è sostituito dal seguente:
"2. Fatte salve le sanzioni di cui all'articolo 12, la
violazione di una delle disposizioni di cui al comma 1 e degli
obblighi convenzionalmente assunti comporta, in capo ai proprietari
e al soggetto gestore solidalmente tra loro, l'applicazione di una
sanzione amministrativa pecuniaria da euro 25.000 a euro 1.250.000.
La Giunta regionale determina con apposita deliberazione, previa
illustrazione alla Commissione consiliare competente, i criteri ed
i parametri necessari per l'applicazione della sanzione anche in
considerazione della differenza di valore tra l'unità di residenza
temporanea e l'unità adibita a villaggio albergo o a residenza
turistico-alberghiera.".
Articolo 31
(Modificazione alla legge regionale 11 agosto 1981, n.
54)
1. Il comma terzo dell'articolo 3 della legge regionale 11
agosto 1981, n. 54 (Interventi per favorire l'inserimento
lavorativo di cittadini portatori di handicaps), è sostituito dal
seguente:
"La Giunta regionale, accertata la rispondenza
dell'iniziativa per la quale è richiesto il contributo, provvede
entro il 31 maggio di ciascun anno, previa illustrazione alla
Commissione consiliare competente, alla ripartizione e liquidazione
dei contributi agli enti richiedenti sino alla concorrenza massima
dell'80 per cento della somma ritenuta ammissibile.".
Articolo 32
(Modificazione al regolamento regionale 26 maggio 2009, n.
2)
1. Il comma 3 dell'articolo 8 del regolamento regionale 26
maggio 2009, n. 2 (Nuove disposizioni per la concessione di mutui
ad interesse agevolato a favore di persone fisiche nel settore
dell'edilizia residenziale. Abrogazione dei regolamenti regionali
27 maggio 2002, n. 1, 17 agosto 2004, n. 1, e 18 gennaio 2007, n.
1), è sostituito dal seguente:
"3. I limiti di reddito di cui al presente articolo possono
essere modificati, in caso di necessità, dalla Giunta regionale con
propria deliberazione, previa illustrazione alle Commissioni
consiliari competenti.".
Presidente
- La proposta di legge ha avuto il parere
favorevole all'unanimità della I Commissione.
La parola al relatore, Consigliere Zucchi.
Zucchi (PdL)
- Grazie Presidente. La proposta di legge
che mi appresto ad illustrarvi è il risultato del lavoro svolto
dalla I Commissione su incarico della Commissione per il
Regolamento, che, nella riunione del 25 gennaio, ha demandato alla
commissione il compito di procedere alla ricognizione della
normativa regionale che prevede i pareri delle commissioni
consiliari in sede consultiva, vale a dire i pareri su atti di
competenza della Giunta.
La commissione doveva valutare se mantenerli, oppure
trasformarli in un'illustrazione alle commissioni preventiva
all'adozione dell'atto. In questa seconda ipotesi la I Commissione
aveva l'incarico di predisporre un'apposita proposta di legge da
sottoporre all'approvazione del Consiglio regionale, cosa che è in
discussione e in votazione oggi.
Dando per scontato che questa è una relazione che dà più il
senso di quelli che sono stati i lavori che si sono svolti in
commissione in diverse sedute e dando per letta la relazione
tecnica, allegata alla proposta di legge, vorrei darvi brevemente
conto dei lavori che hanno portato la commissione ad elaborare il
testo del provvedimento in questione, che ha ricevuto il consenso
unanime di tutti i commissari. È necessario premettere che la
normativa regionale che prescrive la consultazione delle
commissioni utilizza varie formule: "sentita la commissione
consiliare competente" o "previo parere della commissione
consiliare competente" e, per una prassi ormai consolidatasi nel
tempo, le commissioni hanno proceduto in modo differente nei casi
in cui le leggi regionali richiedevano il loro "previo parere",
rispetto a quelli in cui si prevedeva che fossero "sentite": solo
nel primo caso, infatti, si procedeva all'espressione di un parere
- non formalizzato però in un atto formale -, mentre nel secondo
caso le commissioni si limitavano ad una semplice presa d'atto. Ciò
sul presupposto che la locuzione "sentita la Commissione" avesse un
valore meramente informativo nei confronti delle stesse.
Alla luce del significato attribuito dalla prassi alla suddetta
locuzione, le forze di maggioranza ad inizio lavori avevano
avanzato la proposta di sostituirla, in tutti gli atti normativi in
cui questa locuzione compare, con una formula che sottolinei più
chiaramente il carattere esclusivamente informativo-illustrativo
del passaggio in commissione e di conservare la dizione "previo
parere" laddove già prevista. Le forze di minoranza invece hanno
sostenuto la necessità di mantenere il parere per quelle
disposizioni che, sebbene contengano l'espressione "sentita la
commissione", stabiliscono criteri attributivi di sussidi e
contributi o hanno una certa rilevanza politica. Questo è stato il
frutto quindi di un lavoro che si è svolto in diverse riunioni e
devo registrare con grande piacere che c'è stata una grande
collaborazione fra tutte le forze politiche presenti, che hanno
sortito tale testo, che è stato il frutto di un lavoro congiunto.
La maggioranza, vista la suddetta controproposta, ha avanzato
un'ulteriore proposta in base alla quale la commissione dovrebbe
esprimere un parere solo sulle disposizioni legislative e
regolamentari che prevedono il coinvolgimento del Consiglio
permanente degli enti locali. Per quelle rimanenti, invece, il
coinvolgimento della commissione nell'iter di competenza della
Giunta regionale dovrebbe essere a livello di informativa.
La I Commissione è riuscita, infine, a trovare una sintesi
stabilendo che siano sottoposte a parere tutte quelle disposizioni
che prevedono il coinvolgimento del Consiglio permanente degli enti
locali e quelle che, analizzate nello specifico, rivestono per le
forze di minoranza una particolare importanza di natura politica,
per cui è necessario richiedere il pronunciamento formale delle
commissioni. Qui mi sento di dire che comunque questi principi sia
della maggioranza che della minoranza all'atto dei lavori sono
stati stabiliti di comune accordo e sono stati condivisi in modo
convinto.
Gli uffici hanno poi provveduto ad effettuare le verifiche del
caso su alcune disposizioni per le quali erano emersi dubbi circa
la loro attuale vigenza.
Giunta alla definizione puntuale delle norme che risultano
ancora attuali e applicabili, la I Commissione ha, infine,
approvato all'unanimità l'elenco delle disposizioni normative da
modificare e ha incaricato gli uffici di predisporre la presente
proposta di legge, che si compone di 32 articoli che individuano le
disposizioni normative al cui interno sono state apportate le
opportune modifiche testuali per sostituire la locuzione "sentita
la commissione".
In conclusione vorrei ringraziare tutti i commissari che hanno
lavorato in un modo fattivo su questo dossier, ci tengo a
ringraziarli uno per uno, come intendo ringraziare di cuore il
lavoro compiuto dai tecnici, dalla dott.ssa Perrin, dalla dott.ssa
Sonia Greco e da Giuseppe Pollano, che hanno contribuito in un modo
attento, professionale, capace alla sintesi di quanto è emerso nel
corso dei lavori di questa commissione, che ha portato oggi in aula
una proposta di legge che, come in commissione, mi auguro l'aula
licenzi all'unanimità.
Presidente
- La discussione generale è aperta.
La parola al Consigliere Bertin.
Bertin (ALPE)
- Grazie Presidente. Intervengo solo per
confermare il voto positivo ai lavori svolti in commissione, che
hanno visto un accordo di tutte le forze politiche, un accordo che
garantisce un ruolo al Consiglio e alle commissioni, e che, da un
certo punto di vista, razionalizza il lavoro delle commissioni. Si
tratta pertanto di un lavoro utile, che non può che avere il nostro
voto favorevole. Grazie.
Presidente
- Ci sono altri interventi? Dichiaro chiusa la
discussione generale. Pongo in votazione l'articolo 1 della
proposta di legge:
Consiglieri presenti, votanti e favorevoli: 28
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato. Articolo 10: stesso risultato. Articolo 11: stesso
risultato. Articolo 12: stesso risultato. Articolo 13: stesso
risultato. Articolo 14: stesso risultato. Articolo 15: stesso
risultato. Articolo 16: stesso risultato. Articolo 17: stesso
risultato. Articolo 18: stesso risultato. Articolo 19: stesso
risultato. Articolo 20: stesso risultato. Articolo 21: stesso
risultato. Articolo 22: stesso risultato. Articolo 23: stesso
risultato. Articolo 24: stesso risultato. Articolo 25: stesso
risultato. Articolo 26: stesso risultato. Articolo 27: stesso
risultato. Articolo 28: stesso risultato. Articolo 29: stesso
risultato. Articolo 30: stesso risultato. Articolo 31: stesso
risultato. Articolo 32: stesso risultato.
Pongo in votazione la proposta di legge nel suo complesso:
Consiglieri presenti, votanti e favorevoli: 28
Il Consiglio approva all'unanimità.
Presidente
- Con questa votazione dichiaro conclusi per
questa mattinata i lavori dell'odierna adunanza consiliare; i
lavori riprenderanno alle ore 15,30 con la discussione degli altri
punti all'ordine del giorno.
La seduta è tolta.
---
La seduta termina alle ore 12,55.
