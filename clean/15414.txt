Classificazione
INDUSTRIA


Resoconto integrale del dibattito dell'aula
Oggetto del Consiglio n. 729 del 15 luglio 1999 - Resoconto
SÉANCE DU 15 JUILLET 1999 (MATIN)
OGGETTO N. 729/XI Notizie in merito alle modificazioni della
convenzione tra la Regione e la Viasystems s.r.l..
(Interrogazione)
Interrogazione Presa visione della delibera di Giunta n. 2057
del 21 giugno 1999 con la quale si modifica la convenzione tra
l'Amministrazione regionale e la Viasystems s.r.l. (ex
Nord/Elettronica s.r.l. e Zincocelere s.r.l.) di Pont Saint Martin,
approvando una ulteriore spesa aggiuntiva di lire 3.350 milioni per
la realizzazione di impianti a servizio dell'attività
produttiva;
Richiamata l'interpellanza presentata in data 15 luglio 1998
nella quale si esprimeva preoccupazione sull'andamento dell'azienda
(Nord/Elettronica s.r.l.), in considerazione del ricorso, in via
d'emergenza, alla cassa integrazione;
Richiamata altresì la risposta dell'Assessore all'Industria che
dichiarava come "momentaneo e di carattere congiunturale" il
ricorso alla Cassa Integrazione;
i sottoscritti Consiglieri regionali
Interrogano
la Giunta regionale per conoscere:
1) le motivazioni per le quali l'Amministrazione regionale ha
ritenuto opportuno modificare la Convenzione di cui sopra;
2) se la realizzazione di questi impianti di servizio è ritenuta
funzionale per l'attività dell'azienda;
3) qual è l'attuale andamento economico della Viasystems s.r.l.
e quante sono le persone al momento occupate;
4) se la realizzazione di detti impianti, a servizio
dell'attività produttiva, è da porre in correlazione con nuove
commesse di lavoro, specificando la quantità e l'entità economica
di tali commesse.
F.to: Lanièce - Comé
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) La prima domanda posta riguarda le
motivazioni per le quali l'Amministrazione regionale ha ritenuto
opportuno modificare la convenzione. La motivazione è legata al
fatto che i lavori di adeguamento dello stabilimento per
l'insediamento della Viasystems sono risultati superiori rispetto a
quanto previsto, essendo stati rinvenuti nel sottosuolo alcuni
manufatti (fondazioni Ilssa Viola) ed avendo dovuto sostenere
maggiori costi per quanto riguarda impianti di depurazione,
abbattimento fumi e polveri. Questo ha comportato la necessità di
modificare la convenzione che era stata fatta precedentemente con
l'azienda.
L'adeguamento degli impianti consente anche di utilizzare in
modo migliore le camere bianche (in dotazione alla Viasystems) e
quindi anche realizzare un importante progetto di ricerca e
sviluppo. Questi sono stati i motivi per cui si è andati alla
modifica della convenzione.
Al secondo punto si chiede se la realizzazione di questi
impianti di servizio è ritenuta funzionale per l'attività
dell'azienda; come dicevo prima, i lavori si sono resi necessari
per rendere funzionale l'attività dell'azienda e consentire anche
un progetto di ricerca, che è in corso.
Al punto tre si chiede qual è l'andamento economico della
Viasystems e quali sono le persone occupate. Il fatturato
dell'azienda nel 1999 è previsto che raggiunga i 140 miliardi, con
un incremento evidente rispetto al fatturato del 1998 che era stato
di 120 miliardi. Per quanto riguarda l'andamento degli ordini, vi è
un incremento nel 1999 rispetto al 1998 di un più 5 percento nel
primo semestre, di un più 10 percento nel secondo semestre sempre
del 1999 e di un più 25 percento nel solo mese di giugno di
quest'anno. Si ritiene che ci sia un trend elevato anche nel mese
di luglio, anche perché è stato raggiungo un importante accordo per
una commessa di 8 miliardi con la Philips. Si tratta di un dato
particolarmente significativo, in quanto gli ordini medi in questo
settore a livello europeo e mondiale sono decisamente più bassi.
Gli addetti sono attualmente 138, sono previste delle assunzioni il
periodo estivo di altre 10 unità.
Per quanto riguarda l'ultima domanda, se la realizzazione di
detti impianti, a servizio dell'attività produttiva, è da porre in
correlazione con nuove commesse di lavoro, specificando la quantità
e l'entità economica di tali commesse, ho già risposto
precedentemente. È ovvio che l'attuale miglioramento degli impianti
consente di portare avanti un progetto di ricerca per il cosiddetto
Chip carrier (circuiti stampati ad alta frequenza) che attualmente
viene prodotto solo negli USA e in Giappone; in Europa queste
produzioni sono assenti. La Viasystems, attraverso l'iniziativa di
ricerca che si fa nello stabilimento di Pont-Saint-Martin viene ad
avere una produzione unica in Europa. Viasystems garantisce
soprattutto una adeguata commercializzazione del prodotto; essendo
questa società americana il primo produttore mondiale di Chip
carrier, ha anche un'adeguata rete di promozione dei prodotti che
produce.
Président La parole au Conseiller Lanièce.
Lanièce (Aut) Prendiamo atto della risposta che ci ha fornito
l'Assessore all'industria.
Due considerazioni. La prima, come ha detto l'Assessore è stata
fatta questa modifica della convenzione, resasi necessaria per
permettere un finanziamento di ulteriori lavori di adeguamento
dello stabilimento. Abbiamo chiesto all'Assessore se questi
impianti di servizio erano funzionali all'attività dell'azienda, e
la motivazione la si può desumere dallo schema di convenzione
approvato nel 1996, dove al punto 9 è scritto che saranno
esclusivamente a carico della Regione le spese per la manutenzione
straordinaria delle strutture murarie e di copertura purché siano
interventi non collegati alla specifica attività industriale.
Visto che nella convenzione si diceva che la Regione poteva
sostenere ulteriori spese solo per manutenzione straordinaria e non
per interventi collegati alla specifica attività industriale,
volevamo sapere se in effetti questi interventi erano collegati o
meno all'attività industriale.
Seconda considerazione. La convenzione approvata da questo
Consiglio è stata modificata per venire incontro a queste ulteriori
spese per un totale di 3,35 miliardi, in pratica sono stati
aggiunti 2.010 milioni al punto 7, consentendo alla Viasystems di
detrarli dal canone di locazione, e qui c'è una modifica ulteriore
rispetto alla convenzione, perché mentre nella convenzione si
riconosceva alle società A e B il diritto di detrarre dal canone di
locazione relativamente ai primi sei anni di locazione l'ammontare
massimo di 2.460 milioni, qui abbiamo un incremento di 2.010
milioni per far fronte alla spesa da sostenere, quindi si passa a
4.460 milioni, però si fa un'ulteriore modifica, cioè si consente
alla Viasystems di detrarli dal canone di locazione non più
relativamente ai sei anni, come previsto nella convenzione
iniziale, ma per un periodo di dieci anni. Questa è la prima
incongruenza da far notare.
E ancora, si modifica la convenzione attraverso la modifica al
punto 11 per permettere un maggiore finanziamento dei lavori di
adeguamento, portandoli come importo massimo da 1.640 milioni a
2.980 milioni, con 1.340 milioni in più, ma se si va a vedere la
convenzione iniziale per quanto riguarda gli obblighi per le
assunzioni si vede che questi non vengono rispettati.
Quindi agevoliamo la Viasystems per dei lavori e per delle spese
che potrebbero essere collegate all'attività industriale e che
pertanto non dovrebbero essere sostenute dalla Regione, aumentiamo
la loro possibilità di detrazione passando da sei a dieci anni,
però rispetto al punto 16, che regola il programma di inserimento
del personale nei termini di 150 unità entro il 31 dicembre 1997,
l'Assessore ci ha appena detto che oggi, 15 luglio 1999, il
personale assunto è di 138 persone, quindi siamo addirittura al di
sotto del numero previsto al 31 dicembre 1997. Sempre al punto 16
si dice che entro il 31 dicembre 1998 dovranno essere assunte altre
50 unità in più, e entro la fine del 1999 ci dovranno essere in
totale 225 persone assunte.
Quindi, se da una parte è giusto sostenere l'attività
industriale, se può essere anche giusto - anche se c'è una certa
incongruenza con la convenzione votata da questo Consiglio -
intervenire per agevolare un'industria che sappiamo essere valida,
in quanto uno dei leader nel mercato mondiale, dandole un incentivo
economico per cercare di svilupparsi ulteriormente, non possiamo
però non far rispettare la convenzione per quanto riguarda il
programma d'inserimento occupazionale, altrimenti facciamo
interventi non consoni al nostro ruolo: che è quello sì di dare la
possibilità all'industria di svilupparsi, assicurandoci però allo
stesso tempo che questi soldi portino del lavoro.
Il fatto che ad oggi non venga rispettato per niente quel
programma d'inserimento del personale, anzi si sia al di sotto di
quanto era stato preventivato per il 31 dicembre 1997, deve portare
tutti quanti a riflettere.
Di conseguenza l'invito è di verificare al più presto con il
responsabile dell'azienda la possibilità di far rispettare appieno
la convenzione, soprattutto per quanto riguarda il problema
d'inserimento del personale.
