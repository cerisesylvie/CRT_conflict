Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2697 del 18 marzo 1987 - Resoconto
OGGETTO N. 2697/VIII - PROBLEMI CONCERNENTI LA SITUAZIONE
PRODUTTIVA, OCCUPAZIONALE E STRUTTURALE DELLA COINCA S.P.A. DI
VERRES E I RAPPORTI TRA LA SOCIETÀ E LA REGIONE.
(Interrogazione e interpellanze)
PRESIDENTE:
Se non vi sono obiezioni da parte dei
presentatori e del Consiglio, gli oggetti iscritti ai punti nn.
8,9,10 e 11, rispettivamente l'interrogazione presentata dal
Consigliere Pascale, le interpellanze presentate dal Consigliere
Sandri, dai Consiglieri Mafrica e Millet e dal Consigliere
Baldassarre, vengono trattate con una unica discussione. Do lettura
dell'interrogazione presentata dal Consigliere Pascale:
INTERROGAZIONE
A quattro anni esatti dalla convenzione, approvata con delibera
n. 909 del 18.2.1983, dopo un esborso finanziario complessivo da
parte dell'Amministrazione regionale di oltre 20 miliardi, il mese
scorso la COINCA aveva finalmente iniziato l'attività produttiva
nello stabilimento di Verrès, sia pure in misura quasi
sperimentale, avendo assunto solo una decina delle sessanta unità
lavorative previste.
Sembra tuttavia che la produzione, sufficiente sinora per
qualche tazzina di caffè, sia stata parzialmente interrotta a causa
di infiltrazioni di acqua piovute sul caffè dal tetto del
capannone.
Preoccupato d'altro canto che le giuste rimostranze della ditta
possano sfociare in un abbandono definitivo dell'attività
produttiva in Valle;
il sottoscritto Consigliere regionale:
INTERROGA
l'Assessore competente al fine di conoscere:
a)
se corrisponde a verità che infiltrazioni di acqua
provenienti dal tetto hanno bloccato uno degli impianti di
torrefazione del capannone industriale della COINCA, recentemente
ristrutturato con la modica spesa di 13 miliardi, e che per tale
motivo la produzione è stata parzialmente interrotta pochi giorni
dopo il suo inizio;
b)
se corrisponde a verità che la COINCA ha già
richiesto alla Regione i danni per tale interruzione e, in caso
affermativo, a quanti miliardi ammonta tale richiesta;
c)
se è vero che la Ditta ha licenziato due persone,
anzichè assumere le altre previste e, in caso affermativo, se
questa è la conseguenza dell'interruzione di cui sopra.
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
RICORDATI i ritardi più volte sottolineati anche dalla stampa,
con cui la S.p.A. COINCA di Verrès sta realizzando il piano di
sviluppo produttivo;
SOTTOLINEATO l'ingente impegno finanziario che da oltre quattro
anni sta sostenendo, particolarmente nella ristrutturazione dei
fabbricati;
INTERPELLA
l'Assessore all'Industria, Commercio, Artigianato e Trasporti
per conoscere le intenzioni dell'esecutivo in merito al rispetto
della convenzione Regione-Coinca, soprattutto per quanto riguarda i
livelli occupazionali.
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
AVUTA NOTIZIA che il nuovo stabilimento della COINCA, costato
oltre 12 miliardi, comincia a rivelare alcune carenze strutturali,
le quali avrebbero provocato infiltrazioni d'acqua nei magazzini
del caffè crudo ed il blocco di un impianto di torrefazione;
APPRESO che sarebbero insorte difficoltà nel rapporto
Regione-Coinca, in quanto l'azienda non avrebbe rispettato gli
impegni assunti in materia di occupazione;
i sottoscritti Consiglieri regionali del Gruppo
comunista
INTERPELLANO
la Giunta regionale per conoscere:
1)
se le notizie sopra riportate corrispondono al
vero;
2)
quali sono le intenzioni della Giunta in merito ad
eventuali ulteriori finanziamenti da concedere alla Coinca e dal
rispetto della convenzione COINCA-REGIONE.
PRESIDENTE:
Do lettura dell'interpellanza presentata dal
Consigliere Baldassarre:
INTERPELLANZA
-
Venuto a conoscenza che presso lo stabilimento COINCA la
maggioranza degli operai proviene da fuori Valle;
-
Considerato che l'Amministrazione regionale ha stanziato
per questa attività produttiva oltre 20 miliardi al fine di creare
nuovi posti di lavoro in Valle;
INTERPELLA
la Giunta regionale per conoscere gli intendimenti della
Giunta regionale per favorire l'assunzione presso la COINCA di
personale residente in Valle (operai disoccupati e cassintegrati),
al fine di evitare di finanziare attività che non creano nuovi
posti di lavoro.
PRESIDENTE:
La parola viene data, per l'illustrazione
delle interpellanze, nell'ordine di presentazione. Ha chiesto di
parlare il Consigliere Sandri; ne ha facoltà.
SANDRI - (N.S.):
Credo che sia un fatto importante che la
sinistra ritrovi una certa compattezza sui problemi della
occupazione. Il caso della COINCA è uno degli ennesimi casi
esemplari di cui in ogni Consiglio troviamo traccia. Questa ditta
di Verrès, specializzata nella produzione di caffè tostato, dal
1983 ad oggi è costata alla Regione più di venti miliardi in
partecipazione a capitale azionario, in finanziamenti e mutui a
tassi agevolati, in costruzione e ricostruzione di capannoni, in
acquisto di attrezzature.
In cambio di tutto questo impegno finanziario, non di secondo
piano - anzi, direi che è uno dei principali investimenti fatti
dalla Regione Autonoma della Valle d'Aosta - c'era, da parte della
ditta, l'impegno di recuperare l'occupazione perso con il
fallimento Fiat Engineering e di aumentare l'organico fino a 40
operai e 40 dipendenti, con la prima convenzione, e a 60
dipendenti, con la seconda convenzione.
Le notizie che arrivano dalla stampa da altre fonti, dicono che
i dipendenti valdostani di questa ditta sono circa una ventina,
mentre gran parte dell'occupazione è rappresentata da personale di
fuori Valle; non solo, ma le stesse fonti riferiscono che questo
capannone ha avuto una serie di problemi costruttivi tali da
provocare l'allagamento di un magazzino durante un temporale
particolarmente violento, con perdita di materiale deperibile.
Si vuole sapere dalla Giunta regionale quali sono i suoi
intendimenti per fare rispettare questa convenzione, soprattutto
per quanto riguarda i livelli occupazionali, perchè, se dieci o
quindici posti di lavoro cominciano a costarci 23 miliardi, credo
che siano dei costi troppo alti. Inoltre, che dei lavoratori siano
portati al mattino da Borgaro Torinese alla Coinca di Verrès per
lavorare, e riportati giù alla sera, non credo sia una forma di
rispetto delle intese, che prevedevano il recupero della
disoccupazione provocata dalla Fiat Engineering e da quella, di cui
sappiamo tutti, che sta portando dei grossi problemi, in quanto
assai presente, in quella zona.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Sulla questione Coinca si dovrebbe
fare un po' di chiarezza, altrimenti le varie notizie che vengono
scritte sui giornali molte volte non sono precise.
Come Commissione avevamo richiesto di avere un promemoria su
tutti gli interventi finanziari a favore della Coinca; infatti,
l'Assessore, nel mese di novembre, ci ha portato il plico di tutte
le deliberazioni. In occasione di questa interpellanza, siamo
andati a fare una piccola verifica, ma anche nella nostra verifica
potrebbe esserci qualche errore; pertanto, riteniamo opportuno che
si faccia la maggior chiarezza possibile su questo punto da parte
della Regione, dell'Assessorato all'Industria e dell'Assessorato
alle Finanze.
Abbiamo fatto presente nella interpellanza che il costo dello
stabilimento si aggira intorno ai 12 miliardi, cui vanno aggiunte
le partecipazioni azionarie e i mutui. Se andiamo a vedere questo
promemoria, non viene menzionato l'acquisto dei terreni -
ricordiamo che l'acquisto dei terreni è stato finalizzato - e, in
base alla deliberazione, costa più di 800 milioni.
Sorge un problema in merito alla progettazione e ai costi di
costruzione delle opere murarie e degli impianti; ad esempio: si fa
una previsione di progettazione di 30 milioni, ed è evidente che
questo importo è indicativo, ma si arriva poi a 200 milioni, il che
vuol dire che si è sballato con le previsioni. Nel promemoria tutte
queste delibere mancavano e il sottoscritto si è dovuto andare a
vedere tutti gli acconti, per arrivare fino alla delibera di
liquidazione di notula per i due professionisti. Sommando questi
importi, si arriva a più di 200 milioni.
L'altra questione riguarda il capitale sociale. Nelle delibere
era indicato un miliardo, però ci si è dimenticati di dire che si
sono sottoscritti altri 334 milioni e, quindi, nel capitale sociale
mancano 340 milioni. Solo questi fatti dimostrano che il promemoria
non ci dà una certezza.
Per opere murarie, si parte da una previsione di un miliardo e
quattrocento nel 1983, si va a prevedere nel piano lavori 1982-83
due miliardi e quattrocento, aumentando di un miliardo rispetto al
precedente importo; si approva, infine, una cifra totale per le
spese di 5 miliardi seicentosedici. Poi andiamo a vedere che tutta
questa "bella cosa" viene a costare sette miliardi e qualcosa,
tenendo conto anche qui che dalle delibere non si capisce bene. In
alcuni promemoria si iscrivono gli appalti con ribasso d'asta, non
si tiene conto dell'IVA, che è un costo, non si tiene conto della
riduzione della base d'asta e, quindi, ci sono delle cifre
imprecise: ad esempio, per quanto riguarda gli impianti di
torrefazione, dalle delibere non si comprende se i 3 miliardi 520
milioni siano comprensivi di IVA oppure no, perchè il 18% su questi
non è poca cosa.
Per quanto ci riguarda, dalle nostre ricerche - che non so fino
a che punto siano attendibili - risulta che, sommando le opere di
progettazione, murarie, impianti idrosanitari, di acquisto terreni,
etc., si arriva a 8 miliardi e qualcosa, precisando però che resta
non chiara la questione dell'IVA. Per gli impianti va aggiunto
l'importo di 3 miliardi 700 milioni - non sappiamo se comprensivi
di IVA oppure no - quindi, in totale, si raggiungono i 12
miliardi.
La Regione allora ha speso 12 miliardi per eseguire le opere
murarie e per i silos, la torrefazione e così via. Successivamente,
ha messo un miliardo e 344 milioni di capitale "di rischio"; in
più, ha impegnato con prestiti altri 7 miliardi: si arriva adesso a
19 miliardi e qualcosa.
Da qui l'invito che facciamo alla Regione è di fornire dei dati
precisi, perchè, se i dati sono quelli che ha fornito la
Commissione, mi preoccupo che la Regione stessa non sia in grado di
fare i conti su questa operazione.
Veniamo adesso alla questione dell'occupazione. Nella
convenzione si dice che scatta il meccanismo quando si consegna lo
stabilimento; chiediamo: è stato consegnato ufficialmente lo
stabilimento? Perchè da quel momento dobbiamo verificare che la
ditta assuma personale che si trovi in quella condizione
particolare. Nella convenzione è stato scritto che, salvo personale
specializzato, tutti gli altri dipendenti devono essere assunti in
Valle d'Aosta: il fatto che la Coinca abbia altro personale, alla
Regione non interessa. A noi interessa che, dal momento in cui le
abbiamo consegnato ufficialmente lo stabilimento, assuma, entro un
certo periodo, 60 persone, salvo quella eccezione, che però non può
essere la metà. Da questo punto di vista vorremmo saperne di
più.
Vorrei fare una ulteriore notazione: si è aggiunto un problema
di inquinamento; non so se l'Assessore sia a conoscenza che è stata
presentata una petizione da persone, che abitano nei dintorni, che
si lamentano per l'inquinamento provocato da questa attività.
Riassumendo, si ripresenta l'eterno problema di tener conto, da una
parte dei posti di lavoro, dall'altro del rispetto dell'ambiente.
Da questo punto di vista, cosa si intende fare, da parte della
Amministrazione regionale? È possibile risolvere tecnicamente il
problema di questa "nuvola nera"? La Regione, avendo investito
molti capitali in questa attività, ha tutto l'interesse che non
sorgano problemi di altra natura.
La nostra interpellanza ha lo scopo di approfondire questo
problema, facendo presente che la prima fonte, quella che dovrebbe
fornire i dati reali, documentati con deliberazioni, e tutti gli
altri atti, dovrebbe essere la Regione, in modo che anche i
Consiglieri possano valutare se l'intervento sia stato fatto in
modo coerente.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho fatto, in precedenza, tre
interrogazioni sulla Coinca: mi sembra che la Coinca sia cresciuta
parallelamente alle mie interrogazioni. È da un anno che mi
interesso a questo problema, perchè sono evidenti i costi eccessivi
che si sono verificati, sia per la ristrutturazione dell'immobile,
sia per quanto riguarda i finanziamenti sotto diverse forme date
alla società. Vanno ad aggiungersi a tutta questa massa di denaro,
che raggiunge cifre astronomiche, quali quelle di oltre 23 miliardi
elencate in una delle mie interrogazioni, preoccupazioni dal punto
di vista occupazionale.
Nell'intervista che ha rilasciato su "Il Monitore valdostano",
sempre al centro per creare polemiche all'interno della stessa
maggioranza del Consiglio regionale, il sig. Fico si è dimostrato
preoccupato del costo dell'immobile. "Fra cinque anni dovrò
acquistare questo immobile" - dice il sig. Fico - "che ha avuto dei
costi eccessivi". Inizia a preoccuparsi già da adesso, a buona
ragione, perchè il giorno che andranno a proporgli l'acquisto degli
immobili, i miliardi non si conteranno più.
Non sto a ripetere le osservazioni che ho già fatto, in altre
occasioni, sulla Coinca; è un fatto preoccupante, ma quello che più
interessa a noi è l'occupazione. Allora, bisogna chiarire cosa
significhi sottoscrivere una convenzione con una società che da
Borgaro Torinese trasferisce la sua attività in Valle d'Aosta. Per
questo, prendiamo la delibera n. 2306 del 13.4.1984, che modificava
in parte la convenzione del mese di febbraio 1983, in cui la
Regione finanziava l'acquisto degli impianti per oltre un miliardo
e 200 milioni, aumentando il numero di unità lavorative.
Attualmente, le unità lavorative della Regione sono quasi nulle,
perchè ci sono venti o trenta operai, di cui una ventina provengono
da Borgaro Torinese; quindi, non si è raggiunto lo scopo prefisso,
quello di assumere la manodopera locale. Abbiamo la necessità, a
questo punto, di far rispettare la delibera; se questo non lo
facciamo, veniamo meno ad un nostro dovere.
Con la mia interpellanza chiedo quali siano le motivazioni di
questo "non impegno", per il momento, dell'impresa nei confronti di
assunzioni di manodopera locale.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
C'è stata una certa polemica e un certo
ingigantimento delle infiltrazioni d'acqua; qualcuno parlava di
"gravi carenze strutturali". Di fatto, mancava soltanto qualche
centimetro di silicone su un lucernario, cui si è provveduto
immediatamente, e la produzione è subito ripresa. Con i tecnici
dell'Assessorato ho fatto un sopralluogo venerdì, alla Coinca, per
rendermi conto della situazione: lo stabilimento è funzionante, non
ci sono carenze strutturali; anzi, mi pare che tutto sia eseguito a
regola d'arte, nonostante queste piccole mancanze, che verranno
corrette nella messa a punto e nella utilizzazione dello
stabilimento.
Questo volevo dire, per quanto di mia competenza.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Premetto che predispongo in genere le
risposte in base alle domande che mi vengono poste; in corso di
presentazione delle interpellanze, sono state poste ulteriori
domande, per cui mi farò cura di rispondere con esattezza a quanto
richiestomi dal Consigliere Millet, che ringrazio fra le altre
cose, perchè ha fatto un'analisi più certa e, pertanto, farò
rivedere dagli uffici i conteggi predisposti. Pregherei il
Consigliere Millet di fornirmi degli elementi per cui possa fare
ulteriori accertamenti.
Per quanto riguarda l'insieme delle domande contenute nella
interrogazione e nelle interpellanze presentate, devo rispondere
che non ci risulta che siano stati effettuati licenziamenti di
personale dipendente residente in Valle d'Aosta.
Per quanto riguarda la situazione del personale in genere,
fornisco alcuni elementi. La convenzione del 1984 prevedeva, ai
fini dell'occupazione, questi impegni:
a) assorbire il personale già dipendente della Fiat Engineering
e in servizio presso lo stabilimento di Verrès - su questo punto
avevo già risposto, dicendo che quel personale era stato già
contattato e coloro che avevano aderito alla richiesta sono stati
assunti - nonchè garantire l'occupazione complessiva, da
raggiungersi gradualmente entro un anno dall'inizio della attività
produttiva, di almeno sessanta unità lavorative e, nel caso in cui
gli accordi commerciali in corso si concludessero positivamente,
permettendo il raggiungimento di una lavorazione di caffè crudo
pari a 8 milioni di kg annui, ad almeno settanta unità lavorative
per tutta la durata della convenzione. Quindi, c'è una prima fase,
sessanta unità entro un anno, dall'inizio dell'attività produttiva,
e una seconda fase, settanta persone, però a partire dal
raggiungimento di certi accordi commerciali, che portassero la
lavorazione ad 8 milioni di kg.
b) Assorbire esclusivamente manodopera locale, con precedenza
per i residenti del Comune di Verrès e comuni limitrofi, con la
sola eccezione di personale tecnico e specializzato non reperibile
in loco.
c) Trasmettere, preliminarmente alle assunzioni, all'Assessorato
regionale all'Industria, i nominativi dei lavoratori da
assumere.
Punto attuale: l'attività produttiva è iniziata nella prima
quindicina del mese di gennaio di quest'anno. La situazione
occupazionale, comunicata dalla società e verificata, è la
seguente: occupati n. 52, di cui 22 residenti in Valle e 30
residenti fuori Valle. I residenti fuori Valle sono così suddivisi:
8 agenti di vendita (che operano nelle varie regioni d'Italia), 2
dirigenti, 13 impiegati (fra i quali una decina da ritenersi
tecnici specializzati), 7 operai.
La Regione, con lettera in data 23.1.1987, a firma del
Presidente della Giunta regionale e di chi vi parla, ha contestato
alla Coinca la violazione della convenzione, per quanto concerne
l'occupazione, in quanto la società era impegnata, questo era il
giudizio della Regione, ad assorbire esclusivamente manodopera
locale, con la sola eccezione di personale tecnico specializzato
non reperibile in loco.
La società obietta che tale impegno, come quello di cui al punto
c), decorre solamente dall'inizio dell'attività produttiva e che il
personale già in forza a Borgaro Torinese non poteva, in seguito
alla chiusura dello stabilimento ivi esistente, non essere
trasferito a Verrès. La società ritiene di ottemperare alla
convenzione assumendo altri 8 residenti in Valle entro il 15.1.1988
e sostituendo i dipendenti non residenti, eventualmente
dimissionari, con personale residente.
La Giunta regionale sta esaminando l'opportunità di
intraprendere una azione legale nei confronti della società, in
merito a questo punto. Abbiamo già contestato all'azienda la
violazione della convenzione e stiamo esaminando l'opportunità di
intraprendere azione legale.
Mi pare che in una delle interpellanze fosse richiesto se, allo
stato attuale, fossero previsti ulteriori finanziamenti; ritengo di
concludere dicendo che, allo stato attuale, non sono previsti
ulteriori finanziamenti alla società.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Ringrazio intanto l'Assessore Fosson,
che ci ha tranquillizzato sulle infiltrazioni d'acqua. Ero molto
preoccupato e nella mia interrogazione avevo addirittura proposto
che si ricoprisse il tetto di laminati d'oro, perchè, come è noto,
l'oro è il metallo più resistente agli acidi - questo, per
proteggere questo prezioso caffè - ma poi il Presidente del
Consiglio ha "usato le forbici" e nella mia interrogazione questa
proposta è scomparsa.
Mi pare che l'Assessore Lanivi non ci abbia detto niente di
nuovo, rispetto a quello che sapevamo già, sulla Coinca; devo dire,
però, che qualcosa di nuovo, fortunatamente, ci è venuto da "Il
Monitore valdostano", con il suo articolo a tutta pagina del 13
marzo. Ma, forse, più che di articolo dovrei parlare di redazionale
pubblicitario; comunque, in questo inserto, finalmente siamo in
grado di conoscere tutta la storia della Coinca ed è una storia
abbastanza esemplare, che in qualche punto merita di essere
sottolineata.
La storia comincia nel 1927, quando fu fondata; si chiamava
"Coloniale industria e caffè" e, dopo la guerra, quando abbiamo
perso le colonie, ha significato "Commercio, industria e
caffè".
Vi tralascio la storia della dinastia del vecchio Giovanni,
coadiuvato dalla consorte, e dal figlio Francesco, sempre
coadiuvato egregiamente dalla consorte, per arrivare all'ultimo
rampollo della dinastia, il rag. Giovanni Fico, che è l'attuale
Presidente della Coinca. Finalmente siamo riusciti a sapere come
abbia fatto la Coinca a venire in Valle d'Aosta, perchè il rag.
Fico ci dice che nel 1982, durante una esposizione ad Aosta, ha
avuto dei contatti con l'allora Assessore Chabod, che era come
sappiamo Assessore all'Industria, nonchè alle Finanze.
Come è noto, per sua stessa ammissione, Chabod non ha mai capito
niente di bilancio e ancora meno capiva di industria; però,
probabilmente, si intendeva molto di caffè, perchè, quando il rag.
Fico ha cominciato a spiegargli quale fosse la miscela migliore per
fare il buon caffè, e cioè che il prodotto arriva da tutti i paesi
della fascia equatoriale, però non tutte le annate sono ottime e
bisogna sapere acquistare dove il prodotto è migliore, Chabod non
ha avuto dubbi e ha detto "venite in Valle d'Aosta, noi
provvederemo ad ingenti finanziamenti agevolati; nel frattempo, la
Finaosta potrà acquistare una partecipazione".
Il Fico, che è un ragioniere e quindi i conti se li sa fare
bene, ha subito capito che un altro Chabod non lo avrebbe trovato
da nessuna altra parte e, detto fatto, ha stipulato subito la
convenzione: il Fico dettava e Chabod scriveva.
A questo punto il rag. Fico, attuale Presidente, non riesce a
capire perchè siano nate tutte queste voci e strumentalizzazioni
sulla Coinca e perchè si parli di venti miliardi, ma lui sostiene
di averne avuti solo sei: "uno per partecipazione azionaria, due
per mutuo, di cui ho già restituito un terzo, e altri tre per mutuo
di scorte. È vero che tre di questi miliardi li abbiamo avuti nel
1983, mentre la produzione in Valle è iniziata solo adesso nel
1987, ma se i valdostani sono così generosi da cominciare a
finanziare le imprese, che devono venire in Valle, quattro anni
prima, non possiamo rifiutare".
Sul piano occupazionale si difende da quelle che sono anche le
critiche dell'Assessore, dicendo che la convenzione lascia questo
spiraglio ai tecnici che non sono reperibili in Valle; quindi, se
30 dei 50 dipendenti sono dei tecnici, lui li ha presi fuori
Valle.
L'unica cosa di cui non parla è proprio la cosa su cui è
totalmente in difetto, che è quella relativa agli sdoganamenti,
perchè questo caffè continua ad essere sdoganato altrove.
Qui finisce la storia, a meno che l'editore non abbia intenzione
di fare altre puntate. Ma c'è la chiusura, perchè, a questo punto,
a noi, che non siamo nè dotti, nè medici, nè sapienti, e tanto meno
dei "grilli parlanti", perchè non abbiamo mai avuto la possibilità
di pontificare "urbi et orbi", è venuto un dubbio: vuoi vedere che
su questo argomento abbiamo sbagliato tutto e che l'unico ad aver
capito effettivamente il segreto del buon caffè "Sao" è l'amico
Guido Chabod? Se così fosse, per dirla con il Benigni, di un famoso
film di qualche anno fa, a noi non resterebbe che piangere.
Si dà atto che dalla 12,21 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Credo che l'Assessore abbia fatto una
disamina attenta del problema e abbia confermato in pieno i dubbi,
anzi, per certi aspetti, le certezze della malconduzione di questa
operazione, perchè, se la Giunta regionale è arrivata a denunciare
la convenzione e prospetta delle azioni legali, è perchè i dati
forniti alla Amministrazione non sono stati per niente
soddisfacenti.
Trovo veramente disdicevole che questo signore dichiari a dei
giornali delle cose false, perchè abbiamo sentito stamattina dal
Consigliere Millet che la partecipazione al capitale azionario non
è stata di un miliardo, ma di un miliardo e trecentotrentaquattro
milioni, e, quindi, almeno un dato fornito a quel giornale, da
parte del dirigente di questa ditta, non è vero. Non solo, ma in
quella intervista poteva già dirci che sette operai, tre impiegati,
nonchè due dirigenti non rientrano tra i residenti in Valle
d'Aosta, ma provengono dal Piemonte e, quindi, per questo, andando
totalmente al di fuori della convenzione.
Ammiro molto le capacità dialettiche del Consigliere Pascale,
non ne ho altrettante; trovo però che l'Amministrazione regionale
dovrebbe non soltanto farsi carico di andare a fondo di questo
problema, come sembra voglia fare, visto che l'Assessore ha
richiesto i dati presentati prima dal Consigliere Millet, ma che
venga a riferirci in Consiglio gli sviluppi della situazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Prendiamo atto del fatto che
l'Assessore abbia gentilmente voluto tener conto delle osservazioni
che il Consigliere Millet ha fatto in merito ai conti. Vorrei
ricordare alla Presidenza del Consiglio, quando le si manda la
posta, di inviarla al Rag. Millet, perchè Millet, in effetti, è uno
che con i conti ci lavora e bene.
Vorrei ringraziare anche il Commendator Pedrini per le
iniziative che il suo giornale prende e che forniscono a tutti i
Consiglieri, per il caso Chamonal prima, per il caso Coinca adesso,
la possibilità di avere informazioni supplementari. Abbiamo
comperato il giornale "Il Monitore valdostano" - quindi un
risultato l'ha ottenuto - perchè siamo stati interessati da queste
dichiarazioni del titolare della Coinca e dobbiamo dire che le
argomentazioni del Presidente della Coinca rafforzano le nostre
obiezioni. Qui è il rag. Fico che dice alla Regione: "siete in
ritardo; da tre-quattro anni stavo aspettando, lo stabilimento però
non finiva mai; ho dovuto cominciare a lavorare con ancora i
muratori dentro". Assessore, qui il ragioniere ha ragione.
Dice sempre il Presidente della Coinca che sono romanzesche le
cifre che la Giunta ci ha confermato, con qualche aggiustamento da
fare, e che lui lo stabilimento è pronto a comperarlo; quindi,
proponiamo alla Giunta di fare i conti alla lira e di proporre
l'acquisto.
Ci sembra poi sorprendente che uno firmi una convenzione, che
assuma esclusivamente manodopera locale e poi dica che, purtroppo,
gli operai non li può licenziare; su questo punto siamo d'accordo,
ma lui aggiunga agli operai, che non può licenziare, quelli per i
quali ha preso l'impegno ad assumere esclusivamente in Valle
d'Aosta.
Non possiamo farci carico noi dei suoi problemi aziendali,
perchè, se lui è disposto a comprare lo stabilimento, dovrebbe
spiegarci coma mai nel 1985 quella società ha avuto perdite per 287
milioni e come mai nel bilancio 1985 c'erano perdite pregresse per
oltre un miliardo e settecento milioni. Ma questi sono affari
suoi.
Chiediamo che la Giunta regionale faccia rispettare la
convenzione, tenendo anche conto di certi atteggiamenti di
"benservito" che gli industriali, così benevolmente trattati dalla
Regione, poi restituiscono.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Dopo questa "love story" fra
Chabod, Fico e "Il Monitore", suggerirei al Consigliere Pascale di
trasformare il titolo del film da lui citato, "Non ci resta che
piangere", in "Non ci resta che ridere". Non ci resta che ridere,
perchè questo signor Fico non è neppure a conoscenza di contributi
che sono stati erogati dalla Regione e che ammontano a circa 14
miliardi. Lo avevo detto in precedenti interrogazioni, perchè i
lavori di ristrutturazione sono costati alla comunità valdostana
oltre nove miliardi e circa 14 miliardi di mutuo, sotto diverse
forme, anche per l'acquisto di macchinari, scorte, ecc. sono andati
al sig. Fico: non gli sono andati cinque miliardi, come lui
dichiara.
Prendo atto delle affermazioni fatte dall'Assessore Lanivi e,
quindi, l'interpellanza del sottoscritto e delle altre forze
politiche andranno in questo senso: da parte mia denunciavo in modo
particolare il non rispetto della convenzione e questo non c'è
stato; lo stesso Assessore Lanivi ha parlato di una denuncia di
questo mancato (da parte del sig. Fico) rispetto della
convenzione.
È giusto che la Giunta metta in atto azioni legali nei confronti
del Presidente della Coinca, perchè, oltretutto, una persona che si
lascia intervistare in quella maniera, che dà cifre non esatte e
che sa di essere dalla parte del torto, non merita rispetto; nè
deve fermare questa azione legale lo spauracchio della chiusura
dello stabilimento, perchè non so come il sig. Fico potrebbe
giustificare, eventualmente, una iniziativa del genere.
Rimarrò in attesa di conoscere i provvedimenti intrapresi dalla
Giunta e seguirò, nello spazio di un mese, le iniziative che la
Giunta stessa vorrà prendere in merito.
