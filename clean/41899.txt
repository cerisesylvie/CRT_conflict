Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 909 del 18 settembre 2019 - Resoconto
OGGETTO N. 909/XV - Interrogazione: "Azioni poste in essere
per l'utilizzo e la valorizzazione della "Casa domotizzata" di
Saint-Marcel".
Rini (Presidente) -
Punto n. 18 all'ordine del giorno. La
parola all'Assessore Baccega per la risposta.
Baccega (UV)
- Ci riferiamo ovviamente al comodato
gratuito stipulato con il Comune di Saint-Marcel nel 2012 per
"Maison equipée". Proprio per quanto riguarda questa struttura,
composta da tre alloggi, attualmente sono in corso tutta una serie
di interventi da parte della struttura edilizia, patrimonio e
infrastrutture sportive, che devono risolvere alcune problematiche
riscontrate nei diversi sopralluoghi fatti in questi mesi,
problematiche riguardanti l'impianto elettrico - fondamentale per
l'avvio del processo di occupazione degli alloggi - ed idraulico,
che quindi finora ne hanno impedito l'utilizzo. Non sono ancora
state inserite persone con disabilità, in quanto in questi mesi si
sono attivati tutta una serie di interventi per renderla
fruibile.
Per quanto riguarda il quesito n. 2: "
quali azioni sono state
messe in campo
", la coprogettazione in materia di vita
indipendente, approvata con provvedimento dirigenziale del 18
dicembre 2018, ha visto la presentazione di 48 domande - entro il
termine di scadenza, che era il 29 marzo - di soggetti interessati
a partecipare al progetto. Gli uffici hanno lavorato alla fase di
selezione attivata dal 2 al 30 aprile, che ha individuato, rispetto
alle 48 domande presentate e in base ai criteri di valutazione
delle stesse, 19 situazioni da inserire nel progetto. Dal mese di
maggio sono iniziati i contatti con le famiglie delle persone con
disabilità individuate e, in alcuni casi, anche con le persone
disabili stesse; sono stati previsti per ogni situazione almeno tre
incontri utilizzati, oltre che per riprendere gli obiettivi del
progetto, per costruire i progetti individuali tesi a potenziare
gli spazi di autonomia delle persone con disabilità, ovviamente con
la delicatezza e il tempo necessario in questi casi. Alcuni
progetti sono già stati attivati concretamente attraverso piccole
attività educative e, rispetto all'utilizzo di Maison equipée, sono
state individuate due ipotesi di inserimento rispetto ai progetti
di vita relativi ai 19 soggetti selezionati da avviare ad una vita
indipendente. Queste ipotesi prevedono - ovviamente con altrettanta
delicatezza - di sperimentare periodi di distacco dalla famiglia da
parte della persona con disabilità, con l'accompagnamento di figure
educative e, nell'altro caso, di attivare laboratori rivolti a
piccoli gruppi di persone con disabilità come ambiti di
automatizzazione per sperimentarsi in attività quotidiane quali le
pulizie, la cucina, la lavanderia. Si presume che con la
collaborazione dei colleghi del patrimonio della manutenzione
stabili, che sono già al lavoro, la struttura sia utilizzabile
dalla fine del mese di ottobre.
Presidente -
La parola al collega Manfrin per la
replica.
Manfrin (LEGA VDA)
- Questa interrogazione e questa
risposta sono la classica dimostrazione che forse bisognerebbe ogni
tanto occuparsi più del proprio lavoro che non di quello che fanno
legittimamente gli altri. Anzi, se qualcosa non è legittimo, la
invito a denunciarlo, così come faremo noi altrettanto nelle sedi
competenti.
Detto questo, veniamo all'oggetto della nostra interrogazione.
Sono passati ben 6 mesi, caro Assessore, quotidianamente impegnato
nel suo straordinario lavoro, da quando io le feci l'interrogazione
chiedendole quante persone avevano utilizzato quella struttura. Lei
ci rispose, anche un po' piccato, che era appena terminata qualche
giorno prima l'individuazione, il bando (riporto le sue parole):
"
Ad oggi è stata realizzata nella fase di promozione di
iniziativa sul territorio, che è scaduta il 29 marzo 2009, la
presentazione delle domande da parte dei potenziali destinatari
degli interventi a cui succederà, a partire da ieri, la fase di
selezione delle domande al fine di individuare le persone con
disabilità rispetto alle quali avviare successivamente il progetto
di vita indipendente
". Significa che sono passati 6 mesi da
questo progetto di individuazione e voi, a sei mesi di distanza da
quel momento in cui ci insegnavate che avreste individuato le
persone, non avete individuato nessuno. E lo sa perché? Perché non
è un problema di sistema elettrico di quella casa. Il problema è
che voi quella casa non la sapete far funzionare! Quella casa non
la sapete usare e state sprecando un patrimonio pubblico molto
ingente, soprattutto sprecando una possibilità per tanti disabili
di poter avere una vita indipendente.
Lei ci ha ricordato il provvedimento dirigenziale n. 4662 del 28
agosto 2018 che aveva approvato l'individuazione di una struttura
pubblica per individuare un soggetto. Al di là del fatto che lei ci
ritira fuori la coprogettazione per l'ennesima volta - e sono
felice che lo faccia, perché prima o poi faremo chiarezza anche
sulla questione della coprogettazione -, sempre alla luce del
parere del Consiglio di Stato del 26 luglio 2018, questi servizi
qui non sono oggetto di coprogettazione, perché non sono cose che
richiedono innovazione, ma sono cose che devo essere messe da
bando, quindi anche su tutte quelle belle coprogettazioni che avete
fatto nel passato e continuate a fare, anche su questo,
focalizzeremo la nostra attenzione, caro Assessore!
In ogni caso ad oggi - e l'avevo già ricordato la volta scorsa -
abbiamo una struttura, una casa completamente domotizzata che
potrebbe rendere indipendente la vita di chi ha gravi disabilità e
che può ospitare fino a 5 persone. Pensate, è stata aperta nel
2008, è costata 2,1 milioni di fondi pubblici, più mal contati
100.000 euro annui per i costi di gestione e quindi aggiungiamo un
altro milione. Quando fu costruita, venne fatta una stima dei
possibili fruitori di quella struttura, che erano - su 5.000
disabili presenti in Valle d'Aosta - ben 2.650 persone. Noi abbiamo
quindi una coprogettazione a cui è stato dato incarico di
utilizzare quella struttura, che viene pagata con fondi pubblici
che sono stati versati da allora ad oggi, e dal 2008 - anno di
apertura di questa struttura ad oggi - meno di 10 persone hanno
utilizzato quella casa, che potrebbe ospitare 5 persone e che non è
mai stata aperta, perché non sapete farla funzionare. Questo è un
evidente sintomo del fatto che non sapete nemmeno utilizzare le
strutture che avete in mano. Bravi!
