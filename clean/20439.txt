Classificazione
ENERGIA



Oggetto del Consiglio n. 449 del 10 marzo 2004 - Resoconto
OGGETTO N. 449/XII - Eventuali acquisizioni da parte della
Compagnia Valdostana delle Acque S.p.A. di centrali idroelettriche
in Lombardia. (Interrogazione)
Interrogazione
Premesso che la Compagnia Valdostana delle Acque S.p.A.
sembrava intenzionata ad acquistare alcune centrali idroelettriche
localizzate in Lombardia;
i sottoscritti Consiglieri regionali
Interrogano
l'Assessore regionale delegato per sapere:
1) se tale iniziativa ha avuto seguito e:
a) in caso affermativo, quali sono gli impianti eventualmente
acquisiti nonché i quali sono i particolari dell'operazione in
termini economici, oltre ai possibili (e auspicabili) vantaggi per
la società medesima e per l'utenza valdostana;
b) in caso negativo, se in futuro sono prevedibili iniziative
analoghe a quella di cui in Premessa.
F.to: Tibaldi - Lattanzi - Frassy
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione si esprime un'intenzione
da parte della "Compagnia Valdostana delle Acque" di acquistare
delle centrali idroelettriche in Lombardia. A questo proposito mi
pregio di dare un'indicazione sull'operatività della "Compagnia
Valdostana delle Acque", che, essendo una società operante su tutto
il territorio nazionale, si trova a fare delle analisi e delle
valutazioni su possibili acquisizioni ed interventi compatibilmente
con i piani economici, finanziari e i rientri sia dell'operazione,
sia della società. A questo proposito, da un lato rispondo
affermativamente non tanto alla questione, ma rispetto alla
valutazione di eventuali acquisizioni che possono aver portato ad
aperture di dossier, che sono dei dossier riservati, ovvero vi sono
patti di riservatezza, tutta una serie di condizioni che,
nell'ambito del mercato, sono usuali, anche perché, nel caso di
dismissioni di gruppi aziendali, non vi è la volontà, né
l'opportunità di far conoscere questi intendimenti di cessioni al
mercato e all'esterno. Nonostante questo interessamento, nessuna
operazione è stata effettuata, tanto meno - rispondo al punto b) -
vi sono delle operazioni in corso per altre acquisizioni. Vi sono
state delle valutazioni nel passato, delle riflessioni, nessuna
operazione si è conclusa, tanto meno vi sono operazioni all'esame
che si può immaginare di chiudere.
È chiaro che questo tipo di discorso non vede il consiglio di
amministrazione libero di fare qualsiasi tipo di operazione:
ovviamente, il consiglio di amministrazione dovrà rapportarsi con
l'azionista perché, finché si tratta di gestione, il consiglio di
amministrazione ha tutta una serie di possibilità, ma, quando si
tratta di interventi che impegnano finanziariamente la società nel
medio-lungo termine, quindi ben oltre la scadenza del consiglio di
amministrazione, è opportuno un confronto con l'azionista. Questo è
quanto.
Presidente - La parola al Consigliere Tibaldi.
Tibaldi (CdL) - Questa interrogazione non intende porre limiti
all'operatività o, meglio, all'ambito di attività, stabilito anche
nell'oggetto sociale, della "Compagnia Valdostana delle Acque".
Come l'Assessore avrà compreso dal tenore letterale
dell'interrogazione, non vi sono commenti ai quesiti, ma si intende
solo capire se è stato fatto qualcosa e, in caso affermativo, che
cosa è stato fatto.
Lei sa, Assessore, perché ha risposto ad una nostra
interpellanza analoga in materia energetica, che qualche mese fa
abbiamo sollecitato, nel rispetto dell'operatività nazionale della
CVA, questa società a partecipare alla borsa elettrica, a quel
mercato all'ingrosso dell'energia elettrica che vede i produttori
vendere grossi quantitativi di energia ai grandi acquirenti di
energia. Non intendiamo quindi assolutamente porre limiti, però
avremmo voluto sapere qualcosa; lei ci ha risposto in senso
negativo, dicendo che praticamente non vi è stata alcuna iniziativa
in merito e
"qualora vi fosse…"
- ha detto -
"… rientra in quella
sfera di riservatezza degli affari che sono parte dell'attività di
una società"
. Ci terremmo a precisare che è una riservatezza
che tuttavia la scorsa estate è finita sulle colonne di più di un
quotidiano, di qui la nostra iniziativa odierna per saperne
qualcosa di più. Leggendo che c'era questa intenzione relativa
all'acquisizione di alcune centrali idroelettriche localizzate in
Lombardia, avremmo voluto sapere se la notizia era fondata o meno.
Lei oggi l'ha smentita, ne prendiamo atto e basta, la ringraziamo
della risposta.
