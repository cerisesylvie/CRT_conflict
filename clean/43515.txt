Classificazione
ISTRUZIONE PUBBLICA
Università



Oggetto del Consiglio n. 828 del 22 luglio 2021 - Resoconto
OGGETTO N. 828/XVI - Interpellanza: "Attivazione del progetto
di variante dei lavori per la realizzazione del nuovo Polo
universitario della Valle d'Aosta."
Bertin (Presidente) -
Punto n. 32 dell'ordine del giorno.
Per l'illustrazione dell'interpellanza il consigliere Distort.
Distort (LEGA VDA) -
Preciso che la seduta di questa
mattina non è un Consiglio monotematico portato avanti dal
consigliere Distort, casualmente ci sono questi due punti che sono
passati uno di seguito all'altro. Questa interpellanza e relativa a
un altro tema, a un tema che è molto caro non solo alla
cittadinanza di Aosta, non solo al territorio dell'intera Valle
d'Aosta, ma anche alla possibilità di avere un eco al di fuori del
nostro territorio, della nostra regione, ed è il destino del polo
universitario.
È chiaro che si parte dall'accordo del 30 luglio 2008 tra il
Ministero della Difesa, l'Agenzia del demanio, la Regione Valle
d'Aosta e il Comune di Aosta con il famoso accordo di programma
attuativo dell'intesa sottoscritta a maggio 2007, finalizzato
all'adeguamento e alla ristrutturazione di immobili del Ministero
della Difesa dei Comuni di Aosta e Pollein e al rilascio in favore
della Regione autonoma Valle d'Aosta della Caserma Testafochi al
Comuni di Aosta. Poi nel 2009 si è provveduto a costituire la Nuova
università valdostana, società a totale partecipazione pubblica,
quale organismo che si interfaccia regolarmente con il responsabile
del procedimento della Regione, come stabilito dalla convenzione
sottoscritta.
A giugno 2014 l'amministratore unico di NUV, con determina
6/2014, ha aggiudicato in via definitiva i lavori per la
realizzazione del primo lotto del polo universitario e a luglio
2014 ha aggiudicato in via definitiva i servizi di direzione
lavori, misure e contabilità dei lavori, nonché coordinamento della
sicurezza in fase esecutiva, a cui hanno fatto seguito varie fasi
giuridico legali legate al ricorso del raggruppamento temporaneo di
professionisti secondo classificato. Poi, nel frattempo, sono
proseguiti i lavori, sono stati elaborati e redatti tredici stati
di avanzamento lavori e sei iniziative di variante, con relativi
riaggiornamenti della spesa complessiva dell'opera, e da ultimo è
in fase di realizzazione una settima perizia di variante con
relativa sospensione parziale dei lavori.
Evidenziato che a seguito del completamento dei lavori del primo
lotto sarà comunque necessario procedere a un secondo lotto che
interessi anche gli edifici Giordano e Beltricco, tenendo conto
delle esigenze dell'Università della Valle d'Aosta riguardo
l'ottenimento della disponibilità di ulteriori uffici oltre a
quelli previsti attualmente nella palazzina ex Zerboglio, i
sottoscritti consiglieri regionali chiedono: quali sono le
intenzioni presenti e future relative al progetto di variante e
alla relativa esecuzione dei lavori per la realizzazione del polo
universitario; se è prevista la realizzazione di nuovi volumi
edilizi e, in caso, con quale destinazione. Piccolo inciso: c'era
già un'interpellanza a cui aveva risposto il suo collega Caveri
sull'ipotesi di un utilizzo di una struttura vicina, il cosiddetto
CRAL Cogne come studentato; questo è un piccolo inciso, ma giusto
per poter cominciare a inquadrare e dare anche un collegamento
storico di approfondimenti già fatti in aula sul tema. Terzo e
ultimo quesito: quali sono i tempi di attuazione di quanto espresso
ai quesiti precedenti.
Presidente -
Risponde l'assessore Marzi, ne ha
facoltà.
Marzi (AV-SA) -
Lei ha giustamente richiamato nelle sue
premesse tutta una serie di aspetti diciamo di natura cronologica
che hanno riguardato l'opera in oggetto, che quindi non vado a
riprendere e che facevano parte della prima parte della mia
risposta.
Mi sento semplicemente di aggiungere un passaggio agli aspetti
di natura cronologica da lei evidenziati: il 20 febbraio 2020 è
stata costituita, con atto di fusione tra la società ex COUP S.r.l.
ed ex NUV S.r.l., in attuazione del punto 7 della deliberazione del
Consiglio regionale n. 234 della XV legislatura del 19 dicembre
2018, la società SIV S.r.l.
in house
della Regione autonoma
Valle d'Aosta in gestione speciale per il tramite di Finaosta
S.p.A.. La società si occupa di attuare opere pubbliche di
competenza regionale e rilevanza strategica e ha tra gli obiettivi
la realizzazione degli interventi per l'adeguamento e la
ristrutturazione degli immobili siti in Aosta nell'area denominata
Caserma Testafochi, finalizzata alla realizzazione appunto del polo
universitario di Aosta, nonché delle infrastrutture situate
nell'eliporto militare di Pollein e all'interno delle Caserme
Ramires e Battisti.
Entrando nel merito della sua interpellanza, rispetto a quanto
da lei indicato nelle sue premesse, vorrei fare alcune precisazioni
circa lo stato dei lavori inerenti la realizzazione del polo
universitario di Aosta, aggiornamenti che sono cresciuti rispetto
alla scorsa iniziativa che un suo collega di gruppo aveva posto in
essere sempre sullo stesso tema.
Gli stati di avanzamento dei lavori emessi alla data odierna
sono venti, pari a circa l'85 percento dei lavori di realizzazione
del primo lotto. Le perizie di variante già approvate in realtà
sono sette ed è attualmente in corso la redazione di perizia di
variante otto, che comprende variazioni susseguenti a sopravvenute
normative tecniche riguardanti: uno, la fornitura di un gruppo di
pressurizzazione antincendio; due, la fornitura di una pompa di
calore della centrale frigorifera; tre, la posa in opera di
pannelli fonoassorbenti nelle aule per garantire il rispetto dei
nuovi livelli dei parametri acustici nel frattempo sopravvenuti;
aggiornamento degli oneri di sicurezza a seguito dell'emergenza
pandemica da Covid-19; revisioni contabili di dettaglio di alcune
integrazioni necessarie alla piena funzionalità delle opere. Si
prevede la concessione di una proroga sui tempi contrattuali a
causa delle difficoltà di approvvigionamento dei materiali,
conseguente alla situazione economica nazionale e
internazionale.
Rispetto alla programmazione da lei richiamata, il lotto 1
prevedeva la realizzazione di un nuovo edificio per la didattica,
Caserma Zerboglio, di una autorimessa sottostante al livello meno
uno, lato est, e di lavori complementari che permettono la completa
agibilità delle nuove opere. Al fine di rendere funzionale il primo
lotto destinato alla didattica universitaria, sarà inoltre
necessario mettere in sicurezza le Caserme Beltricco e Giordana,
nonché sistemare le aree esterne. Lotto 2, sistemazione degli
edifici ex Caserme Giordana e Beltricco per ospitare
rispettivamente: biblioteca, spazi studio, rapporti studenti
insegnante, Caserma Giordana; uffici direzionali e uffici
amministrativi, al momento suddivisi su più sedi, Caserma
Beltricco, e ampliamento parcheggio a livello meno uno e meno due.
Lotto 3: realizzazione di nuovi edificio per la didattica e
autorimessa sottostante a livello meno uno e meno due, lato ovest,
su area attualmente occupata da un parcheggio di superficie oggetto
di convenzioni con il Comune di Aosta per l'utilizzo. Lotto 4:
realizzazione studentato nella zona nord dell'area attualmente
occupata da un parcheggio di superficie oggetto di convenzione con
il Comune di Aosta per l'utilizzo.
I tempi di realizzazione: l'ultimazione dei lavori del lotto 1 e
delle opere complementari è prevista nell'estate del 2022.
In occasione della mia risposta all'iniziativa sul tema
presentata dal collega Aggravi nel Consiglio del marzo 2021 ho
affermato che gli effetti dell'emergenza hanno determinato maggiori
procedure, a cui avremmo fatto fronte attraverso l'inserimento nel
DEFR delle risorse necessarie a ultimare il primo lotto e a
usufruire dell'intera area in completa sicurezza. Tenuto fede
all'impegno assunto e in tale sede consiliare dichiarato, per il
finanziamento di questi lavori sono già state stanziate, con il
primo assestamento approvato con la legge 15 dello scorso 16
giugno, le somme necessarie a coprire i maggiori oneri Covid
connessi all'applicazione delle misure di contrasto della pandemia
e parte degli insediamenti normativi per complessivi 510 mila euro.
Un ulteriore stanziamento è inoltre previsto con il secondo
provvedimento di accertamento che sarà posto all'attenzione del
Consiglio, licenziato lunedì scorso dalla Giunta regionale, per un
importo complessivo di 1 milione di euro. Per i lotti successivi,
invece, risulta redatto e approvato il progetto definitivo
complessivo. A oggi non sono ancora stati eseguiti progetti
esecutivi suddivisi per lotti, la cui esatta ripartizione sarà
conseguente ai possibili finanziamenti, ma lei queste cose le sa
almeno quanto me.
Nelle prossime settimane si consegneranno, d'accordo con il
Comune di Aosta, i due parcheggi in Via Monte Pasubio e in Via
Monte Solarolo e anche in tal senso ci eravamo espressi in
Consiglio, dando contezza, per la fine dell'estate. Posso ora
esprimermi, da ignorante in tal senso, ma avendo avuto come lei sa
la possibilità di fare un sopralluogo soprattutto legato appunto ai
parcheggi, e a quel punto ho avuto la possibilità di vedere anche
la costruzione sul lato est che sarebbe secondo me il caso, almeno
su di me ha avuto un effetto più che positivo, magari di prevedere
per la fine dell'estate o l'autunno un sopralluogo, se il Consiglio
vuole, sul cantiere perché, partendo naturalmente da
idiot
savant
, a tutti gli effetti il fatto di essere stato presente
in loco mi ha dato contezza, indipendentemente dalle tempistiche
che attengono alle opere pubbliche italiane in genere, di una
scelta strategica nonché architettonica e di chiara progettazione
sulla città.
So benissimo che tantissimi aostani e tantissime persone che
frequentano quella zona danno dei riscontri che vanno dalle navi di
crociera al perché siano state fatte tutta una serie di cose. Nel
momento in cui quella zona della città sarà resa aperta, gli
aostani saranno i primi a rendersi conto del fatto che si è fatta
una scelta coraggiosa, ma che presenta anche una assoluta
connotazione sociale e urbana, perché fa da cerniera tra zone
diverse della città traguardando e guardando al parco Tourneuve.
Per cui mi sento di dire che la scelta di trasformare un pezzo così
importante della storia di Aosta in un'occasione nei quali i
giovani si confrontano e dibattono - lei nella precedente
iniziativa parlava di Carducci, possiamo pensare ad una stoà nella
quale i giovani aostani e non solo avranno la possibilità di vivere
un pezzo storico della città importantissimo, che ha anche delle
connotazioni tristi, perché comunque sia si trattava di una caserma
dalla quale tantissimi giovani valdostani sono partiti prima di
tutto per il primo conflitto mondiale, conflitto mondiale che ha
visto la Valle d'Aosta essere tra le regioni più colpite in termini
di premorienza durante il conflitto - quindi a tutti gli effetti
l'idea di traguardare e di portare lì un'università, altra
invenzione italiana - se possiamo dire - di tantissimi secoli fa,
ha un suo assoluto senso.
Sicuramente in tal senso ci stiamo impegnando. È necessario, nel
giro delle prossime settimane, aprire quella parte di città
attraverso i parcheggi previsti all'utilizzo in comune con il
Comune di Aosta, perché anche quello darà la sensazione di qualcosa
che si sta muovendo. Ripeto, sono il primo che sa, avendo
frequentato il Comune di Aosta per anni, che continuamente ci si
diceva: "ma quelle robe lì sono pronte? quelle robe lì sono
pronte?". In realtà quello, fino a pochissime settimane, fa era un
cantiere e i cantieri non si possono usare, tanto per essere
chiari. Adesso dovremo dare soluzione a brevissimo anche a questo
genere di problema, ma soprattutto in maniera prospettica il fatto
di vivere quella piazza, quella agorà come occasione di studio e
confronto, secondo me farà capire tante cose delle scelte
sviluppatesi ahimè in tempi troppo lunghi, che ci sono state su
quel pezzo di città.
Presidente -
Per la replica il collega Distort.
Distort (LEGA VDA) -
Giusto a livello di dialogo,
l'importanza del ruolo di piazza che verrà ad assumere l'ex piazza
d'armi, luogo che si può considerare triste per le persone che
hanno dato la vita per la libertà partendo da lì, però può anche
farci riflettere sul fatto che c'erano delle generazioni che hanno
dato la vita per la libertà. Riflettiamo un piccolo fuori tema, ma
che è coerente alla situazione contemporanea: adesso sembra che ci
sia una tendenza a cedere la libertà in nome della vita e di una
vita biologica; dobbiamo farci una riflessione, assolutamente.
Detto questo, per quanto riguarda il ruolo della piazza, sono
assolutamente d'accordo, così come mi auguro e auspico che la
stessa attenzione, se non addirittura superiore, venga data alle
mura romane che sono nelle immediate vicinanze. La fruizione di uno
spazio pubblico ha senso sia per la funzione sociale che svolge, ma
anche tantissimo per la funzione culturale. Duemila anni di storia
di mura romane meritano sicuramente tanta attenzione.
Per quanto riguarda il discorso del sopralluogo in cantiere, lei
genera già un senso di emozione positiva, una sorta di nostalgia,
dulcis memoria
per la mia attività professionale. Ma proprio
per conoscenza, faccio già adesso gli auguri al coordinatore della
sicurezza, che immagino come si sentirà sapendo che ci saranno 35
consiglieri che finiscono in cantiere a visionare i lavori, però
immagino che la sua professionalità sarà perfettamente in grado di
gestire questa sorta di interferenza.
Detto questo, stranamente senza mettere in atto le singolari
tensioni che animano e che danno colore all'attività del Consiglio,
soprattutto negli interventi tra me e lei, io la ringrazio per
quanto mi ha detto, ho preso nota, andrò ad approfondire
ulteriormente ascoltando il suo intervento e approfondendo con
ulteriori attività ispettive.
