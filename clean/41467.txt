Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 589 del 17 aprile 2019 - Resoconto
OGGETTO N. 589/XV - Interrogazione a risposta immediata:
"Azioni intraprese per dare seguito alla mozione volta ad ottenere
una rappresentanza della Regione nel Parlamento europeo".
Rini (Presidente) -
Punto n. 3.04 all'ordine del giorno.
La parola al collega Bertin per l'illustrazione.
Bertin (RC-AC) -
In ragione della ipotizzata - a questo
punto neanche più certa - fuoriuscita dall'Unione europea del Regno
Unito, all'Italia erano stati assegnati tre seggi supplementari.
Proprio in considerazione di questi tre seggi supplementari per il
Parlamento europeo, dal lontano luglio scorso questo Consiglio
aveva approvato una mozione per impegnare il Governo regionale a
mettere in atto una serie di azioni al fine di consentire alla
Valle d'Aosta una rappresentanza al Parlamento europeo.
Il 22 marzo scorso, con un decreto del Presidente della
Repubblica, sono stati assegnati questi tre seggi supplementari: un
seggio è stato assegnato alla circoscrizione nord-est, uno alla
circoscrizione del centro Italia e uno alla circoscrizione
meridionale. Ora alcune Regioni rischiano di rimanere senza
rappresentanza al Parlamento europeo.
Volevamo sapere quali erano state le azioni dal lontano luglio
scorso, perché questa mozione coinvolge due governi. La domanda è
un po' retorica e anche un po' inutile, ma è importante, anche
perché si riproporrà in maniera identica tra cinque anni.
Presidente -
La parola al Presidente Fosson per la
risposta.
Fosson (GM) -
No, la domanda non è retorica e inutile, ha
una giustificazione: lei ci vuole sgridare. Questo lo accettiamo,
anche se non penso sia una responsabilità solo nostra, perché tutti
abbiamo portato avanti questa mozione e questa richiesta con
estrema attenzione; tanto più che in questo momento che la Brexit
non è ancora avvenuta e non si capisce bene cosa succeda, diciamo
che questo discorso è veramente particolare.
Come lei ha detto, questi seggi sono stati assegnati - però in
emergenza - con un decreto del Presidente della Repubblica, su
proposta del Ministro dell'interno, datato 22 marzo 2019, ovvero
recante la stessa data del decreto di convocazione dei comizi per
le elezioni europee, che li ha ripartiti alle seguenti
circoscrizioni: Italia nord-orientale, Italia centrale e Italia
meridionale. È stato utilizzato un criterio soltanto matematico: il
più alto resto derivante dal rapporto tra popolazione e quozienti
interi spettanti a ciascuna circoscrizione. Questo nonostante tutte
le attività messe in atto dal precedente Governo, e anche dal
nostro, anche in seguito alla mozione del Consiglio regionale, e
tra l'altro mobilitando i nostri Parlamentari.
Il Senatore Lanièce - lei lo sa - ha presentato la proposta di
legge n. 558 per creare una circoscrizione valdostana con delle
premesse anche culturali, riprendendo il lavoro del gruppo in cui
lavora anche il professor Louvin. Devo riferire che l'Onorevole
Tripodi, durante le vacanze di Natale, si era detta disponibile a
sostenere questa nostra richiesta affinché tutte le Regioni
avessero un rappresentante.
Anche altre attività politiche, messe in atto da tutti, sono
state intense. Riferisco inoltre che durante la visita del
Presidente Tajani, ad Aosta, la Giunta chiese in particolare
proprio questo, ma lui già ci preannunciò che sarebbe stato molto
difficile: avendo cinque circoscrizioni e tre seggi è evidente che
non vi era alcun margine di operazione possibile e il criterio
utilizzato non poteva che produrre questo risultato.
Adesso cosa succede? Adesso il paradosso peraltro è che la
Brexit è stata rimandata e che i tre seggi in più per il momento
saranno congelati fino a quando il recesso del Regno Unito non sarà
divenuto effettivo. Sarebbe stato a cuore a tutti se ci fosse
qualche altra possibilità di intervento e di movimento in tal
senso.
Présidente -
La parole au collègue Bertin pour la
réplique.
Bertin (RC-AC) -
La domanda era retorica, perché
ovviamente si è fatto poco e niente su questo argomento; è
retorica, però a futura memoria può essere utile, perché tra un po'
si riproporrà lo stesso problema. Già di per sé era estremamente
difficile ottenere un seggio in generale per le Regioni italiane;
certo è che, se non viene messa in campo un'azione forte sotto
questo punto di vista, è impossibile.
Non sono i rapporti interpersonali che possono dare dei
risultati. Andava fatta un'azione istituzionale con le altre
Regioni, perché noi, da soli, non ce la faremo mai. Anche altre
Regioni sono nelle stesse condizioni. Questa era un'azione che
bisognava fare coordinata e comune con le altre Regioni. Non è
stata attivata e il risultato è questo. Abbiamo la certezza che nel
prossimo Parlamento di Strasburgo e di Bruxelles la rappresentanza
della Valle d'Aosta non ci sarà. Nessuno sarà eletto a Strasburgo,
per l'ennesima volta non avremo una rappresentanza per la nostra
Regione, e anche altre Regioni italiane corrono questo rischio, il
che è un limite per la democrazia in generale, o perlomeno per la
democrazia più vicina ai cittadini.
Mi auguro che la prossima volta ci si muova con maggiore
efficacia.
