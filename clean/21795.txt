Classificazione
CONSIGLIO REGIONALE
Attività consiliare d'aula



Oggetto del Consiglio n. 1518 del 6 ottobre 2005 - Resoconto
OGGETTO N. 1518/XII - Rinvio di mozione: "Invito al
rappresentante dell'Amministrazione regionale nominato in seno
all'Associazione Forte di Bard a rinunciare all'incarico".
Presidente - La parola al Consigliere Cesal.
Cesal (UV) - Per chiedere al gruppo proponente un rinvio in
ordine alla discussione di questo argomento. Riteniamo che possa
avere una certa fondatezza, nel senso che siamo concordi quando si
dice che si vuole valorizzare il ruolo dei consiglieri regionali.
La legge istitutiva della Fondazione "Forte di Bard" non specifica
qual è l'organismo che deve provvedere alla nomina, vorremmo
approfondire l'argomento, riteniamo che questo possa essere portato
nel corso di una delle prossime riunioni del Consiglio regionale,
per cui chiediamo di ritirarlo per poter approfondire la materia e
darle una soluzione condivisa da parte di tutte le componenti
dell'Assemblea.
Presidente - La parola al Consigliere Frassy.
Frassy (CdL) - Abbiamo avuto modo di discutere di tale vicenda
in questi giorni con il collega Cesal e con altri colleghi prima e
a margine dei lavori del Consiglio. Riteniamo che il problema che
poniamo sia anzitutto politico e poi di ruoli e di competenze che
spettano al Consiglio rispetto alle competenze che spettano alla
Giunta e, per certi versi, di legittimazione di alcune nomine. La
questione, di conseguenza, è una questione di principio, ma è una
questione di principio che riteniamo possa essere affrontata non
con uno scontro frontale, ma possibilmente con un ragionamento che
ci porti a far prevalere questo principio, che ci sembra di aver
capito che possa essere condiviso anche dai colleghi di
maggioranza, perché si rivendicano le funzioni dei consiglieri
tutti. Con questa precisazione e con questo intendimento accettiamo
la richiesta di rinvio al prossimo Consiglio.
Presidente - La mozione è rinviata al prossimo Consiglio.
Il Consiglio prende atto, concordando sul rinvio alla
prossima adunanza.
