Classificazione
AGRICOLTURA



Oggetto del Consiglio n. 1973 del 5 aprile 2016 - Resoconto
OGGETTO N. 1973/XIV - Interpellanza: "Iniziative per
contrastare la diffusione della flavescenza dorata della
vite".
Follien (Président) -
Punto n. 28 dell'ordine del giorno.
Pour l'illustration la parole au Conseiller Grosjean.
Grosjean (UVP) -
Merci Président. Bonjour à tous.
Lunedì scorso c'è stata una riunione con i viticoltori e
l'Assessore è venuto a spiegarci un bel po' di cose, ma di
flavescenza non si è parlato, se non per una domanda specifica che
è uscita alla fine da parte dei viticoltori. C'era stato un
passaggio interessante, per cui avevo pensato di ritirare la mia
interpellanza, però prima di farlo ho voluto rileggere la risposta
che mi aveva dato l'Assessore il 18 novembre 2014, quando chiedevo
con insistenza di prendere la situazione in mano. La situazione sta
peggiorando, fra un po' saremo come l'insetto dei boschi, la famosa
"processionaria", ma questo non dà fastidio alle persone, non dà
fastidio agli animali, dà fastidio solo ai viticoltori e
probabilmente non c'è tanto da preoccuparsi.
In un suo passaggio lei mi rispondeva: "siamo inoltre in attesa
dei risultati di alcune prove che si stanno facendo in Valle in
collaborazione con diversi soggetti tra cui l'Institut agricole e
alcune aziende private, per sperimentare una micorrizazione del
vigneto adulto con tecniche semplici". Visto che l'altro giorno
abbiamo fatto la riunione dei viticoltori e lei è venuto a
raccontarci tutti i suoi programmi, visto che io non ho più tanto
la memoria buona, ho voluto rileggere questo passaggio e le chiedo
dove, con chi e quali sono queste aziende, e quando verranno fuori
i risultati, perché qui il problema, Assessore, è che bisogna
prendere delle decisioni, non che bisogna aspettare dei risultati!
È un suo classico: tutte le cose che chiediamo vanno avanti anni.
Nei cicli dell'agricoltura se perdi 15 giorni o un mese hai perso
un anno! Certi interventi vanno fatti in momenti specifici.
L'altro giorno non ci ha dato comunicazione, quindi oggi, oltre
alla richiesta dell'interpellanza, vorrei una risposta anche su
quello che lei mi aveva detto il 18 novembre 2014. Grazie.
Presidente -
Per la risposta, la parola all'Assessore
Testolin.
Testolin (UV) -
Grazie Presidente.
Anch'io avevo preparato una risposta in funzione
dell'interpellanza, considerando che la scorsa settimana ci siamo
trovati in una riunione specifica che, secondo me, era il luogo
deputato per discutere determinate tematiche molto più tecniche,
mentre all'interno del Consiglio regionale non sono un professore
dove posso farmi carico di passaggi anche evolutivi nel trattamento
di determinati aspetti sintomatici che, sinceramente, non dipendono
tanto da una volontà, ma da dati che vengono acquisiti nel tempo e
che danno la possibilità di applicazione o meno.
Convengo con lei, così come discusso l'altro giorno, che su
un'iniziativa secondo me più che corretta ci debbano essere a
questo proposito, come su altri, dei passaggi soprattutto per
andare a sensibilizzare il problema tra le persone maggiormente
coinvolte e che devono magari fare più attenzione per evitare che
ci sia un espandersi di questo tipo di fitopatia all'interno del
nostro territorio. Dall'altra parte, per rispondere altrettanto
puntualmente alla sua richiesta senza andare a fare delle disamine
che già conosciamo e che in parte sono quelle legate alla lotta
obbligatoria - lì non decisa dall'Amministrazione regionale o
dall'Assessorato all'agricoltura della Regione Valle d'Aosta, ma
evidentemente da un decreto ministeriale - siamo andati a reperire
anche i dati sulla sperimentazione, e quelli li leggo, perché così
non entro in confusione sui numeri, poiché possono venire male
interpretati se magari detti in maniera non corretta. Questo sulla
base anche di quello che ci siamo detti l'altro giorno, dove a
livello di procedure ognuno dei produttori potrà decidere se
avvalersi anche di aiuti, supporti tecnologici e di sperimentazione
che, anche se non conclamati o non ufficializzati dalla scienza che
poi ci detta le regole, possono comunque contribuire in maniera
importante alla risoluzione del problema, che penso sia poi quello
che sta a cuore a tutti.
Solo per richiamare i dati di cui siamo venuti a conoscenza, per
completezza d'informazione: "In riferimento ai possibili segnali
positivi derivanti dalle nuove sperimentazioni (era un po' quello
che ci eravamo detti in quella sede) che si stanno attuando in
Piemonte (perché il Piemonte è caratterizzato da forti criticità in
questo senso) citati nella premessa dell'interpellanza, si precisa,
come da informazioni avute direttamente dai tecnici del settore
fitosanitario della Regione Piemonte, che sono stati gli
interlocutori per acquisire questi dati riguardanti in modo
particolare l'utilizzo di alcuni ceppi di funghi e batteri
micorrizati, che i risultati sembrano promettere un'azione
riduttiva del problema, una riduzione della percentuale di
incidenza di flavescenza dall'8,8 percento nel testimone non
trattato, contro quello trattato Micosat (che penso sia l'utilizzo
del micorriza) al 5,5 percento". Questo evidenzia un evidente calo
(tre punti percentuali) che da un punto di vista delle normative o
scientifico non è comunque considerata una soluzione definitiva.
Voglio dire che se questo tipo di sperimentazione può essere
condivisa e vuole essere applicata, può e deve essere assolutamente
applicata, su questo siamo assolutamente d'accordo. Quello che non
si può dire è che con questo si possa risolvere il problema, almeno
questo è un po' il discorso in senso lato. Le sperimentazioni sono
comunque tuttora in corso, in quanto i vigneti piantati nel 2015
non hanno ancora dato dei risultati oggettivi, e i rilievi
testimoniano che sia le piante trattate che quelle non trattate al
momento non presentano sintomi di flavescenza. L'indicazione degli
stessi tecnici del Servizio fitosanitario piemontese è comunque
quella di imporre l'obbligo della lotta sulle situazioni
conclamate.
Ribadisco quello che ci siamo detti nella riunione della scorsa
settimana: c'è assolutamente la piena disponibilità da parte
dell'Amministrazione, e dell'Assessorato in particolare, a rendersi
partecipe di azioni di informazioni puntuali programmate
dall'Associazione viticoltori all'interno delle quali, oltre
all'Assessorato che spiegherà le normative e le direttive che
devono essere applicate, ci potranno essere altri interlocutori che
testimonieranno queste possibilità, queste opportunità, e
sottolineeranno anche i risultati che io ho riportato adesso in
maniera molto breve e molto sintetica, delle opportunità che
possono venire dal mondo dell'agricoltura, in questo caso della
viticoltura, per riuscire a contenere il più possibile il problema
e magari un giorno a debellarlo, anche con metodi non attualmente
in vigore di legge. Questo è assolutamente l'impegno che ci eravamo
presi la scorsa settimana fuori da quest'aula e lo riprendiamo
volentieri all'interno di quest'aula.
Merci
.
Presidente -
Per la replica, la parola al Consigliere
Grosjean.
Grosjean (UVP) -
Sono perfettamente d'accordo sull'ultimo
passaggio. Assessore, il problema è la tempistica, perché prima di
fare questa interpellanza, quindi prima di quella riunione, io
avevo già sentito gli uffici, ma non ho ancora avuto risposte su
cosa vogliono fare. Mi è semplicemente stato detto che la legge
prevede i trattamenti e che quindi verranno fatti, ma noi sappiamo
benissimo che i trattamenti da soli non bastano. In Piemonte sono
quarant'anni che trattano. Fino a dieci anni fa, forse anche meno,
fino a sette anni fa eravamo zona indenne, ora questa infezione si
sta diffondendo. Se non facciamo operazione intensiva di
comunicazione e di controllo nelle zone definite "focolaio", la
situazione ci scappa di mano! E se non riusciamo a cogliere anche i
minimi segni di regressione della malattia con determinati
interventi, questi li dobbiamo imporre, non dobbiamo solo
comunicare, li dobbiamo imporre tramite l'Associazione dei
viticoltori, tramite i vivaisti e tutte queste cose.
Quello che poi mi ha fatto arrabbiare di più è che gli uffici
sostengono che non possono dire il nome del prodotto di una ditta.
Come le dicevo l'altro giorno, per certi altri prodotti si fa
invece propaganda di ditte o di prodotti senza problemi; allora, o
siamo tutti sulla stessa barca o altrimenti qui c'è veramente da
arrabbiarsi.
Il problema è la tempistica. Se vogliamo intervenire sul
terreno, se vogliamo intervenire con la micorrizazione delle
radici, abbiamo 20 giorni per farlo sapere alla gente, perché in
questo momento si stanno piantando le viti e le barbatelle. Le
avevo fatto questa richiesta nel mese di novembre 2014...c'è forse
fosse stato un incontro con l'Ufficio fitopatologico, è stato fatto
qualcosa, è stata data una risposta? Facciamo i trattamenti, la
legge ci impone di fare i trattamenti, noi facciamo il decreto e
vada come vada! Non mi sembra proprio il modo corretto di voler
aiutare la crescita del settore viticolo, perché lei si sta
impegnando tantissimo per la diffusione del settore enologico e dei
suoi prodotti, ma prima bisogna produrre, quindi dobbiamo lavorare
anche su quella che è veramente l'agricoltura, non su quello che è
semplicemente il commercio del prodotto agricolo!
Organizzi al più presto un incontro con gli uffici
fitopatologici che vediamo di trovare la soluzione per avvisare
tutti quelli che hanno fatto domanda dell'impianto. Avete l'elenco
delle persone che quest'anno fanno i vigneti, già che non diamo
loro più dei sostegni economici perché quest'anno è il primo anno
che non si danno contributi, almeno diamo loro le informazioni
tecnologiche che possano in qualche modo aiutare a prevenire certi
problemi, perché il problema è che l'infezione arriva con le
barbatelle e, se non si trovano gli accordi per farle fare in zona
indenne, il problema diventa grave. C'è quindi da rivedere tutta
una serie di problematiche. Aspetto con ansia questa riunione.
Grazie.
