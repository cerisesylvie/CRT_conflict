Classificazione
AMMINISTRAZIONE REGIONALE
Ordinamento degli uffici e del personale
ENTI LOCALI



Oggetto del Consiglio n. 2919 del 8 novembre 2023 - Resoconto
OGGETTO N. 2919/XVI - D.L. n. 121: "Nuove disposizioni per il
reclutamento dei segretari degli enti locali della Valle d'Aosta".
(Reiezione di un ordine del giorno).
Bertin (Presidente) -
Il disegno di legge n. 121 è
composto da dieci articoli; sono stati depositati cinque
emendamenti dei gruppi di maggioranza. I relatori sono i
consiglieri Jordan e Malacrinò. Si è prenotato il consigliere
Jordan per l'illustrazione della relazione: ne ha facoltà.
Jordan (AV-VdA Unie) -
Merci Président. Il presente
disegno di legge, che riprende in parte e innova la disciplina
dettata dalla legge regionale 4/2019, risponde all'esigenza di
disciplinare le modalità di reclutamento dei segretari degli enti
locali della Valle d'Aosta, nonché il conferimento dei relativi
incarichi.
Il testo di cui alla presente relazione non contiene gli
emendamenti che sono stati illustrati durante i lavori della
Commissione competente e che sono stati depositati direttamente per
la loro analisi in Consiglio.
Tale norma è assolutamente opportuna, in quanto risulta
necessario porre rimedio ad una situazione che ha visto attuare
numerose modifiche e correzioni, senza però riuscire ad affrontare
la questione in modo più strutturale.
Le azioni fatte, in assenza di un reale coordinamento, hanno
permesso di risolvere situazioni contingenti, ma non hanno
consentito di programmare il nuovo reclutamento di figure che
risultano essere fondamentali per la gestione del sistema degli
enti locali.
La sempre maggiore complessità, in termini amministrativi, della
gestione degli enti locali presuppone, infatti, la presenza di
figure dirigenziali che, per il loro profilo accademico e
formativo, possano assicurare efficacia ed efficienza, garantendo e
assicurando la legittimità degli atti, ma anche favorendo, in
raccordo con la parte politica, lo sviluppo degli enti locali.
In tal senso, anche a seguito del percorso di selezione della
futura classe dirigente degli enti locali, attraverso e con le
attività formative ad esso connesse, non potrà generare che valore
positivo al sistema stesso e favorire il coordinamento
dell'attività amministrativa e politica anche attraverso il
rapporto fiduciale
che si deve instaurare tra Sindaco e
segretario comunale.
Il disegno di legge si compone di dieci articoli:
l'articolo 1, oltre a denunciare le finalità e l'oggetto del
disegno di legge, definisce i requisiti per l'accesso all'Albo
regionale dei segretari che, è bene ricordare, è gestito
dall'Agenzia regionale dei segretari degli enti locali della Valle
d'Aosta, e chiarisce le competenze del Consiglio d'amministrazione
dell'Agenzia in merito alla gestione dell'Albo e degli adempimenti
conseguenti.
L'articolo 2 stabilisce che, per accedere all'Albo dei
segretari, sarà necessario un concorso-corso che comprenderà una
prova per esami, un corso di formazione ed un periodo di tirocinio.
Al corso possono partecipare i soggetti in possesso di laurea
magistrale in giurisprudenza, scienze politiche, economia e lauree
equiparate ed equipollenti ai sensi delle normative vigenti.
Con l'emendamento intendiamo modificare l'articolo per
consentire l'accesso al concorso anche a coloro i quali abbiano
maturato esperienza da segretario, per un ente locale valdostano,
per cinque anni negli ultimi dieci anni.
L'articolo 3, al comma 1, attribuisce al Consiglio di
amministrazione dell'Agenzia dei segretari la competenza di
individuare i posti di segretario da ammettere a concorso, facendo
riferimento - è questo l'oggetto di un emendamento depositato - al
numero massimo di posti pari a quello attualmente in essere.
L'articolo 4 disciplina il concorso-corso, le modalità di
svolgimento, la valutazione delle prove nonché il corso di
formazione della durata di 4 mesi e il successivo tirocinio con la
prova teorica pratica da superare alla fine del percorso
formativo.
L'articolo 5 dispone in merito alla graduatoria finale e al suo
successivo utilizzo.
L'articolo 6 disciplina l'iscrizione all'Albo dei vincitori e
degli idonei al concorso-corso; in particolare è definita la
decorrenza del trattamento economico con la sottoscrizione del
contratto individuale di lavoro relativo al primo incarico di
segretario di un ente locale della Valle d'Aosta. Lo stesso
articolo disciplina inoltre i casi di assenza prolungata del
segretario comunale.
L'articolo 7 contiene le disposizioni finali, rinviando, in
generale, alle disposizioni attualmente vigenti a partire dalla
legge 46/1998 e le successive modificazioni.
L'articolo 8 reca le abrogazioni relative conseguenti alla norma
introdotta.
L'articolo 9 riporta la causale d'invarianza finanziaria.
L'articolo 10 disciplina la dichiarazione d'urgenza.
Presidente -
Finita la relazione, ringraziando il
relatore Jordan, apriamo la discussione generale. La discussione
generale è aperta. Vedo che si è già prenotato il consigliere
Aggravi: ha facoltà di intervenire.
Aggravi (RV) -
Grazie Presidente. Solo per fare alcune
considerazioni su questo disegno di legge che, tra l'altro, è
curioso, perché è iscritto proprio nel Consiglio in cui si esamina
il Documento di economia e finanza, in cui, tra gli obiettivi della
Presidenza, troviamo quello che è rubricato come "Armonizzazione
del quadro normativo relativo ai segretari comunali". Ma questo fa
parte della vita e anche degli scherzi dell'ordine del giorno del
Consiglio.
Il disegno di legge n. 121 risponde alla prioritaria necessità
di reclutare nuovi segretari. Mi perdoneranno i colleghi una
battuta che, in realtà, è la citazione di un altro fatto avvenuto
in Commissione proprio durante l'audizione: "I segretari non
bastano mai"; è una battuta, ovviamente, anche un po' in risposta
alla battuta a sua volta che mi ha fatto il Presidente del
Consiglio permanente degli enti locali quando gli chiesi qual è la
cifra ideale, o comunque necessaria agli enti locali per finanziare
le loro attività, e lui abilmente mi ha detto: "Si sa, le risorse
finanziarie non bastano mai". Giudizio molto keynesiano, ma che
comunque accetto.
Possiamo però dire che, rispetto agli altri interventi di legge
- e ci aggiungo anche quelli della scorsa Legislatura - questo
cerca almeno di mettere un po' di ordine nel quadro generale e,
soprattutto, dare
una sorta di sistematicità: lo dico in
raffronto agli interventi sino ad oggi esaminati dal Consiglio,
quindi le altre leggi o comunque anche gli altri emendamenti che,
ogni tanto, sbucavano in altre iniziative.
È inutile quindi dilungarsi in tante parole: chi ha letto la
relazione ha già fatto una rappresentazione completa dei contenuti
di questo disegno di legge. Voglio però cercare di dare almeno tre
spunti per porre l'attenzione su tre questioni che riguardano il
tema e anche i temi annessi, e devono - onestamente - farci
ragionare proprio in direzione dell'obiettivo riportato dal
Documento di economia e finanza che penso, almeno su questo, tutti
più o meno concettualmente condividiamo, cioè c'è la necessità di
armonizzare il quadro normativo sui segretari comunali.
Il primo è legato alle sedi di segreteria, che è un problema
annoso e mai risolto e anche di difficile risoluzione con il
modello attuale. È giusto e certo che non sia lesa l'autonomia
comunale e soprattutto la costruzione libera delle sedi di
segreteria, posto che la nomina del segretario resta - almeno
metafisicamente, io direi - fiduciaria, ma il vero problema che
cerca anche di risolvere quest'intervento normativo, sta lì: sul
numero. Quante sono le sedi di segreteria e quanti sono i
Segretari.
Non è una questione banale perché, in base alle sedi, si
organizza di fatto il complessivo sistema degli enti locali, posto
l'importante ruolo svolto dai segretari degli enti locali - o
meglio, più che importante diciamo fondamentale - perché si
potrebbe dire, semplificando, che tutto passa da lì per quello che
riguarda gli enti locali di riferimento.
Il secondo aspetto che volevo citare è che ci sono dei segretari
comunali che sono in servizio presso l'Amministrazione regionale; è
quasi una beffa se pensiamo che poi mancano nell'ambito degli enti
locali: è come se la Regione li "rubasse" agli enti locali, lo dico
per semplificare, ma è così da tempo. Questa è una situazione che
conosciamo e che finisce anche per generare una sorta di
conflittualità tra i soggetti. Ci sono delle questioni non banali,
vedi il fatto dell'inglese, perché è sbucato in questa legge. Se
andiamo a vedere nei bandi per la dirigenza regionale, comunque
l'inglese è previsto, quindi la battuta è: se un segretario
comunale non ha fatto la prova d'inglese e poi diventa dirigente
regionale, si crea una situazione di conflittualità; c'è una
questione di inquadramento, ma anche di disponibilità per gli enti
locali e, soprattutto direi, c'è anche una questione di
prospettive.
C'è scritto nel DEFR, ce lo siamo detti in tutte le salse: c'è
un percorso di riorganizzazione dell'Amministrazione regionale, un
percorso, tra l'altro, che, per quello che riguarda il ruolo dei
dirigenti, li vorrebbe trasformare o li vorrebbe formare o
perfezionare in figure manageriali.
I due percorsi, quello del segretario comunale che potrebbe
trovarsi a fare il dirigente e quello del dirigente, è il medesimo?
Questo non per sminuire il livello di complessità organizzativa di
un Comune, perché spesso la complessità organizzativa è molto più
ampia nelle piccole realtà; sappiamo che, spesso, in una piccola
impresa il livello di complessità organizzativa è maggiore rispetto
a quella che è la Regione, però sono due modi di agire e due modi
di fare il manager in modo differente. Questo perché, in un caso il
manager è "tuttofare", perché il livello per necessità è minore,
nel caso invece regionale, la struttura di riferimento di quel
dirigente ha delle altre necessità manageriali; quindi i due
percorsi ovviamente possono andare in conflitto.
Non è una cosa banale, perché comunque la persona che si
trova... tra l'altro anche con dei livelli di responsabilità un po'
differenti ed un po' più complicati in un caso o nell'altro, perché
hanno tutti e due delle complicazioni e dei livelli di
responsabilità diretti nei confronti anche dell'utenza, perché
"l'utenza cittadino" è uguale per tutte e due le situazioni: questo
è un passaggio di cui sicuramente bisognerà tenere conto
nell'espletamento di quell'obiettivo che vi siete dati e vi
vorreste dare (visto che il DEFR non è ancora stato esaminato) nel
Documento di economia e finanza.
C'è poi una questione che, secondo noi, va in qualche modo
risolta, cioè questa dicotomia tra il dirigente regionale e il
segretario comunale; abbiamo presentato su questo punto un ordine
del giorno che poi illustreremo e cercherò di spiegare in sintesi
meglio. Poi c'è anche un terzo punto, che io lo definirei uno
"storico fardello", che riguarda appunto le due parti
dell'Albo.
Non voglio giudicare scelte passate e non ci voglio entrare,
però quello che non facilita anche la gestione di questa situazione
è che
-
e lo abbiamo visto più di una volta e non solo nelle
ultime audizioni
-
si genera ogni tanto anche una
conflittualità tra le due figure, o una conflittualità almeno per
delega tra due realtà che, alla fine, fanno le stesse cose, devono
remare nella stessa direzione e che spesso hanno le stesse
responsabilità se non di più, ma che hanno una nascita
differente.
Questo crea delle giuste differenze da una parte e delle ardite
richieste dall'altra, perché se da un lato abbiamo un punto
di ingresso che è definito e che è comune ai contenuti di questa
legge, sulla parte seconda sappiamo che il punto d'ingresso
nell'Albo è stato differente, quindi questa non è una questione
banale e genera necessariamente queste conflittualità anche se,
grazie a Dio, avviene non direttamente ma per interposte situazioni
e persone.
È una situazione che bisognerà comunque cercare di risolvere; a
volte si parla anche di sanatoria, che è una cosa brutta, però in
qualche modo bisognerà trovare una soluzione, perché l'esistenza di
queste due parti è qualcosa che si rischia di portare avanti e che
non si risolve.  Se vogliamo, negli ultimi interventi non si è
voluto risolverlo; in quest'intervento legislativo, in questo
disegno di legge, c'è una via per risolverlo. Ho visto
l'emendamento che è stato presentato e lo capisco benissimo, non
voglio fare delle considerazioni su questo, perché bisogna anche
comunque riconoscere che chi ha avuto un punto di accesso diverso,
cioè non ha fatto il concorso ed è diventato segretario, comunque
ha portato anche lo "zaino pesante del tempo". Questo però è un
problema che bisognerà in qualche modo gestire e risolvere; un
problema che quest'intervento non risolve e, ripeto, non è neanche
facile trovarvi soluzioni.
Sono questioni tutt'altro che semplici che, come abbiamo tra
l'altro anche avuto modo di approfondire nel penoso
caso che
riguarda Emarèse, Villeneuve e Valsavarenche, creano problemi non
soltanto ai livelli più alti dell'Amministrazione comunale, ma che
-
come dicevo prima
-
si scaricano poi a terra sui
cittadini.
Ultime considerazioni: io in Commissione ho fatto
un'osservazione, ma mi sono forse spiegato male; quello che ho
voluto rappresentare (ma probabilmente è un mio limite che ho
sempre avuto) è che si sta organizzando l'Agenzia che tiene l'Albo
dei segretari e che, a sua volta, ha la necessità di un segretario
per il suo funzionamento.
È un organo politico, perché comunque il CdA è formato da
Sindaci e mi sono sempre chiesto - ma questa è più un'idea di
prospettiva - se non sia il caso che le funzioni di quest'Agenzia
vengano gestite da una struttura regionale per depoliticizzarla.
Questo non è un atto di accusa, assolutamente, nei confronti di
come oggi è organizzata, però io tendo a volte a sottolineare
quello che i compartimenti stagni non fanno male, in altri casi
invece fanno male; in questo caso, forse anche per sgravare di
un'ulteriore struttura organizzativa il sistema degli enti locali,
si potrebbe fare in previsione un ragionamento maggiore, che non
deve essere necessariamente legato a politiche di efficientamento
della spesa di "montiana memoria", cioè eliminiamo le strutture
perché costano, perché comunque anche se oggi questo disegno di
legge non ha una disposizione finanziaria, perché non costa
direttamente all'Amministrazione, come abbiamo avuto modo di dire
nell'interlocuzione in audizione con il Presidente, poi,
giustamente, alla fine tutto si scarica a terra e la terra, in
questo caso, è l'Amministrazione regionale.
Su questo discorso in prospettiva, secondo me, un ragionamento
potrebbe essere fatto, ma lo dico nell'interesse
dell'organizzazione del sistema complessivo degli enti locali e, se
vogliamo, anche di efficientamento delle strutture che concorrono
all'organizzazione dei lavori e all'espletamento di procedure
importanti procedure, come, ad esempio, quella concorsuale e non
solo, per il reclutamento di una figura che è fondamentale per
l'Amministrazione dell'ente locale, perché non è soltanto il primo
dei funzionari di un Comune, ma è anche quello che,
sostanzialmente, fa da collettore di tutti i problemi e di tutte le
situazioni che l'organo politico (Sindaco, Giunta e Consiglio
comunale) si trova poi a gestire.
Noi ascolteremo anche il dibattito che scaturirà; come gruppo
consiliare, annuncio già che sul disegno di legge valuteremo sulla
base di quello che verrà detto in discussione e anche se ci sarà
una presentazione degli emendamenti da parte delle forze di
maggioranza. Speriamo di aver potuto dare, con queste poche parole,
un contributo ulteriore per l'espletamento di un obiettivo che
penso, come ho già detto, condividiamo tutti. Grazie.
Presidente -
Consigliera Erika Guichardaz.
Guichardaz E. (PCP) -
È sicuramente un disegno di legge
che si attendeva e di cui c'era bisogno, vista l'emergenza che
ormai da anni segnaliamo tutti in quest'Aula rispetto alla
questione dei segretari comunali, soprattutto perché molti di
questi andranno anche in pensionamento di qui a breve e, in molti
casi, già oggi si ha difficoltà nel reperimento delle risorse.
Si attendeva anche un quadro definitivo che consentisse di
superare quei vari provvedimenti tampone che abbiamo fatto in
questi anni e che, forse, consentirà di mettere stabilmente a
disposizione degli enti locali una classe dirigente che possa
operare serenamente per conseguire gli obiettivi dei nostri
enti.
Sicuramente riconosciamo il valore di urgenza di questa norma,
proprio perché ci avviamo anche presto a nuove elezioni comunali,
quindi sicuramente, nell'idea di fare un concorso-corso, i tempi
saranno piuttosto lunghi e sicuramente è il momento di farlo.
C'è un problema, secondo me, di metodo, però: esiste un tavolo
degli enti locali fatto da componenti del Consiglio permanente
degli enti locali che si è visto scaricare questo disegno di legge
senza averne mai neanche averlo potuto vedere prima; quando invece,
in quel tavolo, si stava in qualche modo parlando e ragionando, ad
esempio, su un Albo unico della dirigenza che, come ha ben
evidenziato il collega Aggravi, nella fattispecie si allontana
ulteriormente con questo disegno di legge, tenendo divise quelle
due figure, quando poi sappiamo che, invece, ci sono segretari
comunali che stanno operando all'interno dell'Amministrazione. Da
questo punto di vista, forse anche quell'anomalia andrebbe sanata,
perché se vogliamo tenerli distinti, li teniamo distinti,
altrimenti dobbiamo comunque riconoscere che questi sono Dirigenti
al pari degli altri e quindi, forse, cercare di arrivare all'Albo
unico potrebbe essere comunque una soluzione anche per gli anni
futuri.
Lo dico perché anche l'aver ridotto le lauree solo alle lauree
giuridiche non consentirà di avere un panorama così ampio di
candidati, secondo me. Questa è una figura sicuramente complicata:
sappiamo tutti il carico di lavoro che c'è all'interno degli enti
locali e sappiamo benissimo che cosa vuol dire essere un segretario
comunale: occuparsi di tantissime materie. Per tali ragioni,
limitare l'accesso alle lauree giuridiche non porta, credo, ad un
panorama
numero di candidati così ampio come si aspettavano
i Sindaci, e per tali ragioni la richiesta era quella di ampliarlo
alle lauree specialistiche e tecniche. Tutto questo proprio perché,
in quella parte seconda, che è un'anomalia della nostra regione, ci
sono quelle lauree tecniche e specialistiche che stanno operando da
anni nei nostri Comuni, ma ci sono anche lauree umanistiche.
Sappiamo benissimo che, all'interno della parte seconda, abbiamo
anche tutt'altre lauree che stanno operando da anni nei nostri
Comuni e, come ci è stato rappresentato proprio dalla loro
delegazione, sicuramente lo stanno facendo bene.
Sotto questo punto di vista, essendoci un concorso, molto
probabilmente si poteva anche in questo caso cercare di accogliere
l'idea dei Sindaci di aprire alle lauree anche specialistiche e
tecniche.
Lo dico perché con l'emendamento portato dalla maggioranza,
soprattutto il primo emendamento, sicuramente andiamo in qualche
modo a sanare una situazione, cioè  permettiamo di poter
accedere al concorso alle persone che in questi anni hanno dato
molto agli enti locali. Dall'altra parte, però, creiamo una
disparità fra chi, magari, quel concorso avrebbe voluto
sostenerlo ma non potrà farlo perché è un ingegnere
piuttosto che un architetto, e sappiamo benissimo che all'interno
di quella parte seconda ve ne sono.
Sotto questo punto di vista ascolteremo anche le motivazioni del
Presidente rispetto al perché si è deciso di non ampliare anche in
questo senso e quindi valuteremo in seguito la nostra
posizione.
Quello che sicuramente vorremmo precisare e vorremmo fosse
chiaro è che bisogna anche fare molta attenzione - e questo è stato
rappresentato benissimo nelle audizioni in Commissione - fra quello
che hanno detto i segretari di parte prima e quello che hanno detto
i segretari di parte seconda.
Vi sono sentenze che non permettono l'accesso di alcune lauree e
c'è stato ben rappresentato dalla parte prima; aspettavamo che ci
venissero consegnati gli atti, non ci sono stati consegnati e
naturalmente ce li siamo cercati noi ma, sotto quel punto di vista,
molto probabilmente bisogna fare molta attenzione a quello che
hanno proprio evidenziato i segretari di parte prima.
Dall'altra parte i segretari di parte seconda, invece, hanno
evidenziato la loro difficoltà, ad esempio, a poter partecipare ad
un corso visti i carichi di lavoro e soprattutto anche la
difficoltà a prepararsi per un concorso. Quindi, anche sotto questo
punto di vista, quanto ci è stato evidenziato dai segretari di
parte seconda sicuramente poteva essere considerato - magari con
più attenzione - per capire se c'erano possibilità diverse, anche
per riconoscere quanto loro hanno fatto in questi anni.
È una norma sicuramente urgente che si attendeva ma, sotto
alcuni punti di vista, forse andava in qualche modo ampliata, anche
visto il panorama che abbiamo e che conosciamo in Valle d'Aosta,
dove non è che si presenteranno a migliaia per partecipare a quel
concorso (l'abbiamo visto nell'ultimo corso-concorso, ad
esempio).
Sotto questo punto di vista, se vogliamo rispondere ad una
situazione di emergenza, forse alcune suggestioni che ci sono state
date dall'esterno avrebbero potuto essere colte.
Presidente -
Siamo in discussione generale. Si è
prenotato il consigliere Cretier, ha facoltà di intervenire.
Cretier (FP-PD) -
Grazie Presidente, buongiorno a tutti.
Intervengo per esprimere un nostro parere sul disegno di legge n.
121 che mette in campo le disposizioni per rendere la disciplina
del reclutamento dei segretari confacente alla necessità degli enti
locali; ed è questo proprio il punto nodale e focale per cui si
deve intervenire in questo senso, come anche ricordato in relazione
e nelle varie audizioni.
Credo che sia importante determinare il numero dei posti da
assegnare, che passa attraverso la procedura concorsuale, la durata
e le modalità d'iscrizione all'Albo gestito dall'Agenzia regionale
specifica.
Ricordo anche, come fatto da altri, la costituzione del gruppo
di lavoro che ha condiviso sia le audizioni sia la procedura
d'attività e di verifica con il CELVA (Consorzio degli Enti Locali
della Valle d'Aosta) in prima Commissione.
La copertura dei posti necessaria per coprire il fabbisogno
passerà attraverso un concorso-corso, con prove selettive, un corso
di formazione ed un tirocinio. Credo in particolare che il
tirocinio abbia un senso per comprendere la realtà lavorativa, la
messa in pratica e l'applicativa delle gestioni amministrative in
un ente locale, qualsiasi esso sia; all'Agenzia viene demandata
l'approvazione del bando di concorso, la disciplina e l'iscrizione
degli idonei.
Credo sia importante, a mio modo di vedere, l'articolo 6, comma
4, che prevede, in aggiunta, la possibilità di conferire un
incarico di supplenza anche nel caso di assenza prolungata del
segretario, comunque non inferiore a 60 giorni.
Credo che in questo passaggio sia di importanza fondamentale
ricordare - come ha ricordato il collega Jordan, relatore e
conoscitore della complessità della macchina amministrativa - che
non può mancare il pilota (scusate il poco infelice esempio), cioè
colui che guida l'ente locale, la cosiddetta "macchina
amministrativa", in modo sicuro ed efficace, garantendo la
legittimità degli atti in un'ottica di sviluppo ed un sostegno alla
comunità in cui la parte politica detta le scelte.
Anche il Consorzio, con il parere 44, ha espresso un parere
positivo, con osservazioni condivise ma non bloccanti la
prospettiva emergenziale. All'interno degli enti vi è stato un
serio confronto esplicitato nel parere stesso.
Il disegno di legge n. 121 necessita, in questo momento, di
assolvere alla necessità espressa dagli enti locali e di sopperire
alle criticità urgenti, in modo che la macchina amministrativa
abbia una persona qualificata, professionalmente soddisfatta e
responsabile, ma giustamente a partire dalle prossime elezioni
comunali.
Queste sono le nostre valutazioni sul disegno di legge.
Grazie.
Presidente -
Altri che vogliono intervenire nella
discussione generale? Consigliere Lavevaz, ne ha facoltà.
Lavevaz (UV) -
Grazie Presidente. Solo per fare qualche
considerazione, anche rispetto al dibattito che è avvenuto in
Commissione.
Io credo che le riforme
-
sia quelle piccole, cioè che
vadano a modificare piccole normative puntuali, piccoli argomenti
puntuali, sia quelle di più ampio respiro, più strutturali, più
complesse
-
incidano sulla contingenza del momento ma anche
in una prospettiva più lunga e più di grande
envergure
, come
si dice in francese.
Non è sempre semplice trovare un giusto equilibrio tra le
conseguenze sul momento e invece quello che si vuole ottenere nel
lungo periodo, la portata a regime poi della riforma.
Non è sempre facile, anzi, è al contrario quasi sempre difficile
trovare delle riforme o mettere in piedi delle riforme che abbiano
le ricadute che si vogliono avere in prospettiva, senza creare
troppi scossoni sulla contingenza del momento; e questo potremmo
dire è vero anche viceversa.
Questo disegno di legge
-
l'abbiamo già detto e l'hanno
già detto i colleghi che mi hanno preceduto
-
si colloca in
un solco già in qualche modo tracciato, un solco che è più largo e
che riguarda una riforma di tutto l'ordinamento degli enti locali,
non soltanto di quello dei segretari comunali che è, come è stato
detto, anche iscritto all'interno degli obiettivi del DEFR.
È una questione molto complessa e la stiamo affrontando
all'interno del gruppo di lavoro che è già stato citato più volte
negli interventi precedenti proprio perché anche questo
ragionamento che si sta facendo in maniera molto corretta e
fruttuosa con gli enti locali e che ha ripreso in buona parte un
lavoro già iniziato nei mesi e negli anni scorsi è comunque un
lavoro molto articolato, molto complesso, proprio per quello che
dicevo in premessa. Infatti, da un lato dobbiamo fare delle scelte
che in qualche modo richiedono anche del coraggio da parte di
tutti, sia da parte del Consiglio regionale che deve fare le leggi,
sia da parte degli enti locali che devono in qualche modo essere
parte proponente e che dovranno attuare questo nuovo ordinamento,
cioè compiere delle scelte che non vadano a stravolgere le
situazioni odierne per avere dei risultati importanti in
prospettiva futura.
Dico questo perché, come è già stato detto, questo disegno di
legge è sicuramente necessario in questo momento, in quanto la
questione del reperimento dei segretari comunali è diventata
un'emergenza sempre più difficile da risolvere, anche nel
quotidiano.
Da un lato andiamo a risolvere la contingenza, dall'altro
probabilmente andiamo ad approvare una legge che, io credo, non
sarà quella definitiva.
Questo per due motivi sostanziali: il primo è che, da un lato
abbiamo una riforma più complessa ed articolata che, quando e se -
ed io spero a breve termine - verrà approvata e verrà portata
avanti, potrà avere anche delle conseguenze nell'ambito dei
segretari comunali. Questo credo che sia abbastanza logico da
pensare e quindi ci potrà essere, in futuro, qualche ulteriore
piccolo aggiustamento.
Dall'altro mi collego a quanto detto in particolare dal collega
Aggravi, ma anche dalla collega Guichardaz: credo che un
ragionamento più ampio riguardante la figura dei segretari comunali
- e lo stiamo facendo nell'ambito del gruppo di lavoro - possa
essere oggi attuale e necessario nell'ambito del ruolo dei
Segretari rispetto alla dirigenza del Comparto unico. Tutto questo
perché, come giustamente ha detto il collega Aggravi, il Segretario
comunale deve essere un manager (e di questo ne siamo perfettamente
coscienti e sono perfettamente d'accordo), però il ruolo
all'interno della dirigenza regionale e il ruolo di manager, a mio
modo di vedere, ce l'ha soprattutto il coordinatore, più che un
dirigente di secondo livello.
Il aegretario comunale però, oltre ad avere questo ruolo
manageriale di una struttura magari più piccola, in certi casi non
l'ha, nel senso che alcuni Comuni hanno comunque delle strutture
che sono più importanti in un Dipartimento della Regione, mentre ci
sono invece altri Comuni che hanno magari complessivamente sette o
otto dipendenti e quindi chiaramente la struttura è molto più
semplice; però la differenza, rispetto ai coordinatori
dell'Amministrazione regionale, che hanno dei Dirigenti di primo o
secondo livello o comunque dei Dirigenti di supporto, invece i
segretari comunali hanno invece un ruolo molto tecnico e molto
direttivo.
Non devo ricordare a nessuno che i segretari comunali hanno
spesso anche il ruolo di firmare il permesso di costruire, laddove
non abbiano l'addetto come responsabile del servizio o dell'ufficio
tecnico, oltre ad avere la responsabilità di tutta la parte
finanziaria.
Hanno questa doppia valenza e doppio ruolo, che è molto
importante: gestire il personale e la macchina amministrativa
assumendosi delle responsabilità, anche molto puntuali, dal punto
di vista della direzione delle strutture dell'ente.
Noi come maggioranza ne abbiamo già parlato in Commissione e
quindi presentiamo alcuni emendamenti che vanno a recepire alcune
richieste che gli enti locali hanno fatto e che riteniamo essere
accoglibili.
Nello specifico, anticipo brevemente quali sono questi
emendamenti (ma li avete già ricevuti), in modo che siano già
presentati poi per la votazione dell'articolato e, soprattutto,
possano essere da spunto per eventuali altri interventi nell'ambito
di questa discussione generale.
Il primo emendamento che presentiamo, che è già stato citato
dalla collega Guichardaz, prevede la possibilità per il personale
che abbia già un'esperienza pregressa come segretario comunale, ma
non abbia le lauree previste per l'accesso al concorso-corso,
quindi lauree tecniche ma non solo, di poter partecipare al
concorso-corso.
Giustamente, come è stato detto, i Sindaci chiedevano in prima
battuta di allargare l'accesso a tutte le lauree: noi riteniamo
che, in questo momento, ciò sia da un lato un po' contrario a
all'ordinamento nazionale, ma soprattutto che vada a incidere su
una necessità
-
che è assolutamente evidente
-
di
figure tecniche. Sappiamo benissimo che figure tecniche di alto
livello mancano all'Amministrazione regionale, ma mancano anche nei
Comuni; sappiamo bene la difficoltà che c'è nel reperire funzionari
in ambito tecnico.
Il secondo emendamento invece, che ritengo sia forse quello più
importante, che è stato ampiamente dibattuto in Commissione anche
con gli enti locali e con la gestione dei segretari, è quello di
demandare oneri ed onori - diciamo così anche se non è proprio
corretto - all'Agenzia dei segretari l'individuazione dei numeri e
dei posti da mettere a concorso.
Questo è importante perché lascia un piccolo margine di
discrezionalità alle Agenzie dei segretari e non blocca il numero
dei posti ammessi a concorso come previsto inizialmente. Questo
permette, eventualmente anche in prospettiva, tornando a quello che
dicevo prima, di pensare a possibili riforme che in qualche modo
cambieranno gli scenari, con la possibilità che i posti di ruolo di
segretario possano anche scendere. Il fatto di lasciare un piccolo
margine, un piccolo cuscinetto, permette di non avere il rischio di
avere dei segretari assunti a tempo indeterminato e poi, come è
successo altre volte, pagati dai Comuni in disponibilità
all'Agenzia dei segretari.
Gli emendamenti n. 3 e 4 riguardano invece la lingua inglese:
con questi andremmo a sopprimere la necessità che ci sia la
conoscenza dell'inglese come pre-requisito per la partecipazione al
concorso-corso.
Anche su questo abbiamo discusso ampiamente anche in
maggioranza, non lo nascondo, perché è di tutta evidenza che oggi
l'inglese è un aspetto importante in tutti i lavori di alto
livello, soprattutto in quelli dirigenziali; dall'altro lato, ci
sembra di poter accogliere anche questa richiesta degli enti
locali, vista l'urgenza del momento, vista la necessità di reperire
il maggior numero di segretari comunali e vista la difficoltà che
c'è stata anche nell'ultimo corso-concorso di avere degli
idonei.
L'ultimo emendamento invece, molto più semplicemente, rimanda
l'entrata in vigore di questa legge a dopo le prossime elezioni, ma
anche questa credo che sia una cosa di buon senso. Fra l'altro
credo che, dall'approvazione dell'entrata in vigore della legge a
tutta la procedura comunque complessa di questo corso-concorso,
andremo comunque molto vicini alle prossime elezioni comunali.
Presidente -
Non vedo altre richieste. Se non ve ne sono,
chiudiamo la discussione generale. La discussione generale è
chiusa. Replica il Presidente della Regione, ne ha facoltà.
Testolin (UV) -
Grazie Presidente. Ringrazio innanzitutto
il relatore e la prima Commissione che ha seguito questo disegno di
legge per cercare di riequilibrarlo con quelle che sono state le
richieste anche successive ad un confronto in Commissione con gli
enti locali e con gli intervenuti nelle varie audizioni.
Partendo dal fondo, e quindi dagli emendamenti, penso che ci
siano da raccogliere alcune situazioni che denotano anche la
volontà di dare delle risposte ed una massima considerazione alle
istanze presentate dal CELVA (Consorzio degli Enti Locali della
Valle d'Aosta) e dai Sindaci, anche se, a dire il vero, questo
disegno di legge è nato da una sollecitazione dei Sindaci stessi e
una condivisione, per le vie brevi, c'era stata con gli organi di
riferimento del CELVA.
Evidentemente nell'assemblea generale emerge tutta una serie di
valutazioni, anche variegate, di cui si cerca poi di fare una
sintesi ed è comunque giusto raccogliere le indicazioni che possono
essere utili a mantenere un equilibrio complessivo. Questo, come
diceva anche il collega Lavevaz, per "dosare" le richieste che
tendono a privilegiare una soluzione delle questioni immediate e
mediarla con le richieste che poi, nel medio-lungo periodo, possono
e dovranno essere riviste, ma questa è un po' la fine di tutte le
leggi. Nulla, infatti, soprattutto in ambito normativo, può
considerarsi definitivo ma in continua evoluzione che, a mio
avviso, ci consente anche quell'elasticità e quella duttilità
necessaria per adeguare ai cambiamenti che la nostra società si
propone le normative che, se non riviste, non si dimostrano più
all'altezza con le attese dei vari soggetti e portatori di
interesse.
Vediamo negli emendamenti proposti un'attenzione agli enti
locali e anche, per certi versi, una responsabilizzazione degli
stessi, perché nel momento in cui si demanda, invece di definire
una procedura magari persino troppo rigida sui calcoli per il
numero di assunzioni, si demanda invece a chi dovrà sostenere poi a
medio-lungo termine i costi della gestione di questi segretari
anche una presa di coscienza su quelli che devono essere i numeri
da assumere, numeri che, prendendo le parole del collega Aggravi,
dovranno essere confrontati poi con altre scelte che nel tempo
verranno fatte.
Adesso è in fase di revisione o comunque in sede di valutazione
la legge 6 con un confronto tra la prima Commissione e gli enti
locali che dovrà definire eventualmente anche i nuovi ambiti e le
nuove applicabilità della presenza di un segretario in ogni Comune
piuttosto che uno ogni tre Comuni. Anche quello determinerà i
fabbisogni di segretari che dovranno essere previsti dal sistema
enti locali nel suo insieme e, nel particolare, dall'Agenzia dei
segretari.
Penso che queste siano delle valutazioni che dovranno essere
fatte anche alla luce delle possibilità di spesa e di intervento
che le varie Amministrazioni saranno in grado di sostenere sia per
questo tipo di figure così come, più in generale, per l'altro
personale.
Sono stati trattati anche altri temi, quali quello delle lauree
richieste, che rispecchiano l'orientamento generale.
Rispetto alle lauree richieste, l'emendamento penso che vada a
confermare la volontà, o comunque
l'opportunità, di non
gettare al vento un'esperienza che è stata acquisita negli anni e
che possa ritornare utile anche all'internalizzazione, alla
conclusione di un percorso da parte di chi intenderà partecipare al
concorso e che potrà farlo anche con delle lauree diverse da quelle
previste se ha già svolto l'attività di segretariato in un ente
locale della Valle d'Aosta.
Questo dà modo di approcciarsi a questo tipo di concorso anche a
lauree tecniche o comunque diverse, nel rispetto evidentemente
delle necessità e dei bisogni, così come sottolineato dal
Presidente della prima Commissione, degli altri contesti
lavorativi, sia regionali che comunali, che languono dal punto di
vista delle possibilità di acquisire professionalità in ambito
tecnico.
Quanti saranno i partecipanti? Nel bene o nel male
l'impostazione che, rispetto al vecchio concorso, non prevede più
la necessità di avere svolto dei ruoli all'interno della pubblica
Amministrazione o dei ruoli lavorativi, permette d'ampliare anche
la platea dei partecipanti a chi è neolaureato. In questo modo,
viene data la possibilità, con il corso e con il tirocinio, di
approfondire competenze, di specializzarsi per quanto possibile
fare in alcuni mesi, sulle attività da svolgere. In tal senso io
penso che questo possa essere qualcosa d'interessante per
avvicinare nuove generazioni che potranno, magari dopo un periodo
di rodaggio non semplice, consolidare una presenza importante
all'interno della nostra Amministrazione per i prossimi anni con un
orizzonte temporale che possa essere interessante per dare quelle
garanzie di cui un ente locale ha bisogno.
Al netto di questo, penso che l'urgenza e l'approvazione di
questo disegno di legge daranno comunque, già ora, alcune risposte
importanti, soprattutto nell'articolo che permetterà la
sostituzione per malattie di lunga durata, a quelle situazioni che
non erano state previste nei precedenti disegni di legge e
permetteranno di andare ad integrare, fin da subito
-
anche
se i tempi per la conclusione dell'
iter
di espletamento del
concorso non saranno brevi
-
quei segretari di cui si avrà
necessità o per nuovi pensionamenti o per posti vacanti che
attualmente non si riesce a coprire.
Penso che questo lavoro, ancora
in itinere
, sia un buon
punto di partenza e possa essere una buona risposta, condivisa in
larga massima trasversalmente all'interno del Consiglio, sia pure
con delle diversità, dei diversi punti di vista, che consente di
risolvere il problema. Ovviamente, si potrà anche pensare di voler
trovare delle situazioni alternative, ma che faranno parte di un
percorso di confronto ancora lungo, perché molto sarà ancora il
lavoro da svolgere con gli enti locali.
Presidente -
Ricordo che è stato depositato un ordine del
giorno da parte del gruppo Rassemblement Valdôtain. Vi sono altri
interventi? Illustriamo l'ordine del giorno: Consigliere Aggravi ne
ha facoltà.
Aggravi (RV) -
Grazie Presidente. Illustro l'ordine del
giorno che avevamo annunciato nel corso della discussione generale.
Di fatto, oggi noi abbiamo in Amministrazione due situazioni: dei
Dirigenti regionali che sono diventati tali attraverso un percorso
concorsuale e alcuni Segretari comunali che, invece, sono
incaricati di funzioni dirigenziali.
All'interno delle premesse dell'ordine del giorno si è cercato
di fare una ricognizione delle fonti normative; in particolare oggi
la 46/1998 ci dice che "l'iscrizione all'Albo regionale dei
segretari è subordinata alla frequenza di un corso di formazione
professionalizzante e al superamento del relativo esame finale"; i
contenuti del disegno di legge n. 121 sono oggetto di discussione.
Dall'altra parte, ho trovato anche un riferimento della legge
4/1999 che dice appunto che "i segretari iscritti all'Albo, ai
sensi dell'articolo 14 della stessa legge, possono essere
incaricati di funzioni dirigenziali nell'ambito degli enti del
Comparto unico".
All'interno di questo, e considerando anche un'importante
sentenza della Corte costituzionale, la 100/2023, ma soprattutto
considerando anche un documento importante della riorganizzazione
dell'Amministrazione regionale che abbiamo già anche avuto modo di
considerare in Aula, cioè la delibera di Giunta 1130/2023, c'è un
passaggio che si lega a quello che dicevo in discussione generale,
ovvero che uno degli obiettivi è quello di sviluppare le competenze
manageriali della classe dirigente, arricchendo profili
prevalentemente tecnico-specialistici con un ruolo gestionale,
anche attraverso specifici percorsi formativi.
Mi consentirà su questo punto il collega Lavevaz di fare
un'integrazione rispetto alla giusta considerazione che lui faceva:
abbiamo necessità di avere dei segretari comunali manager di
piccola azienda, ma abbiamo anche la necessità di avere dei
dirigenti regionali
manager
delle proprie strutture. Questo
perché la figura dei coordinatori, almeno così lo studio Bocconi ci
dice, "devono diventare dei veri e propri direttori di manager",
che se vogliamo è un manager di secondo livello ulteriore. Noi
quindi abbiamo la necessità di avere delle professionalità e delle
professionalizzazioni ancora maggiori.
C'è poi anche il fatto che questa dicotomia tra il segretario
comunale e il dirigente - e soprattutto tra la frequenza di un
corso di formazione professionalizzante e al superamento di
quest'esame - genera il passaggio soltanto da un lato, quindi da
segretario comunale a dirigente regionale e non l'inverso.
In prospettiva, io la lancio qua una proposta: poiché si parla
di dirigenza unica, forse un'idea potrebbe essere quella di avere
un unico Albo con due parti, una dedicata ai dirigenti regionali,
una dedicata ai segretari comunali, con la possibilità di
iscrizione in una parte e nell'altra sulla base di determinati
canoni. Molti Ordini professionali hanno due registri di Albi che
hanno determinate soglie o modalità di entrata; questa potrebbe
essere la soluzione, perché consentire a un dirigente regionale -
qualora lo volesse - di iscriversi anche alla parte di segretario
comunale (e viceversa) e per poter così essere messo in
disponibilità. Questo, ovviamente, definendo le modalità
d'iscrizione del relativo Albo. Ciò potrebbe consentire un
superamento dell'attuale modello, posta ovviamente l'importante
questione relativa alle sedi di segreteria e relativa alle
strutture regionali e su questo l'intervento del Presidente, in
qualche modo, lo specificava.
Quest'ordine del giorno chiede e vorrebbe impegnare il Governo
regionale a presentare, entro sei mesi dall'approvazione del
presente,
uno specifico intervento normativo volto a
modificare le vigenti discipline in materia di dirigenza regionale
e di segretari comunali, al fine di valorizzare entrambe le figure
professionali e regolare al meglio le modalità d'interscambio dei
due ruoli nell'interesse di tutto il comparto unico regionale.
La volontà, come vedete, non è di tutto lo scibile, ma è
collegata a questa questione
-
non vorrei neanche dire
problematica o criticità
-
che in qualche modo potrebbe
essere regolata, modificata o meglio gestita con delle specifiche
proposte normative che, comunque, lo abbiamo detto, devono essere
fatte al di là dell'approvazione di questo disegno di legge, e
penso che sei mesi possano essere un arco temporale
sufficientemente utile per poter produrre qualcosa.
Presidente -
Consigliere Rollandin, ha facoltà di
intervenire.
Rollandin (PA) -
Grazie Presidente. La discussione che si
è presentata fino a questo momento lascia veramente intravedere che
ci sono almeno tre posizioni diverse sulla base di che cosa si
vuole pensare di avere in quest'Aula o di chi già arriva; le
soluzioni proposte e poi su questo lavorare.
Dico questo perché obiettivamente, al di là della presenza e del
modo con cui sullo stesso tema ci sono posizioni diverse, se non si
parte da quella base per cercare di capire se sulla base di questo
si può andare avanti, succede quello che abbiamo visto nella
giornata di oggi: ci sono una serie di richieste e una serie di
risposte che non sono collegate con queste richieste, con dei punti
sicuramente importanti che richiedono di avere la possibilità di
coprire le disponibilità degli uni e le capacità degli altri, per
poter avere in quest'Aula una soluzione che, in qualche modo,
abbracci l'insieme delle situazioni che sono state presentate
oggi.
Altrimenti facciamo un'altra mattinata e si riprenderà la gran
parte delle soluzioni che sono state in qualche modo sottolineate
e, alla fine della settimana o quando sarà, non avremo nessuna
risposta che sia tale, che possa coinvolgere tutto quello che è
stato, a vari livelli, proposto per avere la possibilità, in
quest'Aula, di lavorare meglio e con posizioni più ragionate e
quindi che non sia solo il problema di poter dire che "si è
comunque detto che": non si arriva a nulla, ed è il risultato della
gran parte di quello che è avvenuto durante questi due giorni e che
sarà ancora nella prossima riunione.
Sapendo che ci sono in quest'Aula delle situazioni possibili, io
chiederei a questo punto di provare a vedere di ragionare su una
riflessione che permetta di accorciare i tempi e, soprattutto, di
poter avere gli interessati che meglio sanno, conoscono e
prospettano, la richiesta di questa fase. Grazie.
Presidente -
Consigliera Erika Guichardaz, ha facoltà di
intervenire.
Guichardaz E. (PCP) -
Credo che l'ordine del giorno
presentato dal Consigliere Aggravi e dal suo gruppo vada proprio
nella direzione che avevamo prospettato durante la discussione
generale. Sicuramente, visti i tempi, avrebbe potuto essere fatto
già all'interno della legge, nel senso che è quello su cui avevamo
iniziato a discutere già oltre due anni fa, prima di tutti gli
interventi tampone, perché, sotto questo punto di vista,
sicuramente l'Albo unico della dirigenza, e quell'ultimo passaggio
che ha fatto rispetto anche alla possibilità di avere due parti
anche di quell'Albo per poter in qualche modo attingere, potrebbe
risolvere quello che - ripeto - con questa legge purtroppo non si
risolverà il vero problema perché - ribadisco - abbiamo difficoltà
rispetto alle lauree tecniche, ma anche rispetto alle lauree
giuridiche.
Purtroppo l'Amministrazione è sempre meno attrattiva e gli enti
locali ancora meno e, quindi, sotto questo punto di vista, forse,
la messa in piedi dell'Albo unico della dirigenza avrebbe potuto in
qualche modo risolvere in maniera più strutturale il problema che
stiamo affrontando quest'oggi.
Voteremo convintamente quest'ordine del giorno, perché va nella
direzione che noi auspicavamo già di vedere all'interno di questa
legge.
Presidente -
Sono le ore 11:00, sospendiamo brevemente i
lavori del Consiglio per arieggiare i locali. Che sia anche
l'occasione per analizzare l'ordine del giorno da parte dei gruppi
consiliari. Il Consiglio è sospeso.
La seduta è sospesa dalle ore 10:59 alle ore 11:28.
Bertin (Presidente) -
Riprendiamo i lavori. Era stato
illustrato l'ordine del giorno e si era prenotato in precedenza,
prima della sospensione, il consigliere Baccega: a lei la
parola.
Baccega (FI) -
Grazie Presidente. Mi scuso per essermi
assentato un momento.
In realtà di questa materia mi sono occupato soltanto negli
ultimi due giorni, perché è stata eloquente la posizione che hanno
assunto in Commissione i Sindaci di Valsavarenche, di Villeneuve e
di Emarèse: una posizione che inevitabilmente ci ha incuriositi e
ha cercato di entrare un po' nel vivo di quello che poteva
avvenire.
Io credo che lo sforzo da fare - e credo che l'ordine del giorno
che ha presentato il collega Aggravi vada in quella direzione - sia
proprio l'Albo unico, che sarebbe stato un grande passo avanti per
intervenire con una modifica legislativa piuttosto importante, per
la quale c'era tutto il tempo perché di queste problematiche, fin
dall'inizio Legislatura, avevamo avuto contezza.
Invece, ci troviamo di nuovo in emergenza: scherzi della vita e
dell'ordine del giorno, come ha detto qualcuno, ma, in realtà, di
fronte al tanto lavoro che si dovrà fare in questi giorni - forse
non saranno sufficienti due giorni -, evidentemente dovremo
valutare con più attenzione il da farsi.
Mi sembra che si vada nella direzione di avere una questione che
va sicuramente approfondita in modo chiaro e molto più attento. Il
ruolo manageriale dei segretari è evidente: qualcuno in Commissione
ci ha detto che "il potere dei segretari è un potere molto forte" e
quindi io credo che questo percorso si debba valutare con più
attenzione.
Un altro elemento che ci ha in qualche modo stupiti è il parere
del Consiglio permanente degli enti locali, dove c'è un parere
positivo con ben dieci sottolineature: "L'assemblea vorrebbe,
l'assemblea gradirebbe, l'assemblea propone, l'assemblea richiede".
Si tratta di dieci ipotesi di emendamento che, quantomeno, ci fanno
capire che il disegno di legge aveva tutta una serie di
problematiche.
Per queste ragioni e andando nella direzione di un miglior
approfondimento che vada verso l'Albo unico dei Segretari, anche
chiudendo quel percorso di segretari di prima parte e seconda parte
che ci sembra abbastanza complicato, difficile e poco funzionale,
il gruppo di Forza Italia si asterrà; questa è, quindi, è anche una
dichiarazione di voto anticipata. Ci asterremo sul disegno di legge
ma voteremo a favore dell'ordine del giorno come avevo anticipato
nell'intervento. Grazie.
Presidente -
Ci sono altri interventi? Per dichiarazione
di voto ci sono altri interventi? Il Presidente della Regione
interviene sull'ordine del giorno.
Testolin (UV) -
Grazie Presidente. Solo per annunciare, a
differenza del collega Baccega, che noi voteremo a favore della
norma e ci asterremo sull'ordine del giorno. Questo non perché non
consideriamo l'ordine del giorno interessante - lo abbiamo
sottolineato anche noi durante i nostri interventi - ma vorremmo
che questo meccanismo sia dibattuto all'interno del confronto che
si è aperto sulla legge 6, che porterà ad una condivisione di
percorso tra Amministrazione regionale e comunale, anche
nell'ambito delle nuove iniziative da attuarsi all'interno
dell'organico regionale in maniera armonizzata. Noi quindi lo
prendiamo come un corretto sollecito per un'analisi complessiva
della tematica e ne terremo conto in questo percorso.
Presidente -
Vi sono altri interventi? Consigliere
Aggravi, sempre sull'ordine del giorno: ha facoltà di
intervenire.
Aggravi (RV) -
Solo per fare una battuta, se vogliamo al
contrario, rispetto a quello che ha detto il Presidente. Noi,
ovviamente, da presentatori voteremo a favore dell'ordine del
giorno e a questo punto ci asterremo su tutto quello che riguarda
la legge 121 per un motivo molto semplice: quest'ordine del giorno
capisco che non piaccia perché è presentato da una parte politica,
però questa è la vita.
Noi spesso e volentieri invece andiamo a sostenere quello che
non è presentato da una certa parte politica pur ritenendo che sia
corretto.
Devo anche dire che sul disegno di legge n. 121 non tutto è da
buttare, però, coerentemente al fatto che poi il voto finale va a
decretare l'approvazione o meno di una legge, noi ci asteniamo su
tutto, anche perché alcuni passaggi, secondo noi, andavano
approfonditi in maniera un po' diversa rispetto a emendamenti che
poi sono arrivati alla fine.
Ci spiace che non ci sia sostegno a quest'ordine del giorno e
sentirci dire comunque: "però ne terremo conto"... speriamo che ne
terrete conto. Secondo me il problema non è soltanto legato alla
legge 6, da un lato, e alla legge 20 dell'organizzazione regionale,
ma è un po' più ampio, perché effettivamente le leggi che sono
intervenute e che riguardano la figura dei segretari, perché non è
soltanto una questione legata alle sedi di segreteria, ma anche
alle modalità d'accesso, cioè di come si diventa segretario e
dirigente. Lì c'è il corto circuito, però noi ci auguriamo che la
cosa venga comunque considerata e che la soluzione non sia soltanto
quella di andare ogni volta ad identificare delle norme "taccone",
perché poi alla fine, seppur scritte bene, finiscono sempre per
aggiungere dei tacconi.
Gli emendamenti proposti sicuramente vorrebbero comunque
risolvere delle problematiche, penso in particolare all'emendamento
1, che poi è la questione delle lauree tecniche e dell'esperienza
da valorizzare; però anche quella è comunque un "taccone". Io mi
auguro che, se poi dovesse passare questo emendamento e le cose
dovessero andare in una certa maniera, non ci ritroveremo qui in un
prossimo intervento legislativo a riprevedere un ennesimo taccone
perché non tutti hanno passato superato l'esame.
Lo dico perché purtroppo nella vita si sa, ci sono dei "treni
che passano" - adesso guardo l'assessore Bertschy e la collega
Minelli e non voglio parlare di treno - ci sono dei "cavalli che
passano", mettiamola così, torniamo alle origini, o dei "
tranquilli muli " che passano e altri no.
Il mio intervento non è contro qualcuno; questa è la vita: a me
è capitato spesso di vedere dei cavalli che passavano e non
riuscire a prenderli, purtroppo è così.
Io ho il timore che, a fronte di contenuti comunque positivi che
ci sono dentro questo disegno di legge - e noi l'abbiamo detto -,
questa norma possa poi ripresentarsi in futuro.
Io mi auguro che venga preso in esame, venga considerato, tutto
lo spettro normativo, ma soprattutto che si eviti di creare delle
scappatoie - mettiamola così - o delle richieste ardite
ad
personam
che finiscono per inficiare tutto il sistema e che poi
alla fine, sono insostenibili perché ricordiamoci, tutto ha un
costo, anche nell'Amministrazione pubblica.
Presidente -
Consigliera Erika Guichardaz, ha facoltà di
intervenire.
Guichardaz E. (PCP) -
Condivido quanto detto dal
consigliere Aggravi e dico che quest'ordine del giorno, invece, per
noi era dirimente, proprio per tutto quello che abbiamo sollevato
prima. La preoccupazione è che questa norma non andrà a coprire
tutti i posti di cui abbiamo bisogno; sicuramente votare
quest'ordine del giorno avrebbe potuto essere un modo per ampliare
quella platea che, purtroppo, riteniamo che non possa essere
esaustiva e, soprattutto, non possa essere la risposta che da tempo
chiediamo.
Abbiamo iniziato a parlare di segretari all'inizio della
Legislatura; in quella fase abbiamo parlato di Albo unico della
dirigenza; ebbene, sono passati due anni e stiamo ancora qui così a
"menare il can per l'aia", come si suol dire, e quindi, sotto
questo punto di vista, credo che quest'ordine del giorno sia
assolutamente dirimente.
Presidente -
Consigliere Restano, a lei la parola.
Restano (GM) -
Il mio voto sarà di astensione
sull'impianto normativo e voto a favore sull'ordine del giorno.
L'ordine del giorno è un'occasione per assumersi un impegno
politico; sicuramente sta nelle corde della maggioranza una
modifica nel senso richiesto dal collega Aggravi di Rassemblement
Valdôtain di uniformare la normativa.
Come è già capitato in altri casi, l'opportunità è più politica
che amministrativa, quindi il vedere unite le richieste della
minoranza a quelle della maggioranza rafforzano quello che è
l'impegno.
Dispiace che non sia così, ma dispiace soprattutto perdere
un'occasione, che è quella di far sistema. Il mettere insieme - e
questo vorrei che rimanga a verbale - l'Albo dei segretari con la
dirigenza regionale permette di essere più flessibili, mantenendo
le dovute distinzioni e non ricorrere, come è avvenuto di recente,
sempre all'Agenzia dei segretari per aumentare il numero dei
segretari in disponibilità. Si permette di togliere i segretari di
parte seconda e di dare delle opportunità in più di carriera ai
nostri dirigenti.
Io quindi spero che, come detto dal Presidente, venga raccolta
questa suggestione, anche se priva di un accordo politico.
Presidente -
Consigliere Lavy, ha facoltà di
intervenire.
Lavy (LEGA VDA) -
Grazie Presidente. Anch'io, a nome del
gruppo della Lega, intervengo per dichiarare il voto favorevole a
quest'ordine del giorno ed il voto di astensione riguardo a tutto
l'impianto della legge, perché abbiamo avuto, la settimana scorsa,
l'audizione dei tre Sindaci dei Comuni di Villeneuve, Emarèse e
Valsavarenche, che hanno portato alla luce, per chi non le
conosceva già, tutta una serie di problematiche, che si intersecano
anche al tema dei segretari. La legge 6 sappiamo benissimo che ha
anche alcuni aspetti specifici riguardo al tema delle ex segreterie
e se non si ha il coraggio di dire: "affrontiamo il tema in maniera
complessiva", si va avanti di rattoppo in rattoppo. Come è già
stato ripetuto, praticamente da chiunque, è più volte che si parla
del tema dei segretari e una delle prime leggi che è stata passata
in questo Consiglio riguardava appunto questo tema. È stato anche
riferito dal Presidente della prima Commissione Lavevaz, che ha
dichiarato che con questo provvedimento si potrà superare la
difficoltà contingente, ma comunque questo non sarà il testo
definitivo, e lei, Presidente Testolin, ha detto: "questo è un
punto di partenza".
Va bene, però purtroppo questo tipo di parole le sentiamo da
anni, ormai, quindi cos'è che ci assicura che effettivamente questo
testo che, rispetto a quelli precedenti è comunque il migliore,
riduca al minimo le possibili modifiche in futuro? Evidentemente,
non ci sono queste assicurazioni.
Abbiamo sentito parlare di segretari di Albo primo, di Albo
secondo, e qui vi sono tre nature delle persone che sono iscritte
all'Albo secondo: c'è anche qualcuno che il corso se lo è pagato da
sé e segretari di Albo secondo che ad oggi, se ricordo bene,
reggono 24 Comuni, quindi bene o male un terzo di quelli
valdostani. Vi sono poi i segretari in capo all'Amministrazione
regionale o che, addirittura, sono in capo ad altri enti, perché mi
risulta che ce ne siano tre.
Si dice che con questa legge si vorrebbe fare un po' d'ordine
però, come è emerso dal parere del CPEL (Consiglio Permanente degli
Enti Locali), che ritengo assolutamente paradossale, in realtà
quest'ordine non c'è e il collega Rollandin l'ha spiegato molto
bene. C'è una grandissima confusione su questo tema e il parere
stesso del CPEL è ridicolo - è ridicolo! - perché su tantissime
altre leggi c'è il parere di astensione senza neanche un minimo di
motivazione, o con motivazioni "trascurabili", non c'è nemmeno una
proposta di modifica, dei suggerimenti; invece, in questo caso, c'è
un parere favorevole, con tutta una serie di modifiche da
richiedere.
Qui c'è anche da chiedersi: ma la concertazione c'è stata sì o
no? Ci si è rapportati con il CELVA (Consorzio degli Enti Locali
della Valle d'Aosta) sì o no?
Lei, Presidente Testolin, ha detto di "sì" e ha aggiunto: "Però
si sa che poi quando ci sono le assemblee vengono fuori altri tipi
di richieste", ma gli organi
dirigenziali del CPEL che
concertazione hanno avuto con i loro Sindaci? Evidentemente o
scarsa o proprio non c'è stata.
Facciamoci due domande, non qui noi, al di fuori, in altri tipi
di assemblee, perché poi si arriva all'ultimo, a rincorrere e a
proporre degli emendamenti su di un testo che doveva essere
concordato precedentemente.
Per quanto riguarda la vostra astensione su quest'ordine del
giorno devo dire che non stupisce perché, come sempre, si vuole
delegare a questo gruppo di lavoro.
Va bene, ma quello che manca qui, come in tante altre questioni,
è una scelta politica: si vuole arrivare all'Albo unico della
dirigenza sì o no?
Non si è capito; non si sa. "Ci penserà questo tavolo": va bene,
ma per una volta questo è il momento che qualcuno si prenda della
responsabilità.
Noi ci asterremo sul disegno di legge
in toto
però
voteremo quest'ordine del giorno. Grazie.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo ora all'articolato e, se non vi sono interventi,
mettiamo in votazione l'articolo n. 1. La votazione è aperta. La
votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano)
L'articolo n. 1 è approvato.
Articolo n. 2, emendamento n. 1 gruppi di maggioranza: stesso
risultato.
Articolo n. 2: stesso risultato.
Articolo n. 3 con emendamento sostitutivo dei gruppi di
maggioranza: stesso risultato.
Articolo n. 4 vi sono due emendamenti da parte dei gruppi di
maggioranza: stesso risultato.
Articolo n. 4, 5, 6: stesso risultato.
All'articolo 7 c'è l'emendamento n. 5 dei gruppi di maggioranza:
stesso risultato.
Articolo n. 7, 8, 9 e 10; stesso risultato.
Mettiamo ora in votazione la legge nel suo insieme. La votazione
è aperta. La votazione è chiusa.
Presenti: 34
Votanti: 19
Favorevoli: 15
Astenuti: 15 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano)
Il disegno di legge n. 121 è approvato.
