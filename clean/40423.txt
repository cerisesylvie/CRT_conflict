Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3228 del 7 febbraio 2018 - Resoconto
OGGETTO N. 3228/XIV - Approvazione di risoluzione:
"Predisposizione di una relazione contenente le inadempienze e le
sanzioni contestate alla ditta appaltatrice delle pulizie degli
stabili regionali".
Farcoz (Président) -
Point n° 38.01 à l'ordre du jour.
Pour l'illustration la parole au collègue Gerandin.
Gerandin (CC-MOUV) -
È la risoluzione che avevo
annunciato, quando ieri mattina nell'interrogazione a risposta
immediata avevamo trattato la situazione ormai insostenibile per i
lavoratori impegnati nell'appalto delle pulizie degli stabili
regionali che, oltre a lamentare condizioni di lavoro difficili,
hanno avuto la sgradita sorpresa di ricevere solo un acconto sul
pagamento dello stipendio di dicembre.
Questa è una questione che si protrae ormai da troppo tempo. Noi
sappiamo che ci sono state tutta una serie di comunicazioni, anche
per iscritto, e di contestazioni fatte a questa ditta, a partire
dalla data di aggiudicazione. Per cui i problemi sono nati già a
seguito dell'aggiudicazione, perché ci sono stati dei ritardi nella
presentazione della documentazione e tutta una serie di
problematiche legate alle condizioni di lavoro. Adesso si aggiunge
il problema del mancato pagamento degli stipendi.
Ricordo che questa è già una situazione difficile di per sé. Ci
tengo a sottolineare che questi dipendenti si sono visti dimezzare
il monte ore e lo stipendio che percepivano prima, per cui sono già
una categoria assolutamente in difficoltà e disagiata. Io ho avuto
modo di vedere anche gli stipendi riferiti al mese di maggio: la
media è di meno di 400 euro, questo percepiscono tali
dipendenti.
Ricordo che ci sono stati appalti aggiudicati con più del 40
percento di ribasso. È chiaro che nessuna impresa viene a fare
beneficenza, per cui il giorno dopo che sono stati aggiudicati
questi lavori, la prima cosa che è stata fatta è di dimezzare il
monte ore di chi lavorava. Però detto questo, ci sono delle regole
e c'è un capitolato che va rispettato. Ci sono tutta una serie di
contestazioni fatte: noi sappiamo che alcune sono state sanzionate,
altre no. Noi chiediamo che entro la settimana venga predisposta
dal responsabile coordinatore finanziario della struttura regionale
competente una relazione illustrativa sui fatti accaduti
dall'inizio dell'appalto e chiediamo di riferire in Commissione
competente anche in merito agli approfondimenti giuridici fatti o
da fare.
Il fine di tutto questo deve essere di definire una volta per
tutte, se ci sono ancora le condizioni affinché questo appalto
possa continuare. Noi crediamo di no, sinceramente, perché anche
dagli accessi agli atti fatti negli anni, soprattutto con il
collega Cognetta, risultano una marea di contestazioni fatte. A
volte queste sanzioni sono state revocate e noi vorremmo anche
capire qual è stato l'iter e perché alcune contestazioni venivano
fatte, ma poi non venivano sanzionate. Soprattutto vogliamo mettere
la parola fine a una triste vicenda nella quale le vere vittime
sono i dipendenti, che non hanno alcuna colpa, ma si sono visti in
una prima fase dimezzare gli stipendi e, in una seconda fase,
addirittura non hanno nemmeno ricevuto totalmente lo stipendio del
mese di dicembre.
Président -
La parole à l'assesseur Testolin.
Testolin (UV) -
Intervengo in discussione generale solo
perché il collega Gerandin, con il quale ci siamo comunque parlati,
ha giustamente dato lettura della risoluzione già emendata, con cui
il Governo assolutamente si prende carico di chiarire lo
svilupparsi di questa vicenda, che è già stata analizzata più volte
in quest'Aula e che tendenzialmente ha visto impegnati i nostri
uffici in non poche azioni a tutela sia delle venti lavoratrici
coinvolte dal rapporto lavorativo con la ditta in questione, sia
degli interessi dell'Amministrazione regionale che deve cercare di
trovare delle soluzioni che possano portare a un adempimento
completo degli aspetti contrattuali in essere, di dare un servizio
e di garantire i lavoratori per la loro attività. Quindi il
presentare una relazione sullo svilupparsi di questo appalto dal
suo inizio e il dare conto di tutta una serie di interventi fatti,
ci permetterà di trarre le debite conclusioni, che evidentemente
spettano alla parte amministrativa e non a quella politica. La
parte politica si prende carico di sollecitare tutta una serie di
iniziative, che vadano a dare soddisfazione alle parti che ci
interessano, nella fattispecie la Regione e i lavoratori. A questo
proposito, ci tengo anche a sottolineare come, proprio in seguito
all'assemblea di ieri, ci si è presi anche l'impegno di programmare
per la prossima settimana un incontro, in cui all'interno della
Commissione potremmo eventualmente dare conto e valutare anche gli
sviluppi e le indicazioni uscite da questa stessa assemblea.
Quindi, per quanto ci concerne, abbiamo firmato anche come Governo
il nuovo testo emendato della risoluzione, a cui a questo punto
daremo un parere favorevole.
Presidente -
Non vi sono altri interventi, mettiamo in
votazione il nuovo testo. La votazione è aperta. La votazione è
chiusa.
Esito della votazione:
Presenti, votanti e favorevoli: 33
Il Consiglio approva all'unanimità.
