Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3811 del 7 ottobre 1992 - Resoconto
OGGETTO N. 3811/IX Disegno di legge: "Intervento finanziario
per la realizzazione di un centro occupazionale agricolo per
portatori di handicap".
PresidenteHa chiesto di parlare il relatore, Consigliere
Bajocco, ne ha facoltà.
Bajocco (PCI-PDS)
Mi auguro che questa legge vada il
più presto possibile in porto, perché ormai sono anni che ci stiamo
trascinando su questa tematica.
Il disegno di legge in questione diventa sempre più urgente se
ci crediamo, e se vogliamo realizzare una struttura nuova per i
cittadini disabili.
Nel 1987 è stata istituita una commissione di tecnici con i
rappresentanti delle famiglie dei disabili, per studiare il
progetto e la localizzazione della struttura stessa.
Nel 1989 è stata individuata l'area giacente alla Cogne
denominata Cascina Favre. Ormai quella Cascina Favre è già stata
individuata per tante cose, non so alla fine cosa ci faranno. Si
era predisposto il progetto e ottenuto da parte del comune anche la
concessione edilizia.
Nel 1991 la Giunta regionale ha deciso di spostare la
realizzazione del centro in un'area di proprietà della Regione nel
comune di Quart, denominata ex Cascina Marcoz. Il centro viene
costruito in un'area di cinquemila metri quadrati.
In una riunione di commissione mi era stato detto che quell'area
aveva una pendenza molto forte. Sono andato a fare un sopralluogo
con i tecnici dell'Amministrazione regionale, ho dovuto constatare
personalmente che l'area non è quella che dicevano.
Quei 5000 mq che vengono utilizzati per fare questa struttura
sono abbastanza in piano, si trovano in mezzo al verde e possono
andare bene per realizzare questa struttura.
Invito l'Assessore a darsi da fare, a realizzarla al più presto,
perché queste persone hanno necessità di trovare una struttura
diversa da quella di cui dispongono oggi.
Presidente
Ha chiesto di parlare l'Assessore alla
Sanità e Assistenza sociale Cout, ne ha facoltà.
Cout (PCI-PDS)
Solo per proporre un emendamento. È
stato detto in commissione che con il comma 2 dell'articolo 1, che
recita:
"La Giunta è autorizzata ad adottare ogni provvedimento
di esecuzione per le finalità di cui al comma uno"
, può esserci
una possibilità di intervenire in modo troppo ampio, per cui
addirittura vi potrebbero essere dei problemi per il visto della
legge.
Viene presentato un emendamento in cui chiediamo di sopprimere
questo secondo comma, in modo che sia il Consiglio sia la Giunta
per quanto di loro competenza possono intervenire successivamente
all'attuazione della legge.
L'emendamento è già stato consegnato.
Presidente
Dichiaro aperta la discussione
generale.
Ha chiesto di parlare il Consigliere Gremmo, ne ha facoltà.
Gremmo (UAP)
Proprio per dimostrare che la posizione
sulla precedente delibera non era in alcun modo rivolta
all'Assessore ma era a chi deve capire le cose e non le capisce,
dichiaro che, anche per il richiamo ai poveri e ai lavoratori che
ha fatto il collega Bajocco, di essere perfettamente d'accordo e
quindi di votare addirittura a favore di questa
deliberazione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Per dire che il Gruppo DC voterà a
favore di questo disegno di legge e per esprimere la mia
soddisfazione perché finalmente questo disegno di legge è andato in
porto. Quando fu presentato il 19 marzo 1992, prevedeva soltanto il
prelevamento dal fondo globale di 500 milioni e la messa a capitolo
di questa cifra per poter far fronte alle spese che si dovevano
sostenere per la costruzione di questo centro agricolo per
handicappati; in quella occasione in questo Consiglio furono
sollevate molte osservazioni e fu fatta molta ironia, senza pensare
che il provvedimento andava a toccare degli handicappati che
avevano necessità di trovare una occupazione in un settore come
quello agricolo. Degli handicappati, le cui famiglie ci avevano
pregato e invitato a realizzare questo centro agricolo.
Mi fa piacere che oggi si riscontri questa necessità e che anche
l'ubicazione del luogo sia accettata e fatta propria da tutto il
Consiglio.
Quando stabilimmo il trasferimento di questo progetto dalla
Cascina Favre nel comune di Quart, la decisione non era stata presa
tanto dall'Assessore allora in carica, che era il sottoscritto, ma
era stata presa anche con il consenso delle famiglie degli
handicappati. Per cui quando relazionai in questa sede e portai a
conoscenza delle decisioni che erano state assunte, come dicevo
prima, si fece anche della ironia dicendo che non era un luogo
adatto.
Oggi mi fa piacere che alla unanimità (almeno a quanto mi pare)
questo disegno di legge venga approvato e si possa partire con quel
progetto, per venire incontro a questi handicappati che hanno
necessità di trovare un luogo e anche una occupazione, per uscire
da quella situazione di disagio in cui oggi si trovano sia nelle
famiglie, sia in altri luoghi in cui oggi vengono ospitati.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Questo disegno di legge con questo
ulteriore emendamento presentato dall'Assessore risulta
completamente privo di contenuti. In pratica facciamo una legge
semplicemente per dire che è istituito un capitolo di bilancio con
500 milioni.
Non dice niente questa legge, perché con la formulazione del
precedente quanto meno il Consiglio deliberava di dare la delega
alla Giunta di adottare dei provvedimenti, cosa discutibile perché
non si capiva esattamente cosa si voleva fare; ma qui, eliminato
questo comma, facciamo una legge per dire soltanto che viene
inserito un capitolo di bilancio con 500 milioni.
Non ha nessun significato un provvedimento legislativo di questo
genere, non ci fa fare nessun passo avanti in concreto, perché una
legge deve avere una sua struttura, deve definire le finalità, chi
può utilizzare queste cose, come si interviene per realizzare
concretamente questo intervento, ma qui non diciamo niente.
Facciamo una legge che dice:
"Per la realizzazione di un
centro agricolo per portatori di handicap è approvata la spesa di
lire 500.000.000."
, ed è finita lì.
Mi sembra che lo strumento legislativo qui non serva a niente;
c'è il bilancio di previsione, mettete nel bilancio di previsione
il fondo globale o quello che volete per questo intervento, ma fare
questa legge non ci fa fare un passo avanti di un millimetro,
perché non definisce nessuna procedura, nessun intervento; è solo
un aggiungere provvedimenti legislativi che non hanno nessun
contenuto.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Solo per dire questo. Quando fu
presentato, questo disegno di legge aveva lo scopo di prelevare dal
fondo globale i 500 milioni, che erano previsti nel bilancio di
previsione, e di assegnarli al capitolo 61620. Non sarei un buon
Assessore alle Finanze, per cui mi rimetto a quello che dicono
coloro che sono più competenti di me in materia, ma voglio dire
questo.
Quando questo disegno di legge fu presentato, aveva proprio lo
scopo di prelevare dal fondo globale 500 milioni, per la
realizzazione di questo centro agricolo.
Ce n'erano altri 800 nel capitolo 61620, e con quegli 800 e
questi 500 si dava avvio al progetto di realizzazione di questo
centro. Il progetto era stato realizzato nella Cascina Favre, poi è
stato modificato per adattarlo alla collina di Quart, è stato
trasmesso all'Assessorato ai Lavori Pubblici perché procedesse
all'appalto dei lavori.
C'era il problema di finanziamento e si è portato avanti questo
disegno di legge. Lascio poi all'Assessore alle Finanze spiegare
meglio di me questo aspetto.
Presidente
Ha chiesto di parlare l'Assessore alla
Sanità e Assistenza sociale Cout, ne ha facoltà.
Cout (PCI-PDS)
Abbiamo presentato l'emendamento
esclusivamente a seguito di una questione sollevata in commissione.
Per me si può votare, se il Consiglio è d'accordo, la legge così
com'era, o di aggiungere alla fine del comma 2 dell'articolo 1,
"sentite le commissioni competenti". Il problema non era tanto mio,
era della commissione che mi diceva che la Giunta era investita di
troppo ampie possibilità di intervento. A quel punto, togliendo
quel comma, andava da sè che le competenze erano o della Giunta o
del Consiglio.
Se va bene mantenere l'articolo 1 così com'era, ritiro
l'emendamento e mi va bene lo stesso. Se il Consiglio è d'accordo,
ritiro l'emendamento.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Credo che il problema non sia
l'emendamento, è la struttura della legge che non sta in piedi, nel
senso che questo provvedimento non verrà vistato dal presidente
della commissione di coordinamento, come è già successo per tutti i
provvedimenti di questo tipo, perché è un disegno di legge che non
ha nessun contenuto e che non dice niente rispetto alle
caratteristiche di questa struttura, a chi la può utilizzare, alle
modalità di finanziamento. Arriverà una lettera del presidente
della commissione di coordinamento, che dirà che la legge è in
contrasto con principi costituzionali per la sua genericità e
indeterminatezza, eccetera, come è già successo per altre leggi su
cui sono state fatte le stesse osservazioni.
Il problema riguarda sicuramente anche questa delega in bianco
che viene data alla Giunta, ma riguarda il fatto che non è
precisato il contenuto e il percorso di questa legge.
Presidente
L'Assessore deve dire cosa intende fare a
questo punto: se mantenere l'emendamento o meno. Ha chiesto di
parlare l'Assessore alla Sanità e Assistenza sociale Cout, ne ha
facoltà.
Cout (PCI-PDS)
A questo punto la proposta è di
ritirare l'emendamento. Se non vi sono problemi per la commissione
competente, lascio la legge così com'era. Si tratta in questa legge
di dire come prendiamo i soldi dal fondo globale, il progetto c'è
già, quindi non c'è molto da fare.
Presidente
Sotto il profilo formale viene ritirato
l'emendamento presentato dall'Assessore Cout, che recita:
Emendamento Il comma 2 dell'articolo 1 è soppresso.
Si prende atto di questo. Se non ci sono altri interventi, si
passa all'esame dell'articolato.
Do lettura dell'articolo 1:
Articolo 1 (Finalità)
1. Per la realizzazione di un centro agricolo per portatori di
handicap è approvata la spesa di lire 500.000.000.
2. La Giunta regionale è autorizzata ad adottare ogni
provvedimento di esecuzione per le finalità di cui al comma
uno.
Pongo in votazione l'articolo 1.
Esito della votazione:
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva.
Do lettura dell'articolo 2:
Articolo 2 (Disposizioni finanziarie)
1. L'onere derivante dall'applicazione della presente legge,
valutato in lire 500.000.000, graverà sul capitolo 61620 "Spese per
la realizzazione di un centro occupazionale agricolo per portatori
di handicap" del bilancio di previsione della Regione per l'anno
1992.
2. Alla copertura nell'onere di cui al comma uno si provvede
mediante utilizzo di pari importo dello stanziamento iscritto al
capitolo 69020 "Fondo globale per il finanziamento di spese di
investimento" del bilancio di previsione della Regione per l'anno
1992, a valere sull'apposito accantonamento previsto all'allegato
n. 8 del bilancio stesso (Tutela, assistenza e promozione sociale -
E. 7).
Pongo in votazione l'articolo 2.
Esito della votazione:
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva.
Do lettura dell'articolo 3:
Articolo 3 (Variazioni di bilancio)
1. Alla parte spesa del bilancio di previsione della Regione per
l'anno 1992 sono apportate le seguenti variazioni in termini di
competenza e di cassa:
a) in diminuzione: cap. 69020 "Fondo globale per il
finanziamento di spese di investimento"
lire 500.000.000;
b) in aumento: cap. 61620 "Spese per la realizzazione di un
centro occupazionale agricolo per portatori di handicap.
Legge regionale, n. "
lire 500.000.000.
Pongo in votazione l'articolo 3.
Esito della votazione:
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva.
Do lettura dell'articolo 4:
Articolo 4 (Dichiarazione d'urgenza)
1. La presente legge è dichiarata urgente ai sensi del comma tre
dell'articolo 31 dello Statuto ed entrerà in vigore il giorno
successivo a quello della sua pubblicazione sul Bollettino
ufficiale della Regione.
Pongo in votazione l'articolo 4.
Esito della votazione:
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva.
Pongo in votazione la legge nel suo complesso.
Esito della votazione:
Presenti: 26
Votanti: 25
Favorevoli: 25
Astenuti: 1 (Riccarand)
Il Consiglio approva.
