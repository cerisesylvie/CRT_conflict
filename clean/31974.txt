Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 824 del 21 ottobre 2009 - Resoconto
OGGETTO N. 824/XIII - Approvazione di mozione: "Iniziative
per la razionalizzazione delle sedi delle stazioni
forestali".
Mozione
L'ipotesi accorpamento delle caserme forestali di Champorcher
e Pontboset e di Morgex e Pré-Saint-Didier suscita viva
preoccupazione nelle popolazioni locali e seri interrogativi
all'interno del Corpo Forestale;
La problematica della distribuzione territoriale delle
caserme forestali ha, infatti, oltre ai risvolti personali che
riguardano i lavoratori coinvolti, evidenti ripercussioni
sull'equilibrio e le condizioni di vita delle comunità locali, sia
in termini di sicurezza che di controllo del territorio;
La questione appare peraltro connessa ad una cronica carenza
di organico che oggi appare preoccupante per l'assolvimento dei
compiti di polizia ambientale e forestale, per le funzioni di
prevenzione, sorveglianza, tutela e gestione del territorio
agro-silvo-pastorale, forestale e montano, del suolo, delle acque,
dell'ambiente e delle risorse naturali della Valle d'Aosta;
Per questo, sensibile anche alle preoccupazioni espresse dai
Comuni, espresse in sede consultiva, circa la localizzazione delle
caserme oggetto di accorpamento e il numero degli effettivi in
servizio;
Il Consiglio regionale
Impegna
l'Assessore regionale all'Agricoltura e Risorse Naturali a
riferire, prima dell'assunzione di eventuali decisioni definitive,
alla Commissione regionale competente circa gli intenti del Governo
regionale in merito alla razionalizzazione delle sedi delle
stazioni forestali e all'adeguatezza dell'organico del Corpo
forestale nel far fronte a compiti assegnati.
F.to: Louvin - Bertin - Giuseppe Cerise - Chatrian - Patrizia
Morelli
Presidente -
La parola al Consigliere Louvin.
Louvin (VdAV-R) -
Grazie, Presidente. La tematica è già
nota al Consiglio, perché è stata introdotta da ben due gruppi di
opposizione che hanno interrogato il Governo regionale proprio
nell'ultima seduta.
Abbiamo ritenuto di dare corso ad un'ulteriore sollecitazione,
che è rivolta a tutta l'Assemblea, chiedendo di prendere in
considerazione molto seriamente la preoccupazione che hanno
espresso le popolazioni locali, che ha espresso parte del Corpo
forestale circa il possibile accorpamento delle Caserme di
Pont-Saint-Martin e Pontboset - non di Champorcher come
erroneamente indicato nel testo - e di Morgex e Pré-Saint-Didier.
Un'operazione di questo genere non può avvenire a nostro avviso
senza una seria e ponderata valutazione di tutti gli aspetti che
riguardano la funzionalità del Corpo, che riguardano la
dislocazione territoriale che abbiamo in campo, anche il numero di
forestali di cui disponiamo dopo che da più di un decennio non sono
svolti dei concorsi per guardia forestale. Le funzioni relative
alla prevenzione, alla sorveglianza, alla tutela e gestione del
territorio forestale, montano, del suolo, delle acque,
dell'ambiente non possono essere svolte solo dagli uffici, solo
dalle sedi centrali, dove fatalmente nel corso dell'ultimo decennio
si sono concentrate sempre più numerose le unità che sono in
servizio. Prima di dare corso a delle decisioni, quindi abbiamo già
espresso una valutazione di ordine generale, ma è opportuno che il
Governo si misuri con la commissione, che approfondisca questi
aspetti, dia conto delle sue intenzioni.
La nostra è una sollecitazione in questa sede meramente
informativa, Assessore, abbia la cortesia... e speriamo che vi sia
la cortesia da parte del Governo regionale, prima di prendere una
decisione in merito, non solo di sentire gli enti locali come state
facendo, il Corpo forestale e le organizzazioni sindacali che
dovranno essere interpellate a proposito di una riorganizzazione
anche territoriale di queste funzioni, ma anche di consultare la
nostra commissione, di dare conto delle intenzioni del Governo
regionale circa la cosiddetta "razionalizzazione delle sedi". Non
mi spingo oltre nell'illustrazione della tematica, perché è nostro
vivo augurio che la Giunta venga a confrontarsi nelle prossime
settimane con il Consiglio, non solo con l'opposizione, ma con
tutte le forze politiche su questa decisione che, se dovesse essere
presa, lascerebbe un segno molto profondo e introdurrebbe anche
degli squilibri piuttosto evidenti per quanto riguarda la
distribuzione territoriale del nostro Corpo forestale. Grazie.
Presidente -
La parola all'Assessore all'agricoltura e
risorse naturali, Isabellon.
Isabellon (UV) -
Grazie, Presidente. Come già ricordato
dal Consigliere Louvin nell'illustrazione della mozione, credo che
l'obiettivo sia comune: quello di dare massima trasparenza a tutte
le operazioni che si sviluppano sull'argomento. Nel corso della
scorsa adunanza consiliare avevo cercato di illustrare un percorso,
ma tengo a ribadire che non rientra nella volontà né del
sottoscritto, né del Governo fare dei percorsi a scatola chiusa,
nel senso che giustamente è stato ricordato che ci sono già stati
comunque... e l'avevo già rammentato la volta scorsa in occasione
di una risposta ad un'interrogazione... di coinvolgere, oltre a
sentire, con delle specifiche riunioni gli amministratori
interessati e anche i soggetti interessati per quel che riguarda il
Corpo forestale proprio per renderli edotti di quello che si sta
facendo. Naturalmente questo può prevedere anche un passaggio in
commissione e fin da subito do la disponibilità a riferire alla
commissione competente circa l'iter del percorso che si sta
sviluppando. Credo che non ci siano problemi ad essere favorevoli
alla proposta presentata.
Presidente -
La parola al Consigliere Louvin.
Louvin (VdAV-R) -
Credo che il nostro gruppo accolga con
piacere questa disponibilità quindi ci diamo l'appuntamento in
commissione per poter entrare ulteriormente nel merito della
questione. Noi l'affronteremo anche in sede locale con dei
confronti con la popolazione, riteniamo doveroso che su questi temi
vi sia attenzione e condivisione da parte delle comunità delle
scelte che vengono fatte e che si tenga nel debito conto l'opinione
di tutti. Grazie, Assessore, per la disponibilità che ha
dimostrato.
Presidente -
Pongo in votazione la mozione con la
modifica sopra illustrata dal Consigliere Louvin:
Mozione
Il Consiglio regionale
Premesso che:
- l'ipotesi accorpamento delle caserme forestali di
Pont-Saint-Martin e Pontboset e di Morgex e Pré-Saint-Didier
suscita viva preoccupazione nelle popolazioni locali e seri
interrogativi all'interno del Corpo Forestale;
- la problematica della distribuzione territoriale delle
caserme forestali ha, infatti, oltre ai risvolti personali che
riguardano i lavoratori coinvolti, evidenti ripercussioni
sull'equilibrio e le condizioni di vita delle comunità locali, sia
in termini di sicurezza che di controllo del territorio;
- la questione appare peraltro connessa ad una cronica
carenza di organico che oggi appare preoccupante per l'assolvimento
dei compiti di polizia ambientale e forestale, per le funzioni di
prevenzione, sorveglianza, tutela e gestione del territorio
agro-silvo-pastorale, forestale e montano, del suolo, delle acque,
dell'ambiente e delle risorse naturali della Valle d'Aosta;
Per questo, sensibile anche alle preoccupazioni espresse dai
Comuni, espresse in sede consultiva, circa la localizzazione delle
caserme oggetto di accorpamento e il numero degli effettivi in
servizio;
Impegna
l'Assessore regionale all'Agricoltura e Risorse Naturali a
riferire, prima dell'assunzione di eventuali decisioni definitive,
alla Commissione regionale competente circa gli intenti del Governo
regionale in merito alla razionalizzazione delle sedi delle
stazioni forestali e all'adeguatezza dell'organico del Corpo
forestale nel far fronte a compiti assegnati.
F.to: Louvin - Bertin - Giuseppe Cerise - Chatrian - Patrizia
Morelli
Consiglieri presenti, votanti e favorevoli: 30
Il Consiglio approva all'unanimità.
