Classificazione
INDUSTRIA


Resoconto integrale del dibattito dell'aula
Oggetto del Consiglio n. 2242 del 17 ottobre 2001 - Resoconto
OGGETTO N. 2242/XI Situazione produttiva e occupazionale
della Società Tecdis. (Interpellanza)
Interpellanza A conoscenza della decisione presa dalla
Società Tecdis di Châtillon di mettere in cassa integrazione dal
corrente mese 180 dipendenti sulle 360 unità lavorative;
Constatato che, fra l’altro, la Tecdis si è
trovata coinvolta nella crisi in cui sono precipitati gli USA dopo
gli attentati terroristici;
Visto cosa rappresenta la Tecdis sul piano economico, sociale ed
occupazionale per Châtillon e la comunità del Centro Valle
d’Aosta;
il sottoscritto Consigliere regionale
Interpella
l’Assessore competente per sapere:
1) qual è, sul piano produttivo, la reale situazione in cui è
venuta a trovarsi la Tecdis inducendola a ricorrere alla cassa
integrazione;
2) se, e come, ritiene che la Tecdis possa uscire dalla crisi
che sta attraversando;
3) quali iniziative intende assumere, qualora si rendano
necessarie, a sostegno dell'occupazione.
F.to: Beneforti
Presidente
La parola al Consigliere Beneforti.
Beneforti (PVA-cU)
I motivi che ci hanno indotto a
presentare questa interpellanza derivano dalla preoccupazione che
ci assale quando si apprende che le aziende dichiarano di essere in
crisi, di dover ricorrere alla cassa integrazione, o di dover
ricorrere alla riduzione del personale e, quindi, ai
licenziamenti.
Ci preoccupiamo perché il lavoro è un bene di prima necessità e
quando si perde, in una società come quella attuale, il futuro dei
lavoratori non si presenta certo roseo e in positivo. Il fatto che
queste situazioni si possano creare, mette la Regione e le sue
istituzioni in fibrillazione, visto l’andamento
dell’economia a livello regionale, a livello europeo
e anche a livello internazionale.
Purtroppo la situazione economica e produttiva valdostana
risente di ciò che accade all’esterno della regione,
come risente delle situazioni interne (vedi
l’alluvione, la chiusura del Monte Bianco e anche la
chiusura della ferrovia), risente delle difficoltà di mercato e
degli avvenimenti che oggi accadono nel mondo, come il terrorismo e
le guerre che ci sono da più parti.
Sul piano produttivo ed occupazionale, la Tecdis, fino a ieri,
non ha creato grosse preoccupazioni ma, visto che il suo andamento
produttivo è legato a determinate forniture e commesse, può essere
coinvolta nella crisi più facilmente di chi ha una rete commerciale
più ampia. Per la Valle d’Aosta, dove non
c’è un'imprenditoria locale su cui poter fare
affidamento per un allargamento della produzione e
dell'occupazione, il futuro si presenta più nero che altrove.
Infatti quando un’azienda chiude perché colpita
dalla crisi, o fallisce, o si trasferisce, occorre andare
all’esterno alla ricerca di chi può sostituirla,
perché non abbiamo alternative locali. Le condizioni che si creano
per favorire gli insediamenti industriali nella nostra regione sono
apprezzabili, ma non hanno dato all'imprenditoria locale quello
sviluppo che noi tutti ci aspettavamo.
Lo stesso Patto per lo sviluppo, sottoscritto da oltre un anno
dalle istituzioni e dalle parti sociali ed economiche esistenti
nella nostra regione, non ha contribuito a risvegliare la volontà
imprenditoriale: si rimane sempre legati a quella politica
assistenziale che purtroppo non crea ricchezza. È in questo quadro
che si colloca la crisi che attraversa oggi la Tecdis, crisi che ci
preoccupa a fondo, perché si tratta di 180 posti di lavoro, e sono
tanti per una realtà economica come la nostra, in particolare per
quella del centro Valle dove è collocata tale società. È vero che
non si tratta di licenziamenti, ma il passo fra la cassa
integrazione e la disoccupazione è sempre breve.
Abbiamo avuto tanti esempi in tal senso! Per questo abbiamo
presentato questa interpellanza, dettata proprio dalla
preoccupazione di chi, come noi, segue da sempre i problemi e gli
avvenimenti sociali che accadono nella nostra regione, per
conoscere la reale situazione in cui si trova la società sul piano
produttivo; se, oltre alla crisi del mercato americano da cui
dipende, ci sono altre cause alla base della richiesta della cassa
integrazione; se la Tecdis potrà uscire dalla crisi che sta
attraversando. È vero che nessuno può predire il futuro, ma
vorremmo almeno conoscere il pensiero dei dirigenti di questa
società!
Vogliamo sapere, infine, quali iniziative assumerà la Regione a
sostegno dell'economia e dell'occupazione della zona, qualora si
rendano necessarie. Mi rendo conto che non è facile dare una
risposta, ma credo sia utile che in Consiglio regionale si apra un
confronto su certe problematiche, perché ne va di mezzo il nostro
futuro economico, sociale ed occupazionale. Mi riservo di
intervenire dopo la risposta dell’Assessore.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Credo che la risposta
all'interpellanza già ci fosse nelle considerazioni che
l’interpellante ha svolto, in quanto il Consigliere
Beneforti ha riconosciuto che esiste una situazione
dell’economia mondiale, non regionale né nazionale,
dalle conseguenze tali per cui oggi ci troviamo di fronte ad un
obiettivo arretramento dell'economia a livello generale. E ci
troviamo, nel settore dell'elettronica, di fronte a licenziamenti
di decine di migliaia di lavoratori, in ambito sia europeo che
statunitense. Fortunatamente nella nostra regione non siamo ancora
in questa situazione, anche se ci sono elementi di preoccupazione e
li condividiamo, ma sono elementi di preoccupazione legati
all’evoluzione di una situazione generale, che una
regione come la nostra, e come altre a livello nazionale ed
europeo, non può che seguire con grande attenzione, senza disporre
di enormi strumenti di fronte a una crisi che sta portando alla
paralisi dei mercati mondiali. La gente non prende neanche più
l’aereo fra l'altro.
Per entrare nel merito delle questioni poste, la Tecdis è
un'azienda che svolge attività di progettazione,
commercializzazione e ricerca nel campo dei display a cristalli
liquidi, che sono sia destinati a prodotti standard, che progettati
su specifiche richieste del cliente, con la caratterizzazione che
il fatturato è per lo più rivolto a produttori esteri che, in
questo momento, non sono in ottima situazione dal punto di vista
produttivo.
Il mercato è altamente competitivo ed è governato
prevalentemente da grandi gruppi giapponesi e da aziende
dell’area asiatica. Nel corso del 1999-2000 Tecdis
ha attuato un piano di sviluppo che ha consentito
all’azienda di acquisire una posizione di rilievo
nel mercato europeo dei display a cristalli liquidi, sapete anche
che l’azienda ha proceduto all'acquisizione di
un'azienda in Spagna, e che, sulla base delle indicazioni fornite
dall’azienda stessa, ciò ha permesso di mantenere
soprattutto nei primi sei mesi di quest’anno, quando
già c’erano le prime avvisaglie di crisi, la
saturazione degli impianti. Questo a conferma di una sostanziale
solidità dell'impresa.
È chiaro che la congiuntura che si è poi sviluppata nella
seconda parte di quest’anno, in particolare la crisi
che ha coinvolto il settore delle telecomunicazioni: è sotto gli
occhi di tutti che Motorola, Nokia, Ericsson, Philips, per fare
alcuni nomi, hanno enormi problemi da questo punto di vista - è
legata anche al fatto che non sono entrati in produzione nuove
tecnologie legate ai telefoni cellulari, in particolare la
tecnologia legata all’UMTS. Rispetto a questo, sono
state date delle concessioni ai produttori e alla fine non ci sono
state conseguenze sul piano dell’utilizzo delle
stesse. Come dicevo prima, queste ripercussioni negative hanno una
caratterizzazione generale, e questo ha determinato il fatto che
nell’ultimo periodo ci sono state riduzioni,
annullamenti o dilazioni delle scadenze con rinvii al 2002, oggi
ipotizzato come anno di svolta della situazione. Di fronte a questa
situazione non è che l’azienda sia stata ferma.
L’azienda ha proseguito nel proprio impegno per
quanto riguarda lo sviluppo tecnologico e la realizzazione di nuove
applicazioni, ed è andata nella direzione di potenziare la
struttura commerciale in quanto questo è un elemento cardine per la
promozione e la vendita dei propri prodotti, e sta cercando di
aggredire nuove aree di mercato, in particolare settori in cui non
è attualmente presente, come il settore dell’auto,
settori nei quali c’è un forte sviluppo
dell’utilizzo dei cristalli liquidi.
Per quanto riguarda la terza domanda, definita difficile dallo
stesso interpellante, a fronte della contrazione del volume di
affari c’è stato un ricorso alla cassa integrazione
ordinaria. La cassa integrazione è stata richiesta per una
prospettiva temporale di 13 settimane per 180 addetti, ma al
momento ne sono interessati solo 120, quindi non viene utilizzata
appieno, su una forza lavoro di Tecdis che è di 388.
Ci troviamo in una situazione diversa da quanto accade in altri
paesi europei, in cui grossi gruppi hanno proceduto direttamente al
licenziamento dei propri lavoratori; in Italia, devo dire che
alcuni meccanismi e alcuni ammortizzatori consentono di evitare
fatti traumatici per i dipendenti, e allo stesso tempo di favorire
la continuità delle imprese. Ci troviamo di fronte a una situazione
di carattere generale, i cui contorni oggi difficilmente sono
definibili, in quanto nessuno è in condizione di poter dire quando
ci sarà una svolta.
Tutti siamo convinti che ci sarà una ripresa
dell’economia, alcuni la situano nel prossimo anno;
io non credo che sia pensabile una continuazione di una stagnazione
del tipo e della dimensione di quella che quotidianamente
verifichiamo. Mi auguro che non si debbano mai utilizzare gli
strumenti adottati dalla Regione in caso di crisi aziendali
irreversibili, che sono le azioni previste dal piano di politica
del lavoro.
In una situazione come questa sono necessarie politiche
comunitarie e nazionali, proprio perché non ci troviamo di fronte,
come potrebbe essere per altri casi, ad una specificità legata a
problemi aziendali e quindi ad una incapacità
dell’azienda di stare sul mercato. Ci troviamo di
fronte a processi di carattere diverso che la Giunta segue con
particolare attenzione, ma ci sono elementi che non dipendono dalle
possibilità di incidere di questa o di altre amministrazioni a
livello regionale.
A livello generale c’è una situazione che tutti
ci auguriamo si possa superare nel più breve tempo possibile e che
seguiamo con grande attenzione anche sul piano delle iniziative
regionali da prendere, iniziative che non sono assistenziali,
stante ormai le norme della CE, perché anche se ci fosse una Giunta
ad amplissima vocazione assistenziale - e le assicuro, Consigliere
Beneforti, che non è così - non potrebbe fare assistenza alle
imprese per non incorrere in procedure di infrazione delle norme
sulla concorrenza.
Quindi l’assistenza alle imprese anche se la si
volesse fare, e non la si vuole fare, è impossibile farla! Si può
fare altro: si può cercare di migliorare gli interventi nei
confronti del settore produttivo, ne discuteremo uno, in giornata,
che riguarda la parte relativa alla certificazione ambientale e
della sicurezza, che è un tassello - mi rendo conto, non risolutivo
dei problemi di questa dimensione - ma è un tassello che, insieme
ad altri, può consentire di rendere più competitivo il nostro
sistema industriale.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell’Assessore e lo ringrazio.
Anche se oggi, come ha detto l’Assessore, non ci
sono quelle grosse difficoltà nei confronti
dell’azienda, la situazione ci lascia preoccupati
per ciò che rappresenta la Tecdis per la Valle
d’Aosta e per la zona dov’è
collocata.
Quello che chiedo all’Assessore e alla Giunta, è
di seguire la situazione della Tecdis e di riferire al Consiglio
regionale, senza aspettare le iniziative dei Consiglieri per
conoscere qual è lo stato delle aziende o lo stato produttivo e
occupazionale nella nostra regione. Vedremo gli sviluppi che ci
saranno, anche alla luce degli avvenimenti a livello
internazionale, e riprenderemo il discorso.
