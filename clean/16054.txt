Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 2404 del 5 febbraio 1997 - Resoconto
SEDUTA POMERIDIANA DEL 5 FEBBRAIO 1997
OGGETTO N. 2404/X Impegno per un intervento di carattere
strutturale per adeguare l'impianto a fune Aosta-Pila.
(Interrogazione e Interpellanza - Ritiro di mozione)
Interrogazione Visti gli ingenti investimenti della Regione
Autonoma Valle d'Aosta per la costruzione della telecabina
Aosta/Pila e per le successive revisioni;
Assodata l'importanza di tale impianto per l'economia turistica
sia di Pila che di Aosta;
Avendo assistito a continui inconvenienti tecnici che hanno
determinato sia la chiusura dell'impianto per lunghi periodi che
l'interruzione del servizio in momenti di punta di affluenza
turisti, creando non certo una bella immagine turistica per la
nostra Regione;
il sottoscritto Consigliere regionale
Interroga
l'Assessore competente per:
1) conoscere quali sono le cause che hanno determinato l'ultima
fermata dell'impianto e quali sono i pericoli che gli utenti hanno
corso in seguito al guasto suddetto;
2) avere una seria analisi di prospettiva sulle potenzialità di
funzionamento dell'impianto in questione, eventuali soluzioni
alternative.
F.to: Chiarello
Interpellanza Vista la risoluzione presentata in data 10 gennaio
1996 avente per oggetto "Istituzione di una commissione d'inchiesta
regionale sui lavori di realizzazione degli impianti di risalita
Staffal/gabiet e Aosta/Pila";
Considerato come tale risoluzione venne giudicata dall'Assessore
inopportuna anche alla luce di guasti ad impianti realizzati da
Società diverse dall'Agudio;
Atteso come anche quest'anno, puntuale come un orologio,
l'impianto Aosta/Pila già oggetto della risoluzione sopra indicata
si è guastato, richiedendo alcuni giorni di tempo per la sua
riparazione;
Ricordato come nel corso della scorsa estate l'impianto in
questione venne chiuso per manutenzione, al fine di scongiurare gli
incidenti accorsi nello scorso inverno;
Considerato come l'incidente in questione sia lesivo
dell'immagine turistica della nostra Regione;
il sottoscritto Consigliere regionale
Interpella
l'Assessore competente per conoscere:
1) quali sono gli intendimenti della Giunta regionale in merito
alla definitiva risoluzione delle cause che determinano questi
guasti all'impianto Aosta/Pila;
2) qual è la natura dei guasti che obbligano la chiusura
dell'impianto in piena stagione sciistica;
3) qual è la Società che in questi casi interviene per il
ripristino degli impianti, con quale criterio è stata scelta e a
quanto ammonta la spesa sostenuta per riaprire l'impianto in
questione dopo gli incidenti accorsi nel 1996 e 1997;
4) se è sua intenzione predisporre un monitoraggio su tutti gli
impianti a fune della Valle d'Aosta finalizzato al contenimento di
simili incidenti.
F.to: Linty
Mozione Visti i sempre più frequenti disagi causati all'utenza
dal cattivo funzionamento dell'impianto a fune Aosta-Pila;
Considerato che i ripetuti interventi manutentivi sul medesimo
impianto non sembrano aver risolto definitivamente i problemi
tecnico-meccanici che si sono verificati ancora di recente;
Considerato che non è accettabile che il capoluogo di una
regione a vocazione turistica disponga di un impianto funiviario
che non possiede a tutt'oggi i requisiti minimali di efficienza e
di sicurezza;
Tutto ciò premesso, il Consiglio regionale
impegna
la Giunta regionale a predisporre al più presto un intervento di
carattere strutturale sull'impianto in questione, al fine di
adeguarlo a quegli standard tecnologici che garantiscano il buon
funzionamento e l'assenza di rischi da parte del servizio.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Ringrazio i colleghi consiglieri per aver concesso
l'unificazione di questa discussione, evidentemente il problema
della telecabina Aosta - Pila è sentito da più parti in
quest'aula.
La telecabina Aosta-Pila sin dalla sua origine ha avuto seri
problemi di funzionamento e non ha garantito nel tempo quei
requisiti minimali di efficienza e di sicurezza che normalmente si
prevedono per un impianto a fune di importanza capitale direi, come
quello dell'Aosta-Pila. Infatti questo impianto, oltre a trovarsi
nel cuore della regione, lega il capoluogo regionale con uno dei
comprensori sciistici più importanti della nostra regione, e
sappiamo che proprio per la sua ubicazione fortunata è fortemente
utilizzato dai turisti, dagli sciatori, dagli appassionati della
montagna, che usufruiscono del comprensorio di Pila.
Questo grazie alla sua ubicazione fortunata e alla sua facile
accessibilità attraverso diverse arterie di traffico.
Sin dall'inizio ci sono stati dei difetti strutturali che sono
legati a questo impianto; difetti che sono stati posti in risalto
nel corso delle diverse interpellanze o mozioni già proposte in
questa legislatura, che sono stati oggetti nel tempo di interventi
manutentivi di tipo ordinario ripetuti, e che naturalmente hanno
gravato anche da un punto di vista economico su quelli che sono i
normali bilanci della società che gestisce tale impianto.
Se dal 1988 al 1995 la gestione della telecabina Aosta-Pila è
stata effettuata in via sperimentale con reiterazione di
provvedimenti - e quindi questa gestione sperimentale è servita o
avrebbe dovuto servire per studiare al meglio una formula
gestionale ottimale per il medesimo impianto - dobbiamo dire che
nel 1995 questo Consiglio è intervenuto con una legge specifica nei
confronti della società che si occupa della gestione e che è la
stessa che gestisce il comprensorio, cioè la Pila S.p.A., con un
intervento finanziario di 1,2 miliardi attraverso un contratto di
servizio che è stato stipulato fra la Regione e la società
gerente.
Oltre a questi aspetti, che sono stati sintetizzati e che hanno
un rilievo istituzionale e contrattuale, c'è da registrare la
carenza di efficienza e di sicurezza del servizio che, a detta non
solo dei gestori, ma degli esperti, tecnici e ingegneri che si sono
calati nell'analisi approfondita del funzionamento delle strutture
dell'Aosta-Pila... non c'è il numero? Ci siamo? Ho perso un po' il
filo.... Comunque dicevo, ingegneri ed esperti che si sono calati
nell'analisi delle cause di questi difetti. Si sono verificati
incidenti che non possono essere considerati all'insegna
dell'ordinarietà. Già l'anno scorso proprio in questo periodo si
verificò quell'incidente che causò il blocco della telecabina
Aosta-Pila per ben 5 ore, se vi ricordate erano i primi di gennaio,
2500 persone rimasero appese a queste cabinette dell'impianto, con
i disagi più che mai comprensibili. La cosa poi è stata
diagnosticata come un guasto elettronico, cioè schede che non
funzionavano nella dovuta maniera.
Sono seguiti un po' di polemica e una serie di interventi
giustificati anche in quest'aula, dove si chiedeva di istituire una
commissione di inchiesta su quelli che sono stati i difetti
progettuali e tecnici, e quindi costruttivi, realizzati da quella
società Agudio, che divenne affidataria dei lavori benché fosse in
stato pre-fallimentare, impianti la cui costruzione - è bene
sottolinearlo - era preventivata nella spesa di 12 miliardi, mentre
in realtà la cifra lievitò di altri 10 miliardi, e si è arrivati a
quest'anno dopo una serie di intoppi estivi con un incidente che
secondo me fa riflettere, ma non solo secondo me, anche secondo gli
stessi responsabili della telecabina.
L'incidente si è verificato domenica 12 gennaio, in una giornata
di massima affluenza turistica, è stato un improvviso blocco
dell'impianto ed ha provocato l'impatto fra una cabina,
fortunatamente senza passeggeri, e uno dei piloni portanti nei
pressi della frazione La Lisetta. Se ci fosse stato qualcuno a
bordo, è facilmente immaginabile quale sarebbe stato l'evento e
quindi i problemi che ne sarebbero scaturiti sotto tutti i
profili.
È stata fatta un'analisi magnetoscopica del cavo in seguito a
questo incidente, in breve la diagnosi è concorde: questa
telecabina non può andare avanti ad interventi manutentivi a
goccia, che costano un sacco di soldi anche perché i pezzi di
ricambio, non essendoci più l'Agudio, devono essere o costruiti ad
hoc o presi presso altre società, comunque del settore, che si
occupano di costruzione di impianti di risalita.
Ecco quindi lo spirito di questa mozione, per ridare lustro a
quella che è una delle telecabine più importanti della nostra
Regione, proprio per l'ubicazione particolare di cui essa gode.
L'impegno che si chiede attraverso questo documento è quello di
predisporre al più presto un intervento di carattere globale,
strutturale, definito e non di limitarsi a manutenzioni sporadiche,
proprio perché altrimenti incidenti come quelli di gennaio
potrebbero essere un domani decisamente più gravi, la fatalità
potrebbe portare a conseguenze per l'incolumità dell'utenza
decisamente peggiori.
Visto che si è sempre detto tutti che è meglio prevenire
piuttosto che curare, ritengo che per restituire il lustro,
l'efficienza e la sicurezza ai fruitori di questo servizio, il
Consiglio debba predisporre oggi attraverso questa mozione, o altri
impegni che possono essere concordati, un intervento di carattere
strutturale sull'impianto.
Presidente Ha chiesto la parola il Consigliere Linty.
Linty (LNPIAP) Di quest'ultimo incidente occorso alla Aosta-Pila
si è fatto un gran parlare, forse sarebbe passato più in sordina se
nel passato non avesse costituito già oggetto di iniziative
consiliari.
In occasione della mozione citata prima dal Consigliere Tibaldi,
l'Assessore riteneva quell'atto inopportuno perché le società
responsabili dei guasti erano società diverse dall'Agudio, che ha
avuto una storia alquanto nefasta in questa regione. Si era
impegnato inoltre in quell'occasione a fornire a questo Consiglio
una serie di dati in merito ai guasti occorsi al tempo. Siamo
rimasti in trepida e virginale attesa per 380 giorni circa,
speriamo oggi di poter vedere esaudite queste nostre richieste di
avere questi dati dall'Assessore in merito al guasto occorso.
Si tratta di sapere cosa intende fare questa Giunta per evitare
nel futuro, perché voglio ricordare che quest'estate l'impianto è
stato chiuso, giustificando la chiusura come manutenzione
necessaria anche a scongiurare incidenti come quelli occorsi lo
scorso mese di gennaio del '96. Quindi se si chiude per diversi
mesi, voglio pensare che i tecnici, lautamente pagati per prestare
la loro opera sull'impianto in questione, avessero avuto il tempo
necessario per scongiurare incidenti futuri; evidentemente mi
sbagliavo.
Soprattutto, visto che le voci si accavallano da più parti,
vorrei conoscere una volta per tutte qual è la causa definitiva di
questi guasti.
Giusto per aggiungere i costi di queste ultime riparazioni agli
incredibili costi di realizzazione dell'impianto in oggetto, che ha
una storia che può essere paragonata solo a quella del Duomo di
Milano, vorrei sapere quanto sono costati questi incidenti, sia
quelli relativi al '96, sia la manutenzione effettuata nell'anno
'96, che questi ultimi che in termini temporali si sono verificati
appunto sull'impianto Aosta-Pila.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Intanto la fermata del 12 gennaio 1997 è avvenuta
alle ore 14.00, durante una ripartenza dell'impianto, dopo che
c'era stato un arresto dovuto alla necessità di far scendere una
persona con difficoltà motorie. L'impianto, in base alle
dichiarazioni fatte pervenire dal direttore di esercizio, è
ripartito troppo rapidamente e con velocità eccessiva, quindi il
macchinista ha dovuto bloccare l'impianto in modo repentino e
brusco. Il direttore di esercizio ha segnalato che quanto
verificatosi è stato determinato da un improvviso mancato segnale
proveniente dalle schede di controllo sulla velocità. Come sapete,
l'impianto è composto da due tronconi praticamente, che devono
essere sempre a velocità sincronizzata; in questo caso invece si è
verificata una mancanza di sincronia fra le due velocità con un
aumento di velocità in un tronco, quindi con un arresto che ha
dovuto essere fatto immediatamente e che ha determinato tutte
quelle oscillazioni e vibrazioni che sono state denunciate.
Gli interventi necessari sono stati completati nella giornata
del 12 verso le 16.00 e subito dopo l'impianto ha ripreso a
funzionare sia pure a velocità ridotta perché bisognava andare a
ricercare le cause di quello che era avvenuto.
Nei giorni successivi l'impianto è rimasto chiuso per controlli
e per introdurre un nuovo dispositivo di controllo della velocità
dei due tronchi dell'impianto, in grado di evitare il ripetersi del
problema verificatosi il 12 gennaio. L'impianto è poi stato
riaperto al pubblico esercizio il 17 gennaio.
La fermata dello scorso mese è stata purtroppo un ennesimo
episodio di numerosi guasti e inconvenienti. Già lo scorso anno si
erano verificati fra dicembre e gennaio dei problemi notevoli,
tant'è vero che poi, al termine della stagione invernale,
l'impianto è stato chiuso per tutta l'estate e tutto l'autunno e
sono stati realizzati importanti interventi manutentivi.
Gli interventi sono stati approvati con deliberazione di Giunta
n. 2894 del 28 giugno 1996 e hanno riguardato la revisione delle
pulegge motrici per 139 milioni, la revisione dei riduttori
d'argano per 162 milioni, la manutenzione elettrica straordinaria
per 89 milioni, l'implementazione del circuito di sicurezza
ausiliario per 39 milioni. Gli interventi sui motori, quelli sulle
pulegge che sono state smontate, sono stati realizzati dalla ditta
Costas Masnago di Lecco, che è la ditta che ha costruito i motori
dell'impianto, mentre gli interventi relativi alle parti elettriche
sono stati eseguiti dalle ditte Ocleppo di Ivrea, Ansaldo di
Montebello di Vicenza, Power's control di Milano.
Gli interventi necessari sono stati individuati dal direttore di
esercizio e dall'USPIF di Torino e sono stati sottoposti ad una
verifica di congruità da parte di un esperto incaricato dalla
Regione.
Il manifestarsi di ulteriori guasti, dopo gli importanti
interventi di manutenzione realizzati lo scorso anno, evidenziano
la presenza di numerosi elementi di debolezza dell'impianto e la
comparsa di dati di affaticamento e invecchiamento, che sono
precoci per molti componenti di questo impianto, tenendo conto che
l'impianto è entrato in funzione il 1° aprile 1988 e la sua vita
teorica dovrebbe essere di 40 anni. È un impianto complesso, molto
lungo come tipologia, composto da due tronconi con 4 stazioni in
linea, quindi un impianto estremamente complesso, uno dei più
complessi esistenti in Europa. È un impianto che è stato realizzato
con una tecnologia che negli anni '80 era solo all'inizio e che
solo successivamente si è affinata quindi, è un impianto che ha dei
problemi per le sue caratteristiche, ha dei problemi legati alla
tecnologia e al momento in cui è stato realizzato. Sicuramente il
fatto che l'azienda che lo ha realizzato poi abbia fatto fallimento
e che solo in parte la società Poma abbia assicurato una continuità
rispetto all'Agudio ha accentuato alcuni problemi di continuità
nella manutenzione e nel garantire l'affidabilità dell'impianto; è
un impianto quindi che richiede molta manutenzione e, nonostante
questo, presenta ancora dei problemi di affidabilità.
Questa situazione noi la conoscevamo bene, ancor prima che
questi eventi si verificassero, tant'è vero che nel '95, quando
abbiamo impostato un rapporto definito con la società Pila e
abbiamo definito il contratto di servizio da sottoscrivere con la
società per la gestione dell'impianto, abbiamo previsto in questo
contratto, oltre a disciplinare le modalità di manutenzione
ordinaria e straordinaria, una precisa disposizione all'articolo 6.
Con tale disposizione abbiamo impegnato la società Pila, oltre a
fare le opere di manutenzione ordinaria e straordinaria, a
predisporre un apposito programma di interventi straordinari a
firma di un qualificato progettista, in modo da realizzare una
serie di interventi programmati e preventivi, tali da garantire la
funzionalità dell'impianto. Abbiamo cioè chiesto alla società di
presentarci un programma articolato nel tempo, fatto sulla base di
un'analisi approfondita di tutti i problemi dell'impianto, in modo
da andare avanti gradualmente.
Questa disposizione del contratto di servizio impegna la società
a presentare alla Regione, che deve seguire i lavori e che deve
finanziarli, questo programma entro 90 giorni dalla sottoscrizione
del contratto.
Abbiamo avuto delle grosse difficoltà a sottoscrivere il
contratto con la società per questioni essenzialmente di carattere
finanziario sul pregresso, per cui la società chiedeva che si
definissero una serie di questioni di pregresso finanziario, e solo
l'11 dicembre '96 siamo riusciti a sottoscrivere finalmente con la
società questo contratto di servizio. Questo significa che per la
fine del mese di febbraio, per i primi giorni di marzo, la società
ci dovrà presentare questo programma che finalmente ci permetterà
di programmare nel tempo una serie di interventi che dovrebbero
riuscire a migliorare l'affidabilità e garantire una buona
funzionalità dell'impianto, sempre tenendo presente i problemi che
ci sono e che non possono essere ignorati.
In conclusione, l'impegno da parte della Giunta regionale è
stato quello di seguire con attenzione la situazione, di garantire
tutti gli interventi e le risorse necessarie per realizzare
l'impianto, e di richiedere quello che la mozione adesso ci chiede,
ovvero un programma di interventi, che abbiamo previsto e abbiamo
inserito appositamente nel contratto di servizio perché
assolutamente indispensabile. Abbiamo operato in tutti i modi per
far sì che questo impianto continui a funzionare perché riteniamo
che svolga un ruolo essenziale nell'economia della nostra Regione,
nell'economia del comprensorio di Pila, per la città di Aosta, per
il Comune di Gressan, quindi si tratta di continuare a garantire
queste risorse finanziarie, gli interventi necessari e soprattutto
di cercare, attraverso una serie di interventi programmati nel
tempo, di risolvere a monte questi problemi che troppo
frequentemente si presentano e che sono collegati ai fenomeni che
vi ho detto.
Rispetto alla mozione che è stata presentata, recepiamo le
indicazioni contenute, ma sono iniziative che già sono in corso di
realizzazione. La società ci deve per contratto presentare questo
programma, che dovrà avere dimensioni tali da garantire un
intervento organico su tutto l'impianto, articolato per il tempo
che sarà necessario, quindi stiamo operando in questa direzione.
Pertanto la richiesta che farei al presentatore della mozione è di
ritirarla, recependo l'impegno, che non è un impegno verbale che
affermiamo qui ma che è contenuto in un preciso contratto
sottoscritto dalla società Pila.
Presidente Ha chiesto la parola il Consigliere Chiarello.
Chiarello (RC) Non so se il Consigliere Tibaldi ritirerà la
mozione perché io ho presentato un'interrogazione. Le parole
dell'Assessore Riccarand mi hanno tranquillizzato, questo impianto
dovrebbe avere una vita di 40 anni, ha funzionato è vero, adesso
siamo nel '97, ma sono tre anni e mezzo che sono qui ad Aosta e
sono tre anni e mezzo che mi si dice o leggo sui giornali che è un
impianto vecchio. C'è la possibilità che questa società dica che
l'impianto si deve cambiare in toto? Cosa vuol dire un impianto
vecchio in quel senso?
Presidente Ha chiesto la parola il Consigliere Linty.
Linty (LNPIAP) Posso dirmi solo parzialmente soddisfatto delle
risposte avute dall'Assessore, anche perché credo che ci siano dei
dati che devono quanto meno far riflettere chi è preposto a
organizzare questo tipo di servizio. Si sta parlando in questi
giorni dell'esigenza per il Comune di Cogne di essere collegato a
Pila tramite telecabina o funivia, direi che, visto lo stato in cui
versa l'impianto Aosta-Pila, sarebbe da prendere in seria
considerazione anche la possibilità di rifarlo, perché se si spende
mezzo miliardo in un anno per la manutenzione di pulegge varie,
impianti elettrici e tutte queste cose, e poi continuano ad esserci
degli stop, è un po' come continuare a far rattoppare allo stagnino
il secchio del latte: lo rattoppi oggi, lo rattoppi domani, poi si
arriva alla convenienza di cambiare il secchio perché fa acqua da
tutte le parti.
Ricordo che questa funivia ha una connotazione molto particolare
perché viene utilizzata soprattutto per la pratica dello sci
cosiddetto pendolare, nel senso che, essendo molto vicino
all'autostrada, molta gente la prende perché arriva in fretta sugli
impianti e rientra in fretta a casa. Quindi c'è il rischio che
questi, dopo che fanno di tutto per fare in fretta, debbano passare
tre ore appesi a guardarsi il paesaggio. Ed è questo il vero
problema che - come era citato anche nell'interpellanza - andava a
ledere l'immagine turistica.
Chiedo un'attenta riflessione da parte della Giunta se conviene
spendere mezzo miliardo l'anno per continuare a mettere dei tacconi
a quest'impianto che ormai è vetusto. Posso accettare tutte le
considerazioni fatte che negli anni '80 non si era sviluppata
ancora una tecnologia, posso forse accettare meno tutta la prassi
che si utilizzò al tempo per affidare i lavori ad Agudio, che sono
partiti con un importo e sono arrivati con tutto un altro, però
credo che sia necessaria un'attenta riflessione sul futuro di
quell'impianto a fune.
Presidente Ha chiesto la parola il Consigliere Tibaldi.
Tibaldi (Ind) Mi sembra che anche l'Assessore non abbia potuto
negare i guasti cronici e le debolezze strutturali che riguardano
l'impianto funiviario Aosta-Pila.
Anch'io sinceramente manifesto stupore dinanzi all'intervento
massiccio, che è stato fatto nel corso dell'estate, massiccio sia
come impegno di forze che di denaro, per poi avere pochi mesi dopo
una complicazione che poteva avere, come mi sembra giusto ripetere,
conseguenze traumatiche, decisamente peggiori di quelle che si sono
verificate.
Prendo atto che l'11 dicembre è stato siglato questo contratto
di servizio fra la Regione e la società e che è stata inserita
questa clausola di indicazione programmatica da parte di questa
società circa il futuro dell'impianto.
Visto l'impegno sostanziale assunto dall'Assessore, ritengo di
poter ritirare la mozione però con l'avviso che, non appena ci
saranno le conclusioni di questo studio effettuato dalla società,
l'Assessore lo renda noto alla IV Commissione, dopodiché verrà reso
noto al resto dei consiglieri e si valuterà in maniera seria e
anche immediata e tempestiva quelli che sono gli interventi da
apportare all'impianto.
Ritiro quindi la mozione.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Senz'altro, appena il programma ci sarà
presentato, ne darò comunicazione alla IV Commissione in modo che
possa partecipare alle decisioni che dovremo assumere, anche se
ritengo che l'impianto mantenga una sua validità e dobbiamo fare
tutti gli sforzi per farlo funzionare nel migliore dei modi.
Presidente La mozione viene ritirata.
