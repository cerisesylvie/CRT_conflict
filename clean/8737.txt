Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3238 del 25 novembre 1987 - Resoconto
OGGETTO N. 3238/VIII - CONCLUSIONE DI UNA NUOVA INDAGINE SUI
PROBLEMI DELLA TOSSICODIPENDENZA. (Interrogazione)
PRESIDENTE
: Do lettura dell'interrogazione presentata dai
Consiglieri Millet e Mafrica:
INTERROGAZIONE
Appresa da fonti giornalistiche la notizia della conclusione
di una nuova indagine sui problemi delle tossicodipendenze,
effettuata da alcuni ricercatori per conto della Regione;
Sottolineato come una più realistica conoscenza delle
effettive dimensioni di fenomeni, finora largamente sottovalutati,
possa essere utile per più idonee iniziative di prevenzione e
recupero sociale;
I sottoscritti Consiglieri regionali del Gruppo
comunista
INTERROGANO
l'Assessore alla Sanità ed Assistenza Sociale per
conoscere:
1)
i risultati più significativi della predetta
indagine, soprattutto per ciò che concerne il problema dell'uso di
sostanze stupefacenti;
2)
in che senso i risultati in questione influiranno
sulle iniziative dell'esecutivo in materia di lotta alle
tossicodipendenze.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
La Giunta regionale, come del resto era
già stato preannunciato in risposta ad altre interrogazioni ed
interpellanze presentate in Consiglio regionale, ha realizzato una
indagine sull'atteggiamento dei giovani nelle scuole superiori
regionali, sul consumo di tabacco, alcool o altre droghe.
Questo studio ha avuto l'assistenza scientifica del prof. Fabio
Mariani, direttore del reparto di epidemiologia e statistica
dell'Istituto di Fisiologia Clinica di Pisa, e membro del C.N.R.; e
consiste in una indagine di notevole rilevanza, che ha già avuto
dei precedenti in America.
Sulla base di questi studi validamente sperimentati, abbiamo
voluto, fra le prime Regioni e Stati in Europa, realizzarla. I
risultati non sono ancora disponibili, poiché non c'è stato
consegnato il rapporto definitivo, previsto per i primi di
dicembre. A quel momento sarà pubblicamente presentato, stampato e
diffuso.
C'è stata già una riunione, su richiesta del Presidente della
Giunta, per la spiegazione di come venivano ricercati questi dati,
cioè sulla metodologia per la rilevazione dei dati; l'indagine ha
lo scopo di fornire elementi di valutazione sull'entità del
fenomeno della droga in Valle d'Aosta non conosciuti dall'ente
pubblico: quello che si chiama l'uso della droga sommerso, e che
non era a nostra conoscenza.
Questo studio non può fermarsi al 1987, ma dovrà essere ripetuto
nel tempo per vedere l'andamento e le modificazioni che si
verificano in questo campo. Queste valutazioni permetteranno di
fare l'intervento preventivo, il seguito della cura, come pure la
riabilitazione e il reinserimento.
Il Prof. Mariani, da noi contattato, si è dichiarato disponibile
verso il 10 dicembre per presentare ufficialmente questi dati, che
noi non vogliamo restino dei semplici numeri dati in pasto a chi è
interessato, ma debbano anche avere una loro spiegazione logica e
scientifica.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Due osservazioni: la prima è di dare
atto alla Giunta che un fenomeno in passato forse sottovalutato è
stato adesso affrontato con maggiore attenzione, questa indagine
sicuramente darà dei risultati che ci porteranno a meditare. La
seconda osservazione è che avevamo avuto l'impressione che ci fosse
un tentativo di non rendere noti i dati agli operatori, alle
famiglie e anche alla collettività, l'Assessore invece ci dice che
ai primi di dicembre il prof. Mariani illustrerà i dati. Credo che
sarebbe interessante aver con la IV Commissione una chiacchierata
che può andare al di là di quanto può essere detto in luogo
pubblico.
Concordiamo perfettamente con l'idea che, se esistono dei dati
molto più significativi di quelli che emergono dalle indagini fatte
attraverso l'Unità di Psichiatria dell'USL, si conoscano e si
prendano gli interventi necessari per contrastare fenomeni così
gravi.
Ribadiamo che questo argomento è di interesse dell'intera
popolazione e che quindi il Consiglio regionale continuamente deve
prestare attenzione a questi problemi.
