Classificazione
BENI CULTURALI



Oggetto del Consiglio n. 40 del 24 luglio 2013 - Resoconto
OGGETTO N. 40/XIV - Interpellanza: "Valorizzazione del sito
della Porta Praetoria nel comune di Aosta".
Président -
La parole au collègue Bertin.
Bertin (ALPE)
- Grazie Presidente.
Questo è un argomento che abbiamo già affrontato diverso tempo
fa, addirittura diversi anni fa, e che riguarda i lavori della
Porta Praetoria ad Aosta; lavori, tra l'altro, che si sarebbero
dovuti concludere, secondo quanto previsto, nella primavera del
2013 e che al contrario, purtroppo, sono ancora in corso in ormai
piena stagione turistica, o perlomeno quello che resta della
stagione turistica valdostana. Un fatto che evidentemente aumenta
di per sé i disagi, perché evidentemente, oltre ad avere degli
effetti sul transito, incide anche sulla presentazione
evidentemente del monumento ai turisti, pochi o tanti che siano, o
che dovrebbero essere. I lavori - sono passato questa mattina -
sono ancora in corso, in via di...credo che stiano finendo, ma non
è proprio il periodo migliore per concludere i lavori di un
monumento in una posizione centrale della città, dove sappiamo
passano ogni giorno migliaia di persone e migliaia di turisti, un
posto strategico all'interno del percorso turistico della visita
alla città e anche per i cittadini di Aosta che passano sovente in
questo spazio. Infatti io abito nel borgo di Sant'Orso e passo
quotidianamente sotto questa porta e, da rappresentante dei
cittadini quale sono, devo portare qui, com'è il nostro ruolo, qual
è l'opinione dei cittadini e vengo spesso fermato da molti abitanti
della zona, e non, che mi chiedono: "cosa state facendo?", perché
evidentemente quest'intervento è oggettivamente brutto. Al di là
dell'aspetto, che sia brutto o bello...perché qui, come diceva in
precedenza Ferrero, insomma, riprendiamo l'esempio di
prima...dipende, insomma, tutto dipende. Al di là di questo, c'è un
problema di obiettivi che si erano posti...quest'intervento, tra
l'altro, è un intervento che - preciso -, dal punto di vista
generale, non mi vedeva contrario, anzi riportare a livello
originario il sito poteva essere un intervento anche interessante
da questo punto di vista, che avrebbe permesso di valorizzare
meglio e di rendere più maestoso il monumento in sé. Ci siamo resi
conto abbastanza in fretta tutti, senza bisogno di essere dei
tecnici, che quest'intervento non funzionava, insomma, avevamo già
evidenziato, come detto qualche tempo fa, la nostra perplessità sul
progetto e su come stavano andando avanti questi lavori. Non vi
riporterò...come dire? testualmente cosa mi dicono i cittadini
quando mi fermano, perché altrimenti rischierei qualche querela,
comunque qualcosa del genere...sono frasi spesso non riportabili
insomma, ma, al di là di quello, quello che ci interessa capire è
se gli obiettivi che erano all'origine di quest'intervento sono
stati raggiunti...a mio avviso, no, ma, voglio dire, questo è il
primo quesito.
Abbiamo poi, tra l'altro, sentito in questo periodo quali
polemiche sono cresciute su quest'intervento, anche perché diversi
interventi del Sovraintendente e di altri tecnici...abbiamo capito
che le idee molto precise su cosa si voglia fare non ci
sono...anche perché in un'intervista che avevo sentito si
sottolineava il fatto che in fondo questo era soltanto un
intervento provvisorio, come se non avesse effetti...come dire?
duraturi, nel senso che volendo si potevano poi anche togliere
queste passerelle. Insomma, in generale quello che mi interessa
capire è: ci saranno altri interventi? Di che tipo? E se e come si
vuole valorizzare questo monumento. Come detto, di per sé
l'abbassamento era un'idea positiva, poteva dare certamente
maggiore valore al monumento e rappresentare qualcosa di positivo.
Il risultato mi pare che non sia così e mi chiedo quali sono le
intenzioni in generale rispetto a quest'importante sito della
città, che, come detto, rappresenta comunque un monumento
importante sia dal punto di vista turistico che per la città.
Président
- Merci. Pour la réponse, la parole à
l'Assesseur Farcoz.
Farcoz (UV)
- Merci Présidente.
È doverosa una premessa: nel marzo 2008 con la delibera 726 la
Giunta regionale ha approvato lo studio di fattibilità inerente la
valorizzazione di alcuni monumenti e relative aree pertinenziali
della città di Aosta denominato "Aosta est", tra le quali è
compresa anche l'area archeologica della Porta Praetoria e
l'annessa Torre dei Signori di Quart. Successivamente, con la
deliberazione 1361 in data 9 maggio 2008, valutandone l'importanza
e la significatività per la città di Aosta e per la Regione in
termini di tutela e valorizzazione, la Giunta regionale ha ritenuto
opportuno inserire tale specifico intervento nel novero dei
progetti cardine contenuti nel documento inerente la strategia
unitaria regionale 2007-2013: linee guida per l'attivazione di
progetti integrati. Il progetto di valorizzazione della Porta
Praetoria e della Torre dei Signori di Quart è stato previsto al 22
dell'ambito territoriale 4,
Plaine d'Aoste
, programma
operativo
POR FESR
con l'obiettivo di promuovere la tutela e
la valorizzazione del patrimonio culturale, incrementando l'offerta
turistico-culturale della Regione, con l'esecuzione di attività di
conoscenza: indagini archeologiche, analisi stratigrafiche sugli
elevati varie, quale primo presupposto per la tutela, il restauro
conservativo e la valorizzazione. Mediante tale intervento si
intende rendere fruibile uno dei monumenti archeologici di epoca
romana più importanti al mondo, costituito da strutture antiche in
eccezionali condizioni di conservazione, inserito in un contesto
urbano dove è possibile visitare in un perimetro relativamente
limitato alcuni monumenti esemplari dell'architettura pubblica di
epoca romana.
Tornando ai punti:
"quali siano gli obiettivi dei lavori
citati in premessa e se siano stati raggiunti"
, si fa rilevare
che la progressiva e continua erosione delle strutture portanti
delle arcate della Porta Praetoria, sia interne, sia esterne,
costituite da un conglomerato naturale di origine fluviale con
legante calcareo di diversa granulometria, la puddinga, da calcare
travertinoso e da marmo bardiglio, in corrispondenza dell'attuale
piano di calpestio, ha reso urgenti e non dilazionabili gli
interventi di tutela, di conservazione e restauro. Tale processo di
degrado era causato da diversi fattori tra i quali il passaggio
quotidiano ravvicinato di uomini e animali, che ha provocato nel
tempo ad una lenta, ma progressiva erosione degli elementi lapidei;
l'azione corrosiva del sale sparso in occasione delle abbondanti
nevicate invernali; l'azione dell'acqua di risalita tendente a
sciogliere la matrice calcarea del conglomerato proveniente dal
terreno a contatto con le strutture portanti antiche porose e
l'azione combinata del gelo e disgelo, che hanno prodotto una
sensibile riduzione delle sezioni degli appoggi delle arcate alla
quota del piano di frequentazione attuale, provocando un evidente
"effetto torsolo" delle strutture antiche.
Questi aspetti critici inerenti alla conservazione del complesso
monumentale hanno indotto i tecnici della Sovraintendenza a
prevedere lo scavo per l'allontanamento del terreno fonte del
degrado accumulato in più di duemila anni di sedimentazione
stratigrafica dagli elementi antichi lapidei di appoggio del
monumento stesso. Le indagini archeologiche conseguenti, oltre a
mettere in luce un notevole tratto di strada romana originale,
hanno permesso di approfondire la conoscenza, con non poche
sorprese, del diverso utilizzo funzionale delle aree comprese nel
cortile d'armi nei successivi periodi post classici. Gli esiti di
queste ricerche, già comunicati
in progress
ai cittadini e
ai turisti ogni settimana in cantiere nel corso delle attività di
scavo tramite l'iniziativa
Cantiere aperto
, che ha coinvolto
circa duemila persone, oltre a costituire contenuti di riferimento
per la predisposizione di un ricco apparato didattico, che sarà
messo in opera...sul sito a scopi turistico-culturali...saranno
pubblicati sul prossimo numero del bollettino delle attività della
Sovraintendenza per i beni e le attività culturali regionale.
A seguito dell'esecuzione dello scavo archeologico di tutta
l'area del complesso monumentale, è stato possibile effettuare un
accurato restauro conservativo delle strutture portanti della Porta
messe in luce, i pilastri fino alla quota di spiccato, con un
intervento analogo a quello realizzato nel 1999 e nel 2001 per le
superfici lapidee emergenti dal piano di frequentazione
attuale.
Per quanto riguarda la valorizzazione, si sottolinea che con lo
studio di fattibilità sopracitato denominato "Aosta est" si è
voluto in prima istanza mettere in evidenza quelle zone della città
che contengono valenze architettoniche, artistiche e archeologiche
da considerare come patrimonio di elevato valore culturale da
conoscere quale primo fondamento della tutela...da conservare,
restaurare, da valorizzare e rimettere nel circuito di visita
cittadino. La novità assoluta dello studio consiste nell'aver preso
in esame l'intera area urbana inserendo all'interno del progetto di
conservazione e valorizzazione molti dei principali monumenti
presenti nel tessuto cittadino. Lo studio si delinea pertanto come
una proposta innovativa e completa che individua le principali
linee di intervento finalizzate alla riqualificazione dei percorsi
cittadini. Nell'ottica della tutela, primo compito della
Sovrintendenza, si propone l'attuazione della valorizzazione dello
stesso bene culturale ottenuta attraverso la fruizione pubblica e
la musealizzazione, nella consapevolezza che il bene culturale può,
in questa logica di pensiero e di intervento, diventare risorsa per
l'intero territorio e bene che contribuisce alla sostenibilità
economica. In tal senso la valorizzazione della Porta Praetoria si
vuole porre come un valore aggiunto per la città di Aosta e non già
come un intervento avulso dal contesto urbano foriero di disagi ed
incomprensioni. Per questo motivo una delle prime scelte è stata
quella di mantenere la viabilità pedonale precedente
all'intervento, proponendo la realizzazione di tre passerelle, una
per ogni fornice, al fine di ricostituire il collegamento tra
l'interno e l'esterno della cinta muraria romana. Tale decisione è
motivata anche da altri due argomenti molto importanti e decisivi:
il primo filologico, considerato che, da quando la colonia romana è
stata costruita, l'ingresso principale della città è sempre stata
la Porta Praetoria, non era eticamente e scientificamente corretto
cancellare tale possibilità dopo più di duemila anni di storia; il
secondo è legato al fatto che, senza le tre passerelle per una
larghezza complessiva di sei metri, sarebbe molto più difficoltoso
riuscire a gestire il notevole flusso di visitatori durante la
plurimillenaria e tradizionale Fiera di Sant'Orso, si tratta di
100.000 presenze in due giorni di Fiera. Si tenga conto che anche
la larghezza minima delle vie che si attestano alle porte, ovvero
quelle di Sant'Anselmo e Praetoria, è della stessa dimensione.
Altri indirizzi finalizzati alla valorizzazione adottati nel
corso della progettazione sono: la possibilità di mettere a sistema
l'adiacente area archeologica del Teatro romano con il complesso
monumentale della Porta Praetoria mediante la realizzazione di un
percorso di visita turistico-culturale in quota con il piano
romano, in adiacenza ai resti delle strutture murali antiche ancora
visibili dalla torre nord; la realizzazione di passerelle di 27
metri di luce libera senza appoggi intermedi che sia visivamente,
sia materialmente con la realizzazione di plinti di fondazione
sarebbero andati a limitare la fruizione visiva e ad intaccare
irrimediabilmente il deposito archeologico e le strutture
conservate in sito; progettare le strutture portanti con sistemi
statici tali da mantenere il grado di sicurezza a fronte dei
carichi di esercizio richiesto dalle leggi in vigore pur limitando
al massimo lo spessore dell'impalcato stradale; garantire la
completa reversibilità delle nuove strutture in acciaio
posizionando le fondazioni delle passerelle e dei muri perimetrali
in aree compromesse da lacune interessate da attività recenti dei
depositi archeologici presenti in sito.
Insieme a tali indirizzi generali nel corso dell'operazione
progettuale si è dovuto tener conto inoltre dei limiti di
budget...e dovuti alla volontà espressa da più parti, nel rispetto
delle manifestazioni tradizionali, di garantire le eventuali
possibilità di attaccare un impalcato provvisorio alle strutture
fisse delle passerelle, al fine di ricostituire la superficie
totale del cortile d'armi per ottenere maggiore superficie a
vantaggio degli espositori della Fiera di Sant'Orso. Per rendere
possibile tale richiesta, è stato necessario prevedere le ringhiere
secondo le esigenze di sicurezza richieste dalle leggi in vigore,
un'altezza di 1 e 5, atte a garantire una spinta massima di 200
chili millimetro in corrispondenza del mancorrente per assorbire la
spinta di una possibile folla compatta e dinamica con elementi che
rendano difficile lo scavalco, ma anche selezionandole per renderle
facilmente smontabili e di peso contenuto affinché fossero
asportabili agevolmente e a mano senza l'utilizzo di mezzi
meccanici.
Da quanto sopra esposto si evince che gli obiettivi di tutela,
ricerca, restauro e conservazione del complesso monumentale sono
stati pienamente raggiunti, mentre quelli relativi alla
valorizzazione sono in corso di realizzazione.
Per quanto riguarda il punto 2:
"se siano previsti altri
interventi e la tempistica per la loro realizzazione"
, allo
stato attuale è ancora in corso la realizzazione delle ringhiere in
acciaio, a breve sarà realizzata la pavimentazione in pietra delle
passerelle con un adeguato apparato didattico, nel frattempo è in
corso di elaborazione, ad opera di tecnici della Sovraintendenza,
il progetto di restauro conservativo del tratto di strada romana
rinvenuta nel sito...che saranno effettuati al termine delle opere
attualmente in corso compatibilmente con le risorse economiche
disponibili. Come da cronoprogramma, si prevede il termine dei
lavori per la fine di agosto 2013 e la relativa rendicontazione per
la fine dell'anno.
Infine, punto 3:
"quali siano gli intendimenti relativamente
alla valorizzazione del sito in questione"
, riassumendo, gli
interventi di cui si tratta si sono resi necessari ed
indispensabili per garantire la conservazione e la tutela delle
strutture antiche del complesso monumentale della Porta Praetoria
in Aosta e il progetto di valorizzazione, finalizzato a
ricostituire la monumentalità originaria del complesso e il
collegamento tra monumenti vicini, ha tenuto conto delle esigenze
storiche e attuali di una città in continua trasformazione come
Aosta e si pone come arricchimento e diversificazione dell'offerta
turistico-culturale della Regione. Tuttavia, stanti i budget
limitati, ad oggi si sono completati i lavori concernenti la
ricerca, la tutela e la conservazione, mentre - ripeto - per la
parte concernente la valorizzazione la sua realizzazione è da
considerarsi parziale. A fronte di possibili futuri investimenti
anche europei, considerato il carattere di completa reversibilità
di tutti i nuovi inserimenti, sarà possibile completare il
progetto, così come previsto in origine, ultimare gli interventi di
restauro conservativo delle aree archeologiche che rimangono in
sito, predisporre uno specifico studio per l'illuminazione
dell'area e studiare l'utilizzo di materiali trasparenti, più
costosi e possibilmente meno impattanti per la realizzazione delle
ringhiere per l'affaccio. A tale proposito, i tecnici della
Sovraintendenza hanno già provveduto ad avanzare una richiesta di
idonei finanziamenti finalizzati alla progettazione e alla
realizzazione della possibile copertura del complesso monumentale a
valere sul programma operativo
POR FESR
2014-2020.
Merci.
Presidente
- Grazie. Per la replica, la parola al collega
Bertin.
Bertin (ALPE)
- Grazie Assessore.
Beh, ci ha fatto la cronistoria degli ultimi anni riferita a
questo monumento, tra l'altro, quel piano di fattibilità che ha
citato nel suo intervento credo sia stato poi...il piano si
riferisce a quello dell'architetto Bruno di qualche tempo fa,
prevedeva appunto sì la realizzazione, l'abbassamento del sito
stradale, ma aveva anche degli altri interventi, era un piano
generale, addirittura la Porta in quel piano veniva coperta con una
struttura per impedire che si deteriorasse. Teniamo comunque
presente che questa porta è lì da duemila anni e può
tranquillamente andare avanti ancora qualche tempo. Credo che se,
da un punto di vista delle conservazioni, forse l'intervento ha
raggiunto gli obiettivi...ma, come detto, si potevano raggiungere
gli stessi obiettivi in modo diverso. Tra l'altro, proprio il piano
che lei cita di fattibilità prevedeva un altro tipo di intervento
che avrebbe permesso ai turisti di passare al livello del vecchio
sedime stradale e di ammirare la maestosità di questo monumento, il
che cambiava molto la situazione. Oggi si è voluto conservare una
viabilità identica a quella precedente, che impedisce da una parte
di fruire dell'aspetto monumentale dell'opera e che intralcia
oltretutto il passaggio ai cittadini...non si è ottenuto né un
obiettivo, né l'altro.
Apprendiamo oggi che i lavori andranno avanti fino a fine agosto
in piena stagione turistica, mi sembra una cosa piuttosto mal
programmata; tra l'altro, si è anche spostato l'Ufficio del turismo
recentemente proprio all'interno della Porta Praetoria, stamattina
stavano lavorando proprio davanti al sito dell'Ufficio del turismo
e impedivano addirittura l'entrata. Inevitabile quando si fanno dei
lavori che succedano degli inconvenienti, ma mi chiedo se si devono
fare proprio in questo periodo.
Ritorniamo alla valorizzazione di quest'opera che non mi pare
sia stata raggiunta. Se dal punto di vista della salvaguardia può
darsi che gli obiettivi siano stati raggiunti, è evidente a tutti
che, dal punto di vista della valorizzazione del monumento,
quest'intervento non è riuscito. Si poteva fare in modo molto
diverso, andava fatto, questo è certo, ma oggi il risultato è
negativo, poi credo che sia auspicabile un qualche
ripensamento...la volontà di riprendere la situazione in mano e di
vedere come poter intervenire per raggiungere quell'obiettivo.
Personalmente credo che - non sono un tecnico -, ad esempio, la
passerella stradale centrale non abbia un gran significato, si
potrebbe tranquillamente togliere e permettere ai cittadini, ai
turisti soprattutto, ai residenti di scendere e di salire
dall'altra parte, permettendo così di visualizzare dal basso
l'intera opera. Insomma le soluzioni, secondo me, erano diverse, si
sono scelte quelle peggiori e credo poi l'opinione pubblica sia in
grado di giudicare, al di là degli aspetti tecnici, il risultato. È
un'occasione persa perché quest'investimento e quest'intervento,
che di per sé potevano essere utili alla città, alla fine risultano
essere addirittura quasi negativi. Grazie.
Presidente
- Grazie. Colleghi, credo che possiamo
sospendere i lavori per questa mattinata. I lavori riprenderanno
alle ore 15,30.
---
La seduta termina alle ore 13,08.
