Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1826 del 7 febbraio 2001 - Resoconto
OGGETTO N. 1826/XI Completamento del progetto ferroviario
Cogne-Acque Fredde. (Interrogazione)
Interrogazione Ritenuto opportuno avere informazioni sulla
realizzazione del condiviso progetto ferroviario fra Cogne e Acque
Fredde;
Evidenziato come anche i recenti fatti alluvionali abbiano
confermato la necessità di completare l’opera e di
attivare definitivamente la linea;
il sottoscritto Consigliere regionale
Interroga
l’Assessore competente per sapere:
1) a che punto è l’esecuzione delle opere e
quando il progetto sarà definitivamente completato;
2) quando la linea entrerà effettivamente in servizio.
F.to: Curtaz
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Per quanto riguarda la situazione dei
differenti lotti di opere necessarie per la realizzazione della
tramvia, dirò che per quanto riguarda il I°, II° e III° lotto, che
concernono il recupero delle gallerie, la sistemazione della linea
ferroviaria e la posa del binario, questi sono ultimati. Lo stesso
vale per il IV° lotto, quello relativo alle cosiddette
"carrozzette", attualmente depositate a Cittadella, presso la Ditta
produttrice, la Ditta Firema.
Per quanto attiene il V° lotto, relativo ai locomotori, il primo
locomotore sarà ultimato entro febbraio, il II° e il III° saranno
ultimati entro aprile 2001.
Il VI° lotto, ventilazione della galleria del Drink, vede
ultimate le opere civili ed il cunicolo di ventilazione lato Pila;
analoga centrale e il cunicolo di ventilazione lato Cogne saranno
ultimati entro il 30 settembre 2001.
Il VII° lotto, ristrutturazione delle stazioni e delle officine,
vede i lavori appaltati ed iniziati; i termini contrattuali
prevedono che siano ultimati entro il 31 dicembre 2001.
L’VIII° lotto relativo agli impianti speciali
sarà aggiudicato fra breve, la Commissione tecnica ha valutato la
documentazione progettuale lo scorso 1° febbraio, domani si
apriranno le offerte economiche, per cui si avrà
l’aggiudicatario.
I lavori potranno essere consegnati entro il 31 maggio 2001; gli
stessi lavori dovranno essere completati entro il 31 giugno 2002.
Da quel momento potranno iniziare i collaudi in linea, in presenza
anche dei tecnici del Ministero dei trasporti.
Per quanto riguarda il IX° lotto, "lotto accessorio",
definiamolo così, relativo alla strada di accesso ai parcheggi
nella stazione di Acque Fredde, i lavori sono stati appaltati e
aggiudicati; inizieranno il prossimo mese di aprile.
A questa elencazione vanno aggiunti i lavori necessari per
ripristinare la linea in seguito ai danni avuti dalla stessa in
relazione all'alluvione, in modo particolare per quanto riguarda
l’attraversamento della tramvia in corrispondenza
dell’alveo del torrente Gimillan.
La conclusione di quanto ho detto mi consente di dire che i
lavori dovrebbero essere terminati entro il mese di giugno del
2002, ciò che dovrebbe consentire l’entrata
effettiva in servizio della tramvia entro la fine del 2002. E
questo per quanto riguarda i lavori.
Per quanto attiene la gestione, il Consigliere ricorderà che il
Consiglio ha votato la legge n. 42/1999 che prevede preferibilmente
l’affidamento della gestione della tramvia alla
Società che esercisce la telecabina Aosta-Pila. La competente
Direzione trasporti sta definendo gli elementi costitutivi del
contratto che dovrà essere proposto alla Società che gestisce la
telecabina Aosta-Pila.
Presidente
La parola al Consigliere Curtaz.
Curtaz (PVA-cU)
Prendo atto delle risposte fornitemi, devo
riconoscere in maniera molto puntuale e dettagliata da parte
dell’Assessore competente.
Questa è una vicenda che si è trascinata a lungo anche per
questioni e volontà non direttamente imputabili alla Regione. Ci
sono stati dei lunghi periodi morti, determinati da incongruenze
ministeriali, ed ero interessato a capire quali fossero i tempi
necessari per l’utilizzo di questa linea che a mio
giudizio, anche in seguito a quanto è avvenuto in conseguenza
dell’alluvione, ha dimostrato di essere non solo un
piccolo atout in più a livello turistico, ma di costituire una via
di emergenza essenziale per la valle di Cogne.
Oggi apprendiamo dall’Assessore che se tutto fila
liscio gli impianti saranno ultimati definitivamente entro il
giugno 2002, cioè da qui ad un anno e quattro mesi, e che per
l’inverno 2002-2003 la linea dovrebbe essere in
funzione. Quindi parliamo di qualcosa meno di due anni.
L’augurio che ci facciamo tutti è che questi lavori,
che sono stati spesso ritardati non per volontà della Regione ma
per problemi vari soprattutto a livello centrale, prendano
un'accelerazione in modo che questa lunga vicenda giunga finalmente
alla meta.
