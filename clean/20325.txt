Classificazione
AMMINISTRAZIONE REGIONALE
Amministrazione della giustizia
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 312 del 19 dicembre 2003 - Resoconto
OGGETTO N. 312/XII - Impegno a predisporre efficaci strumenti di
controllo degli atti e dei comportamenti dell'apparato burocratico
regionale. (Approvazione di mozione)
Mozione
Tenuto conto che l'Amministrazione regionale è stata
recentemente coinvolta dell'ennesimo scandalo che ha interessato il
settore dei lavori pubblici, in riferimento all'appalto delle opere
del post-alluvione;
Osservato che negli ultimi anni la corruttela e gli abusi
all'interno dell'Amministrazione si sono particolarmente
diffusi;
Ritenuto che tale stato di cose sia determinato anche dalla
notoria carenza di controlli interni, così come verificato
compiutamente dalla stessa Commissione Speciale che si occupò degli
illeciti collegati all'attività dell'Ufficio Stampa della Giunta
regionale;
Ricordato che in occasione del Consiglio regionale del
24/09/2003, il Presidente della Regione annunciò l'intenzione di
affrontare il problema, anche attraverso la costituzione di una
Commissione tecnica ad hoc;
Creduto che il problema dei controlli interni vada affrontato
con determinazione ed urgenza;
Il Consiglio regionale
Impegna
il Governo regionale ad adottare tutte le iniziative
legislative ed amministrative ritenute idonee a prevenire la
commissione di atti illeciti da parte dei dirigenti e dei
funzionari regionali, attraverso la predisposizione di efficaci
strumenti di controllo degli atti e dei comportamenti;
Impegna altresì
lo stesso governo a relazionare in Consiglio regionale sullo
stato delle iniziative assunte in riferimento alla problematica in
esame entro tre mesi dall'approvazione della presente
mozione.
F.to: Curtaz - Riccarand - Squarzino Secondina
Président - La parole au Conseiller Curtaz.
Curtaz (Arc-VA) - Penso di poter illustrare questa mozione in
tempi brevi: mi pare che il tenore della medesima sia abbastanza
chiaro.
Riteniamo che anche l'ultima vicenda giudiziaria, quella
relativa ai lavori del post-alluvione, che ha interessato finora
alcuni dipendenti regionali e diversi imprenditori della nostra
regione, interroghi i politici e questa Assemblea, ancora una
volta, sul problema dei controlli. Problema che si era posto in
maniera molto pregnante, giusto un anno fa, a seguito di una
vicenda certo assai diversa rispetto a quella più attuale, ma una
vicenda che aveva avuto delle ripercussioni pesanti anche di
carattere politico, atteso il coinvolgimento di alcuni politici.
Per fortuna, qui, il livello politico non è stato finora toccato
dall'inchiesta. Si tratta però di un'inchiesta che, ancora una
volta, porta alla ribalta il tema dei controlli.
In questi anni si è avuto via via un affievolirsi nell'attività
amministrativa dei controlli cosiddetti "esterni", provenienti da
organi e da istituzioni diverse rispetto a quelle che emettono gli
atti amministrativi, ed è stato un percorso condivisibile;
tuttavia, si è verificata una sorta di "vuoto" perché, alla carenza
di controlli esterni, non si sono sostituiti dei controlli interni,
che pure dovrebbero avere un'efficacia dissuasiva rispetto alla
commissione di atti illeciti e rispetto all'adozione di atti
amministrativi nulli o annullabili.
Ricordo che il problema fu affrontato molto seriamente dalla
Commissione consiliare di inchiesta che si occupò del "caso
Maccari"; questa commissione presentò un'ampia relazione al
Consiglio che venne votata all'unanimità. Evidentemente tutte le
forze politiche condividevano la denuncia delle carenze che
venivano evidenziate in quella commissione.
Voglio ricordare anche un altro passaggio. A seguito di una
nostra iniziativa ispettiva, il Presidente della Regione - se non
sbaglio, era il 24 settembre 2003 -, annunciò l'intenzione di
affrontare il problema anche attraverso la costituzione di una
commissione tecnica ad hoc. Non abbiamo avuto notizie circa la
costituzione o meno di questa commissione, anche se ho ragione di
temere che la stessa non sia mai stata istituita o, se istituita,
non abbia ancora iniziato a lavorare, perché non abbiamo alcuna
notizia al contrario. In sostanza, riteniamo che questo tema vada
finalmente affrontato, con urgenza e determinazione, perché non si
può più aspettare oltre!
Cosa chiediamo con questa mozione? Chiediamo al Governo
regionale di dare concretezza ai suoi impegni che ha annunciato in
quest'aula, assumendo le iniziative legislative ed amministrative
ritenute idonee a prevenire atti illeciti da parte di dirigenti e
funzionari, attraverso la predisposizione di efficaci strumenti di
controllo degli atti e dei comportamenti.
Voglio fare un'osservazione. Nel mese di settembre, quando il
Presidente annunciò la costituzione della commissione, a noi era
sembrato di capire che questa sarebbe stata costituita da dirigenti
interni. Già allora feci un'osservazione che voglio ribadire. Non
abbiamo nulla in contrario a che questo argomento venga affrontato
da una commissione tecnica, ci sembra anche un'iniziativa
ragionevole. Ritengo però assai importante che questa commissione
tecnica venga integrata anche da esperti provenienti dall'esterno
dell'Amministrazione, per due ordini di motivi: perché le
professionalità esterne sono sempre utili, portando esperienze
nuove, contributi diversi, idee a cui magari noi non abbiamo
pensato, e poi perché - senza voler essere maliziosi! - diventa
difficile che siano gli stessi destinatari di una normativa più
rigida ad elaborarla.
Mettiamo pure - se lo ritenete opportuno - in piedi una
commissione di esperti che valuti il problema, con componenti
dell'Amministrazione regionale interna, ma cerchiamo di integrarla
con membri esterni che possono dare quella apertura ed essere più
incisivi, perché in genere il dirigente che opera in una
commissione ha una visione autoassolutoria del suo lavoro, vede
piuttosto i controlli come un impiccio e questo un dirigente onesto
ha anche ragione di ritenerlo, per certi versi! Credo che il
problema vada studiato con la massima apertura.
Mi permetto di fare un passo in avanti, una piccola proposta che
potrà essere tenuta in considerazione dal Governo regionale o dagli
esperti; è una proposta già avanzata in sede di commissione di
inchiesta sul "caso Maccari" proprio da esperti, da un professore
universitario che ne consigliava l'adozione: si tratta dei
controlli degli atti amministrativi con un sistema "a campione"; si
faceva questa osservazione - secondo me, fondata -, anche sulla
base di esperienze di carattere aziendale, privatistico. Se si
controlla tutto, si finisce per non controllare niente, perché
ormai, per la mole di atti amministrativi e di lavoro che viene
fatta nella nostra Regione, è impossibile ogni forma capillare di
controllo, quindi bisognerebbe studiare un meccanismo di controllo
cosiddetto "a campione".
Mi sembra che potrebbe funzionare, per esempio, l'istituzione di
una sorta di ispettorato interno, magari di ciascun assessorato,
costituito da persone che vanno negli uffici a fare dei controlli,
non con una funzione repressiva, ma con una funzione preventiva.
Molte volte vediamo che le procedure sono male eseguite, vi sono
degli errori, non perché vi sono dietro finalità illecite, ma
perché vi sono negligenze, a volte l'ignoranza di certe normative.
Spesso noto che gli atti amministrativi sono male motivati, o per
niente motivati, e ciò che sarebbe causa di annullamento. Poi
spesso non succede nulla in concreto perché non è che fuori di qui
vi siano molti cittadini, i quali, entro 60 giorni, fanno ricorso
al TAR! Meno male, perché se lo facessero, penso che metà degli
atti amministrativi verrebbero annullati per carenza di
motivazione! La motivazione non è solo un dato formale, ma consente
di capire perché è stato adottato quell'atto amministrativo. È
necessario che sulle motivazioni vi sia un controllo.
Cosa chiediamo, con molto buon senso, a nostro giudizio?
Chiediamo che il Governo regionale dia gambe a queste volontà già
espresse in questa sede e si faccia promotore, egli stesso, di
iniziative legislative o amministrative ritenute idonee ad
affrontare questa tematica. Chiediamo inoltre che il Governo
relazioni in Consiglio regionale sullo stato delle iniziative che
ha assunto entro tre mesi dall'approvazione della presente
mozione.
Président - Le débat est ouvert. La parole au Conseiller
Borre.
Borre (UV) - Ritengo che questo sia un argomento di interesse di
tutto il Consiglio regionale, quindi chiederei una riunione dei
Capigruppo, per verificare se è possibile concordare una
formulazione che vada bene per tutto il Consiglio. Ne approfitterei
inoltre per verificare la mozione al punto 37 dell'ordine del
giorno: anche quella potrebbe essere vista dai Capigruppo, per
avere una lettura unanime del Consiglio.
Si dà atto che la seduta è sospesa dalle ore 9,25 alle ore
9,52.
Président - Nous reprenons nos travaux. La parole au Conseiller
Curtaz.
Curtaz (Arc-VA) - È già stato depositato presso la Presidenza un
testo emendato della nostra mozione; la riunione dei Capigruppo ha
consentito di apportare alcune modifiche, chieste da vari gruppi
politici, che la ampliano. Il deliberato rimane praticamente
invariato, salvo per quanto riguarda il termine per la relazione
del Governo al Consiglio regionale sullo stato delle iniziative
assunte, che passa dai proposti tre mesi a quattro mesi. Questo
nuovo testo emendato della mozione ha ricevuto il consenso di tutti
i gruppi politici, quindi penso si possa procedere alla votazione
della medesima.
Président - Je soumets au vote la motion dans le texte amendé,
qui porte la signature des Conseillers Curtaz, Borre, Comé, Frassy
et Fiou et dont je donne lecture:
Mozione
Tenuto conto che negli ultimi anni si sono verificati casi di
abusi nella gestione amministrativa della Regione;
Ritenuto che tali situazioni siano rese possibili anche da
debolezze organizzative e da carenze nei controlli interni, come
evidenziato dalla Commissione consiliare d'inchiesta istituita il 5
dicembre 2002, ai sensi dell'articolo 21 del Regolamento interno
del Consiglio;
Richiamate altresì le conclusioni della Commissione
consiliare d'inchiesta, in particolare i rilievi in ordine alla
necessità di attuare pienamente la l.r. 45 del 1995;
Considerato che il problema della definizione di validi
strumenti di controllo di gestione, di valutazione dell'attività
amministrativa e di controllo strategico non sia più rinviabile, al
fine di realizzare un'amministrazione moderna basata su parametri
di legalità, efficienza, economicità, efficacia, imparzialità,
produttività, trasparenza e tempestività dell'azione
amministrativa;
Impegna
Il Governo regionale a promuovere tutte le iniziative
legislative ed amministrative ritenute idonee ad evitare la
commissione di atti illeciti nell'attività amministrativa, anche
attraverso la predisposizione di efficaci strumenti di controllo
degli atti e dei comportamenti;
Impegna altresì
Lo stesso Governo a relazionare in Consiglio regionale sullo
stato delle iniziative assunte in riferimento alla problematica in
esame entro quattro mesi dall'approvazione della presente
mozione.
F.to: Curtaz - Borre - Comé - Frassy - Fiou
Conseillers présents et votants: 25
Pour: 25
Le Conseil approuve à l'unanimité.
