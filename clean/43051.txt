Classificazione
ORDINE PUBBLICO - FORZE ARMATE
Pubblica sicurezza
TRASPORTI E VIABILITÀ
Trasporti



Oggetto del Consiglio n. 497 del 21 aprile 2021 - Resoconto
OGGETTO N. 497/XVI - Reiezione di mozione: "Introduzione di
controlli a campione da parte delle Forze dell'ordine sui mezzi di
trasporto pubblico locale su gomma al fine di prevenire atti lesivi
nei confronti dei conducenti e dell'utenza".
Bertin (Presidente) -
Alla presenza di 34 Consiglieri,
possiamo dare avvio ai lavori pomeridiani del Consiglio. Siamo alla
mozione iscritta al punto n. 11 dell'ordine del giorno. Ha chiesto
la parola la consigliera Foudraz per l'illustrazione, ne ha
facoltà.
Foudraz (LEGA VDA) -
La presente mozione, che si collega
all'interrogazione portata in aula nella seduta del Consiglio
regionale del 24 e 25 marzo scorsi e che riguardava i controlli
attuati da parte delle Forze dell'ordine sui mezzi di trasporto
pubblico locale su gomma, viene portata all'attenzione del
Consiglio regionale stante la problematica che alla data in cui il
trasporto pubblico locale è divenuto gratuito a seguito delle
deliberazioni adottate dalla Giunta regionale, l'afflusso di utenti
che viaggiano con trasporto pubblico locale su gomma, soprattutto
nella fascia oraria serale e notturna prevalentemente da Aosta
verso la Bassa Valle è aumentato, così come sono aumentate le
segnalazioni in merito alla condotta e al comportamento di gruppi
di individui che fruiscono di tale servizio e che spesso accedono
ai mezzi di trasporto sopra descritti in condizioni psicofisiche
alterate, probabilmente a causa di assunzione di alcool, piuttosto
che di altre sostanze stupefacenti ponendo in pericolo quindi
l'incolumità sia del conducente del mezzo che dei passeggeri
trasportati. Questa è una situazione che genera paura e disagio nei
confronti di coloro che per lavoro o per altre motivazioni
usufruiscono appunto dei mezzi di trasporto pubblici. Si evidenzia
che viene altresì riportato che i mezzi di trasporto pubblico
locale su gomma ormai da diversi mesi sono carenti nella pulizia
dell'abitacolo, pulizia che soprattutto ora dovrebbe essere
garantita ai massimi livelli ai fini del contenimento pandemico e
che i soggetti sopra menzionati non si attengono alle regole anti
contagio, anche se richiamati dai conducenti o dagli altri
passeggeri. Viene segnalato che per giorni e giorni gli
igienizzanti posti all'ingresso dei mezzi sono vuoti, in altri casi
sono rotti e quindi inutilizzati e inutilizzabili. Se i mezzi
venissero sanificati tutti i giorni, al rientro in deposito ci si
accorgerebbe quindi che gli stessi sono in condizioni
deteriorate.
Riporto nello specifico una pubblicazione che è apparsa su un
social media
nella giornata del 10 marzo 2021 omettendone
ovviamente, per ragioni di
privacy
, il nome e cognome della
persona che espone la lamentela, e questa è una delle tante persone
che espongono lamentele di questo genere. Il
post
esordisce
in questa modalità: "ieri mi è capitato uno spiacevole episodio
sull'autobus della tratta Verrès/Aosta, ma non so se sia peggio la
mancanza di rispetto dell'altro, l'assenza del senso civico o il
silenzio della comunità. Al di là del divieto di condividere il
posto attiguo con un altro passeggero non familiare, personalmente
non nego mai a un altro cittadino di sedersi accanto e
possibilmente di spalle quando si indossa bene la mascherina, naso
e bocca ben coperti, e così un ventenne mi chiede di spostare lo
zaino per sedersi vicino, ma gli chiedo gentilmente di indossare la
mascherina non a modo di scaldacollo. Il giovane si siede
bruscamente accanto non ascoltando il mio consiglio e mi dice di
andare da un'altra parte visto che lui fa quello che vuole e che
devo smettere di dettare le regole, tutto ovviamente accompagnato
da bellissimi insulti e parolacce. Mi avvicino all'autista ed
espongo l'accaduto, l'autista prontamente ferma il mezzo alla prima
piazzola di sosta e chiede chi è il passeggero che non vuole
indossare la mascherina. Silenzio tombale ovviamente, il giovane
non accenna a costituirsi e prontamente gli chiedo di avere il
coraggio di presentarsi. Sempre con la mascherina abbassata, mi
augura - queste le ripeto sono parole proprio del post -: "un
tumore al seno e alle ovaie" perché sono donna, forse avrà un
esempio di donna che è solo utile a riprodursi. Vuole chiamare i
Carabinieri ma non lo fa e l'autista lo obbliga a lasciare
l'autobus, mentre cerca di sputarmi addosso, spero non abbia la
stessa mira quando deve fare la pipì. Finalmente riconquisto il mio
posto, solo una donna mi ha supportato durante questo spiacevole
evento e gli altri passeggeri mi hanno detto che la prossima volta
devo fare finta di non vedere chi non indossa la mascherina oppure
mi devo allontanare senza discutere.
Come dicevo, questa è solo una delle tante segnalazioni sullo
stesso genere. Io invito comunque tutti coloro che dovessero
trovarsi in condizioni simili a non limitarsi a postare le
lamentele sui social o rappresentarle a noi con queste modalità,
bensì invito alla segnalazione dei fatti con esposti alle Forze
dell'ordine visto che, dai dati forniti nel Consiglio di marzo
dall'Assessore, sembrerebbe che tale problematica non sussista.
In aula, nel corso del Consiglio del 24 e 25 marzo, ci è stato
comunicato che dai controlli che sono stati effettuati dalle Forze
dell'ordine, e nello specifico solo dall'Arma dei Carabinieri, il
dato che ne è emerso è comunque di 197 controlli ordinari sulla
tratta Aosta/Courmayeur e 62 controlli ordinari sulla tratta
Aosta/Verrès nell'arco temporale di un anno.
Si presuppone che gli stessi controlli siano avvenuti
prevalentemente in orario diurno visto che le stazioni disseminate
sul territorio regionale, per questioni di organico, sono operative
durante il giorno e pertanto i controlli non avvengono nel momento
in cui si evidenzia maggiormente questa problematica, ovvero nelle
ore serali e notturne. Evidenziato che comportamenti del genere
potrebbero avere risvolti di sicurezza di ordine pubblico, di
pericolo per l'incolumità dei trasportati e del conducente, oltre
che risvolti di carattere sanitario, con la presente mozione il
Consiglio regionale impegna il Governo regionale a porre in essere
tutte le azioni necessarie affinché i mezzi di trasporto pubblico
locale su gomma siano adeguatamente puliti e sanificati, porre in
atto tutte le azioni possibili affinché gli organi di Polizia
preposti al controllo della sicurezza e dell'ordine pubblico
effettuino opportuni controlli a campione sui mezzi di trasporto
pubblico locale su gomma extraurbano su rete stradale ordinaria,
soprattutto nelle ore serali e notturne qualora il servizio
notturno sia riattivato, al fine di prevenire quindi possibili atti
lesivi nei confronti dei conducenti dei mezzi e dell'utenza
trasportata. Infine prevedere la possibilità di dotare i mezzi di
trasporto di un sistema di allertamento delle Forze dell'ordine da
azionare a cura del conducente in caso di problemi di pericolo per
sé e per i trasportati.
Presidente -
Apriamo la discussione generale sulla
mozione. Qualcuno intende intervenire in discussione generale? Non
vedo richieste, chiudo la discussione generale. Per il Governo, ha
chiesto la parola l'assessore Minelli, ne ha facoltà.
Minelli (PCP) -
Mi rivolgo alla collega Foudraz, che è la
prima firmataria di questa mozione, l'impegno dell'atto diviso in
tre parti riprende, come ha sottolineato la collega, in buona parte
l'argomento della sua precedente interrogazione, cioè
l'introduzione alla necessità di un controllo da parte delle Forze
dell'ordine sul trasporto pubblico locale al fine di prevenire atti
lesivi nei confronti dell'utenza e dei conducenti e aggiunge nel
primo punto il tema della pulizia e della sanificazione dei mezzi
sul quale rispondo subito. Le aziende affidatarie del servizio del
trasporto pubblico locale su gomma, che, com'è noto, sono: Arriva
Italia S.r.l., SVAP società Cooperativa e VITA S.p.A., seguono
delle procedure di pulizia e di sanificazione a bordo dei mezzi,
com'è peraltro previsto dal decreto del Presidente del Consiglio
dei ministri del 1° marzo 2020, che ha introdotto misure urgenti in
materia di contenimento e gestione dell'emergenza epidemiologica da
Covid-19. Il decreto è intervenuto in modo organico allo scopo di
prevenire e contrastare l'ulteriore trasmissione del virus, nonché
di garantire uniformità nell'attuazione dei programmi di
profilassi. Le società soprarichiamate hanno consegnato agli uffici
competenti copia degli ordini di servizio dove sono riepilogate le
misure adottate finalizzate al contenimento del contagio nei modi e
nelle forme disposte dal Ministero, delle dichiarazioni in merito
alla pulizia interna dei vettori accludendo le schede di sicurezza
dei prodotti utilizzati per la sanificazione.
Ragionevolmente, nel corso della giornata, i mezzi che sono
fruiti da una moltitudine indifferenziata di utenti, si sporcano e
peggiora il livello della qualità, tuttavia a fine servizio, al
rientro in deposito, le società dichiarano che gli autobus sono
assoggettati ai protocolli di cui sopra.
Rispetto al punto 2 della mozione, e cioè porre in atto tutte le
azioni possibili affinché gli organi di Polizia preposti al
controllo della sicurezza e dell'ordine pubblico effettuino
controlli a campione sui mezzi di trasporto su rete stradale
ordinaria soprattutto nelle ore serali e notturne, non ripeto
integralmente quanto avevo già dichiarato in risposta alla sua
precedente interrogazione, sottolineo però che i riscontri erano
stati fatti sia con i Carabinieri che con la Questura, le avevo
dato i dati dei Carabinieri perché ci erano pervenuti addirittura
in quella giornata, lo avevo sottolineato, ma anche dalla Questura
ci era stato detto che non si erano riscontrate delle necessità in
questo senso. Tenuto conto del basso numero di eventi che si sono
verificati fino ad oggi, non si ritiene necessario attivare un
protocollo specifico relativo ai controlli. Ricordo che è pervenuta
una sola segnalazione, peraltro di un episodio diurno.
Facendo riferimento a quanto lei ha appena evidenziato, e cioè a
questo
post
relativo al 10 di marzo sui problemi riscontrati
sulla tratta Verrès/Aosta, condivido le sue valutazioni, è un
episodio del tutto deplorevole che peraltro è avvenuto, da quello
che ho capito, durante la giornata. Correttamente, a mio avviso,
l'autista ha arrestato l'autobus ma, oltre a ciò, avrebbe dovuto
intervenire chiamando le Forze dell'ordine perché ogni autista
degli autobus del servizio pubblico locale è dotato di un cellulare
per le chiamate e ancor più questo episodio avrebbe dovuto essere
segnalato, anche dopo, alla società e alle Forze dell'ordine
stesse. Sul fatto che ci sia una scarsa coscienza civile e una
maleducazione imperante anche nel trattare i mezzi e sporcandoli
come spesso avviene, non posso che essere d'accordo con lei. Nel
caso vi fosse un aumento di queste problematiche, sarà impegno
dell'Assessorato attivarsi per un confronto rapido con le Forze
dell'ordine e per la messa in atto di successive azioni di
controllo.
Rispetto al terzo punto, e cioè alla possibilità di dotare i
mezzi di trasporto di un sistema di allertamento da azionare a cura
del conducente, ricordo che le corse notturne non sono più attive
da novembre 2020 e che comunque, nel caso dovessero crearsi
situazioni di pericolo o di disagio che dovessero mettere a
repentaglio l'incolumità del personale o dei viaggiatori, è una
prassi consolidata, come ci assicurano le società, che l'autista
proceda, com'è accaduto nella situazione che lei ha rappresentato,
ad arrestare il mezzo ma anche ad allertare le Forze dell'ordine.
Non è ovviamente previsto in nessun caso l'obbligo in capo al
conducente di intervenire
motu proprio
per sedare eventuali
problemi di ordine pubblico venutisi a creare durante il viaggio.
In base ai programmi di investimento finalizzati al rinnovamento
del parco mobile, sottolineo poi che è prevista, quale requisito
cogente, la videosorveglianza, pertanto gradualmente i mezzi che
sono adibiti a trasporto pubblico locale saranno dotati di questo
utile sistema deterrente. Va da sé che vi si possa poi ricorrere
unicamente in circostanze specifiche e nell'assoluto rispetto della
normativa vigente in materia di
privacy
e di dati
personali.
Per quanto attiene all'ipotesi di dotare i mezzi di un
collegamento diretto con le Forze dell'ordine cui ricorrere in caso
di necessità, è una proposta da valutare con attenzione e di
concerto con le società esercenti il servizio e le Forze
dell'ordine stesse, cosa che faremo. Ad ogni modo, come le dicevo,
ogni autista è dotato ovviamente di un cellulare che può essere
utilizzato allo scopo.
In base a quanto è stato dichiarato, quindi le chiediamo di
ritirare la mozione.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie Assessore per la risposta,
che peraltro in alcuni punti mi era già stata anticipata con
l'interrogazione presentata nel corso del Consiglio di marzo. Noi
non riteniamo di ritirare la presente mozione poiché ravvisiamo che
vi sia comunque un pericolo di incolumità. Spiace constatare che
comunque il Governo regionale e la maggioranza non sia sensibile
sotto questo punto di vista. Io credo che la sicurezza dal punto di
vista dell'ordine pubblico e la sicurezza sanitaria debbano venire
in primo luogo. Non vorrei mai dover tornare in quest'aula e dover
dire: "ve lo avevamo detto".
Presidente -
Vi sono dichiarazioni di voto? Non vedo
prenotazioni, pertanto passiamo alla votazione della mozione. La
votazione è aperta. Invito il collega Segretario a collegarsi con i
Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
La votazione è chiusa.
Presenti: 35
Votanti           
: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi)
La mozione non è approvata.
