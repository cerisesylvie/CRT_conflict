Classificazione
INFORMAZIONE
Radiotelecomunicazioni



Oggetto del Consiglio n. 770 del 7 ottobre 2009 - Resoconto
OGGETTO N. 770/XIII - Interpellanza: "Intervento finanziario
per le spese sostenute dai cittadini per l'acquisto di un nuovo
televisore a seguito del passaggio al digitale terrestre".
Interpellanza
Preso atto dello spegnimento del segnale analogico televisivo
della nostra regione e del contemporaneo passaggio al segnale
digitale terrestre, recentemente completato;
Constatato che molte persone, soprattutto anziane, hanno
avuto difficoltà a sintonizzarsi sulle nuove frequenze con i vecchi
televisori, anche se integrati con gli opportuni decoder, e che ciò
ha comportato una corsa ad acquistare nuovi televisori col decoder
digitale integrato;
Evidenziato che il passaggio al digitale terrestre quindi ha
comportato un esborso significativo di denaro da parte delle
famiglie valdostane, ed in particolare da parte delle persone
anziane, che spesso hanno redditi modesti;
la sottoscritta Consigliera regionale
Interpella
la Giunta regionale per conoscere se intenda, già a partire
dalla prossima finanziaria e dalla legge di bilancio 2010,
prevedere il rimborso di una somma forfetaria a tutti coloro che,
in occasione del passaggio al digitale terrestre, hanno dovuto
acquistare un nuovo televisore.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente. Il passaggio al
digitale terrestre è avvenuto, però con un bel po' di caos! Ora
occorre tirare le somme. Abbiamo constatato che, di fronte alla
difficoltà di risintonizzare il decoder e più in generale alle
varie difficoltà tecniche del passaggio da analogico a digitale,
molti valdostani, soprattutto gli anziani per i quali la
televisione è una risorsa importante, si sono affrettati a
comprarsi un televisore nuovo con già un sintonizzatore digitale
installato. Anche sui giornali locali è stata riportata la notizia
che in quei giorni di metà settembre c'era una ressa nei negozi che
vendevano televisori, come fosse la vigilia di Natale o l'apertura
delle stagioni dei saldi! Ora, proprio perché molti di questi
acquirenti sono stati degli anziani spesso con un basso reddito,
penso che sarebbe una scelta corretta e responsabile della Giunta
regionale che prevedesse nella prossima finanziaria di venire
incontro a queste persone con un contributo forfetario,
eventualmente limitato ai nuclei familiari con un ISEE inferiore ad
un certo limite. La somma totale da impegnare non sarebbe molto
rilevante, ma molto rilevante sarebbe l'apprezzamento per
l'attenzione rivolta dall'Amministrazione regionale per le persone
anziane e spesso sole. Grazie.
Si dà atto che dalle ore 12,08 assume la presidenza il
Vicepresidente André Lanièce.
Presidente
- La parola al Presidente della Regione,
Rollandin.
Rollandin (UV)
- L'argomento sollevato con una certa
enfasi da parte della collega credo che si riferisca ad un aspetto
che ha avuto un impatto, perché il passaggio in questa fase
dall'analogico al digitale ha creato una serie di difficoltà da una
parte, ma anche un impegno importante di tutte le strutture non
solo regionali, dell'INVA, la RAI, i Comuni, tutti i tecnici che
hanno dato la disponibilità, che hanno minimizzato l'impatto che da
altre parti, come vedete dalle cronache quotidiane, ha creato delle
difficoltà molto supplementari e ancora mesi dopo non c'è ancora la
possibilità di avere il segnale, soprattutto in alcune zone
montane, che per noi sono l'80 percento.
Venendo alla sostanza della domanda che è stata presentata, cosa
si pensa a proposito del problema di intervenire nell'ambito del
cambio dell'apparecchio televisivo, vorrei sottolineare che su
questo in tempi non sospetti, già un anno fa, c'era stata una
richiesta che avevamo avanzato al Ministero competente affinché
venisse riconvertita una parte dei soldi che erano per il decoder
come intervento a favore del cambio del televisore, della
rottamazione. Rottamazione che, come sapete, ha avuto un suo corso,
perché c'è una parte di possibilità di utilizzare il 20 percento di
detrazione fiscale nel momento in cui nell'ambito, come prevede la
legge, di ristrutturazione dell'immobile si cambia, fra gli altri,
anche il televisore, ma solo in quei casi e non nell'insieme
dell'operazione. Purtroppo a questa proposta di utilizzare i fondi
che sono per il decoder, che erano stati originariamente previsti
per la Sardegna e la Valle d'Aosta, non c'è stata una risposta
positiva, perché avrebbe comportato una modifica legislativa a
livello nazionale che non era percorribile (così ci è stato
risposto). Non abbiamo quindi potuto fare questo passaggio ed è
rimasto quel contributo di 50 euro per il cambio del
decoder
. Per quanto ci riguarda, dobbiamo dire che l'attuale
normativa esclude qualunque possibilità di introdurre contributi o
agevolazioni finanziarie collegate ad apparecchi televisivi oggi in
commercio. Infatti la legge finanziaria 2006 prevede che gli
apparecchi di ricezione televisiva digitale devono possedere
determinati requisiti tecnici, tra cui l'interattività e la
possibilità di collegamento alla rete telefonica, caratteristiche
queste oggi non disponibili in commercio. Non risulta pertanto
possibile per l'Amministrazione regionale prevedere una qualsiasi
forma di agevolazione finanziaria collegata all'acquisto del
televisore, perché noi lo avevamo approfondito per vedere se in
alternativa si poteva fare. L'unico è il riferimento al decreto
anticrisi del Ministero dello sviluppo economico, convertito con la
legge n. 33 del 9 aprile 2009, che ammette la possibilità per il
contribuente che fruisce delle agevolazioni del 36 percento per il
recupero del patrimonio edilizio, di detrarre nella misura del 20
percento le spese documentate per l'acquisto di apparecchi
televisivi, oltre che di mobili ed elettrodomestici. Questo è oggi
lo stato dell'arte, quindi non è possibile intervenire in tale
ambito. Per quanto ci riguarda, abbiamo fatto il possibile per
agevolare il sistema, avevamo cercato di sollecitare un intervento
a livello nazionale, perché al nostro livello non era possibile,
tenuto conto che i nuovi televisori saranno già tutti di nuova
generazione, quindi oggi abbiamo una generazione di apparecchi
vecchi. Nell'ambito di quello che è stato ad oggi l'intervento,
abbiamo visto che in Valle d'Aosta - questo credo sia il motivo
della sollecitazione della collega - molti hanno approfittato di
tale passaggio per cambiare il televisore vecchio prendendo quello
nuovo, ma su questo ci è impossibile intervenire. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per le risposte
che mi ha dato. Lo so che a livello nazionale non è stata accettata
la richiesta che è stata fatta. Quello che mi chiedevo è che gli
anziani il televisore, se non c'era questo cambio di digitale, non
lo avrebbero cambiato e sappiamo che tutti gli anziani avevano dei
televisori vecchi e che con l'acquisto del nuovo decoder purtroppo
tanti non possono metterlo e c'è una parte di essi che sono stati
obbligati a cambiarlo, perché senza televisore sono già soli e non
hanno... Mi chiedevo pertanto, come abbiamo fatto precedentemente,
che abbiamo dato dei contributi per i computer, era un'iniziativa
dal Governo, se si poteva fare, ma un minimo, non chiedo chissà che
cosa, proprio per andare incontro a queste persone che si
trovano... Il 20 percento da detrarre su quella legge poi... volevo
solo dire che la maggior parte di queste persone anziane hanno
tutti dei trattamenti minimi di pensione, l'IRPEF è molto basso e
non potrebbero nemmeno detrarla, perciò non ne avrebbero nessun
beneficio. Era solo se c'è la volontà di dare un piccolo
contributo, come abbiamo fatto per i computer, visto che lì
agevoliamo i ragazzi...
(interruzione del Presidente della Regione, fuori
microfono)
...l'ho capito, mi chiedevo se c'era la volontà nel prossimo
bilancio di andare incontro a questo. Grazie.
