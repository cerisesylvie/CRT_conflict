Classificazione
COOPERAZIONE
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 787 del 28 luglio 1999 - Resoconto
OGGETTO N. 787/XI Approvazione dell'esecuzione diretta, da
parte della Regione, dei lavori di ristrutturazione di un edificio
da destinare a caseificio cooperativistico in Comune di Cogne ai
sensi dell'articolo 20, comma 1°, della legge regionale 6 luglio
1984, n. 30.
Deliberazione Il Consiglio
Richiamato l'articolo 20, 1° comma della legge regionale del 6
luglio 1984, n. 30 e successive modificazioni che recita: "Le
strutture previste dall’articolo 17 potranno essere
costruite direttamente dalla Regione, con spese a totale carico del
bilancio regionale, qualora siano di rilevante importanza ai fini
dell’esercizio dell’agricoltura e di
interesse generale";
Considerato che gli ingg.ri Arditi Alberto di Saint-Vincent e
Trasino Corrado di Aosta, incaricati con deliberazione della Giunta
n. 3029 in data 5/7/1996, hanno fatto pervenire il progetto
esecutivo con l'indicazione dei lavori necessari per la
ristrutturazione di un edificio da destinare a caseificio
cooperativistico in Comune di Cogne, che prevede una spesa
complessiva di Lire 2.072.700.000 comprensiva di I.V.A. così
ripartita:
per lavori a base d’asta:
- Lire 1.039.918.956 per lavori a corpo (63,21 %)
- Lire 430.814.838 per lavori a misura (26,18 %)
- Lire 76.331.322 per lavori in economia ( 4,64 %)
- Lire 97.934.884 oneri per la sicurezza ( 5,95 %)
arrotondato a Lire 1.645.000.000
somme a disposizione per rinvenimenti imprevisti o non
prevedibili
nella fase progettuale (5%) Lire 82.250.000
per oneri I.V.A. (20%) Lire 345.450.000;
Considerato che, ai sensi del comma 4° - art. 15 - L.R. 12/96,
le lavorazioni valutate a misura sono state motivate dai
progettisti nella relazione tecnica allegata al progetto
esecutivo;
Rilevato che il Direttore coordinatore del ciclo, Roberto
Domaine, ai sensi dell’art. 4, comma 3, della L.R.
12/96, ha provveduto alla certificazione di conformità della
progettazione;
Ritenuto di approvare il progetto esecutivo di cui si tratta e
stabilito che il sistema di scelta dell’esecutore
dell’opera con il quale
l’Amministrazione stipulerà il contratto è
l’asta pubblica o pubblico incanto, con il criterio
previsto dall'articolo 25 della legge regionale 20 giugno 1996, n.
12, comma 1°, lettera a);
Considerato, infine, che in data 30 giugno 1998 il comune di
Cogne ha rilasciato la concessione edilizia necessaria per
l'esecuzione delle opere, avendo preventivamente acquisito tutti i
pareri e le autorizzazioni indispensabili per la legittimità della
concessione medesima;
Vista la legge regionale 20 giugno 1996, n. 12;
Vista la legge regionale 6 luglio 1984, n. 30 e successive
modificazioni;
Vista la legge regionale 7/12/1979, n. 66, in particolare
l’art. 1 lettera d), che stabilisce la competenza
del Consiglio regionale in merito all’approvazione
della costruzione e sistemazione straordinaria di strade, di opere
idrauliche e di altri lavori pubblici di interesse regionale oltre
il limite di spesa di competenza della Giunta;
Richiamata la deliberazione della Giunta regionale n. 2 in data
11 gennaio 1999 concernente l’approvazione del
bilancio di gestione per l’anno 1999 e per il
triennio 1999/2001, con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative, nonché la circolare n. 4 in data 29
gennaio 1999;
Visto, inoltre, l’obiettivo gestionale n. 152003
"Attuazione di iniziative finalizzate al miglioramento ed
incremento delle produzioni" del bilancio di gestione per
l’anno 1999;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato, dal Direttore della
Direzione Promozione Sviluppo Agricolo
dell’Assessorato Agricoltura e Risorse naturali, ai
sensi del combinato disposto degli articoli 13, comma 1, lettera e)
e 59, comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della III Commissione consiliare permanente;
Delibera
1) di approvare l’esecuzione dei lavori di
ristrutturazione di un edificio da destinare a caseificio
cooperativistico in comune di Cogne per un importo complessivo di
Lire 2.072.700.000 I.V.A. compresa di cui al progetto
esecutivo;
2) di stabilire che alla scelta del soggetto con il quale
l’Amministrazione stipulerà il contratto per
l’esecuzione dell’opera si provvederà
con il sistema dell’asta pubblica o pubblico
incanto, ai sensi dell’articolo 24, comma 1, della
legge regionale n. 12/96, per un importo a base d'asta di Lire
1.645.000.000;
3) di demandare agli organi e strutture competenti gli
adempimenti necessari per l’esecuzione della
presente deliberazione.
Président
La parole à l’Assesseur à
l'agriculture et aux ressources naturelles, Perrin.
Perrin (UV)
Molto brevemente. L'intervento rientra nel
programma generale dell'Assessorato dell'agricoltura di
razionalizzazione del settore lattiero-caserario: in particolare ci
si propone di dotare la Cooperativa agricola Grand Paradis di Cogne
di una struttura in grado di raccogliere e trasformare il latte
proveniente dal comune stesso in locali conformi alle nuove norme
igienico-sanitarie. La quantità di latte prodotta nel Comune di
Cogne è valutata in circa 1.200 chilogrammi al giorno.
Questo comprensorio non è incluso in altro bacino del fondovalle
in quanto la distanza notevole non renderebbe conveniente il
trasporto del latte per la trasformazione in fontina e i costi
unitari sarebbero alquanto elevati. C'è inoltre una validità
economica anche nella possibilità di vendita diretta della
produzione in loco, essendo Cogne un comune turistico, e quindi ci
potrebbe essere un plusvalore prodotto dalla vendita diretta.
Queste sono le indicazioni che hanno indirizzato la scelta verso
la costruzione del caseificio che comporta una spesa di
1.727.250.000 lire.
Président
La discussion est ouverte. La parole au
Conseiller Frassy.
Frassy (FI)
Abbiamo delle perplessità su questo
provvedimento che sono per certi versi nelle dichiarazioni
dell'Assessore, ma non nelle dichiarazioni fatte adesso, ma nelle
dichiarazioni fatte anche poco fa, cioè quando si parlava di un
protocollo di qualità, quando si parlava di una sovrapproduzione e
di conseguenza si parlava di qualità.
Il fatto che l'Assessore dica che questa delibera è praticamente
la realizzazione di un programma che è già stato approvato e
valutato da parte della Giunta secondo noi non è un attenuante, ma
per certi versi può essere un aggravante su quelle conclusioni che
entro fine anno l'Assessore ha detto di voler trarre per quanto
riguarda il comparto della produzione lattiero-casearia nella
nostra Regione perché è evidente che una struttura di queste
dimensioni che non mi sembra fra le più piccole sicuramente in una
Regione come la nostra va a rafforzare o consolidare determinate
produzioni.
Allora ci sarebbe piaciuto capire se questa produzione di 1.200
chilogrammi di latte al giorno della valle di Cogne ad oggi ha già
uno sbocco e che tipo di sbocco e come si inserisce questo
caseificio su quella produzione per capire alla fine della
realizzazione di quest'opera che tipo di plusvalore può essere
apportato ai prodotti lattiero-caseari della nostra Regione o che
tipo di sovrapproduzione si viene a creare. Riteniamo che a fronte
della situazione che abbiamo discusso anche nel pomeriggio, ma che
è oggetto di studi e di valutazioni, una delibera di questo genere
dovrebbe essere illustrata con dei dati tecnici più precisi e
soprattutto dei dati di prospettiva.
Président
La parole à l’Assesseur à
l'agriculture et aux ressources naturelles, Perrin.
Perrin (UV)
Solo per precisare che 1.200 chilogrammi
corrisponde al latte prodotto oggi a Cogne; in questo momento è
trasformato in parte in una latteria, in parte da privati. La
funzione del caseificio è quella di dare una struttura razionale e
soprattutto funzionale dal punto di vista igienico-sanitario e
permettere la vendita diretta del prodotto attraverso un apposito
locale, il che può dare maggior reddito ai produttori.
Per quanto riguarda il discorso della qualità, il non dover
trasportare il latte a valle è una garanzia per la qualità del
latte stesso e del prodotto che poi ne consegue. Quindi la
struttura è da vedere come una razionalizzazione dell'attuale
momento di trasformazione esistente a Cogne, non come un incremento
di produzione.
Président
Je soumets au vote le point 24.2:
Conseillers présents: 31
Votants: 29
Pour: 29
Abstentions: 2 (Frassy, Tibaldi)
Le Conseil approuve.
