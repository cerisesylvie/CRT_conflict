Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2731 del 9 maggio 2017 - Resoconto
OGGETTO N. 2731/XIV - Interpellanza: "Interventi per
velocizzare l'attuazione del 'piano cultura'".
Fosson (Presidente) -
Punto n. 18 all'ordine del giorno.
Ha chiesto la parola il consigliere Cognetta, ne ha facoltà.
Cognetta (M5S) -
Parliamo in questa interpellanza del
famoso piano cultura, che è sostanzialmente la possibilità data
dalla Giunta di spendere 50 milioni di euro in tre anni (2016/2018)
per sistemare tutta una serie di beni del patrimonio culturale
della Regione: castelli, piuttosto che altri beni di proprietà.
Tale piano attualmente è fermo al palo, perché ho appreso, da una
risposta avuta dagli uffici a una mia richiesta sollecitata dal
famoso acquisto di quella famosa magnifica opera lignea, di cui non
potevamo fare a meno, Assessore, che i 140 mila euro pagati sono,
guarda caso, il 10 percento di quello che abbiamo speso: abbiamo
usato poco più di 1 milione di euro, di cui 140 mila euro sono per
un'opera acquistata e poi messa a disposizione - non so se lo sarà
o se è già stata messa a disposizione - all'interno del castello di
Sarriod de la Tour.
Ciò che ho notato in questo piano è che da un lato ci sono delle
spese giustificate e giustificabili, ma dall'altro ritengo che ci
siano delle spese che non sono così urgenti e importanti, a fronte
di altri siti archeologici che non sono compresi in questo piano e
che sono ancora fermi, o comunque chiusi e non fruibili. Pertanto
chiedo se la situazione è realmente questa. Ma di questo ne ho già
conferma, perché lei è già venuta in Commissione, ha fatto articoli
di stampa e ha detto che sicuramente la situazione è tale. I miei
numeri magari non saranno perfetti, ma sicuramente c'è un grosso
problema di spesa rispetto a quella che dovrebbe essere. È anche
una misura che in qualche modo favorisce il lavoro, perché mettere
sul territorio una cifra così ingente genera sicuramente del
lavoro, ma se non viene fatta, ritorniamo al problema che dicevamo
nelle interpellanze precedenti. Oltre a questo, però, se
riuscissimo una volta per tutte ad aprire tutta una serie di siti,
grandi e piccoli, sia presenti nella città di Aosta che nel resto
della regione, potremmo fare un favore anche ad altri territori da
un punto di vista turistico, commerciale e dei beni culturali.
Quindi io spero che lei mi dia ragione.
Non voglio entrare nel merito di che cosa io non ritenga
opportuno, però faccio un esempio che mi è caro. Quando prevediamo
di spendere una cifra così importante per dei beni che non ci
appartengono, mi riferisco ai beni ecclesiastici, e invece lasciamo
chiusi i beni regionali, io delle domande da cittadino me le pongo.
Ritengo che forse dovremmo cominciare dai nostri e poi occuparci
anche degli altri, per quanto siano importanti. Oppure si fanno
delle scelte diverse: si crea maggiore collaborazione con gli enti
ecclesiastici. Altrimenti diventa una questione, secondo me, dal
punto di vista dei cittadini, poco comprensibile.
Attendo di avere delle risposte e soprattutto mi aspetto che dia
delle modifiche tangibili, quindi con delibera o con altra
documentazione, rispetto a ciò che intende fare e anche come
intende risolvere il problema del blocco di questi
finanziamenti.
Presidente -
Ha chiesto la parola l'assessore Certan, ne
ha facoltà.
Certan (ALPE) -
Grazie collega Cognetta. Il piano
cultura, che non è da confondere con il piano culturale, è definito
con deliberazione della Giunta Regionale n. 244 del 2016. È stato
predisposto dalle strutture avendo come finalità e obiettivo di
destinare dei fondi per determinare delle opere che contribuiscono
alla qualità e all'incremento dell'offerta culturale e turistica
valdostana, ma che hanno anche l'obiettivo di tutelare il
patrimonio valdostano, perché dietro questo piano c'è una forte
azione di tutela del patrimonio monumentale e artistico
valdostano.
Il quadro delle attività effettuate e che sono in corso è stato,
come da lei ricordato, ampiamente e dettagliatamente esplicitato la
scorsa settimana in V Commissione. Troverà sicuramente tutto il
resoconto, essendo stato registrato, ma d'altronde lei possedeva
anche il piano stesso che le avevamo fornito, quindi è tutto
dettagliato, anche i tempi e le varie fasi di intervento. Cercherò
comunque di riassumere brevemente, delineando le linee fondamentali
del suo sviluppo.
Il milione di euro speso riguarda in particolare l'esecuzione di
piccoli lavori che hanno agevolato le piccole e medie imprese, le
cui pratiche amministrative, per importo e per complessità, sono
state gestite totalmente dagli uffici della Soprintendenza,
riuscendo in tal modo a fare fronte alle urgenze.
Lei ha citato anche l'opera lignea che, come ben sa, è una
scelta precedente all'insediamento della nostra Giunta. Questa
opera è stata destinata al castello Sarriod de la Tour, perché
congruente con l'epoca e con il castello stesso.
Vi sono ancora 14 milioni 400 mila euro prenotati per il 2016 e
di conseguenza, in base all'avvio di questi lavori e poi
conseguenti alle varie fasi, 15 milioni di euro per il 2017 e 20
milioni per il 2018. Evidenzio che il settore edile interessato,
nel campo dei beni culturali, proprio per la sua delicatezza e
anche per la peculiarità del settore, è limitato a ditte
qualificate e specializzate nel settore del restauro archeologico,
architettonico, storico e artistico, così come previsto dalla norma
in vigore. Questa è solo una precisazione, però credo che sia
importante tenerne conto.
Il Governo regionale è impegnato a sollecitare le differenti
strutture, perché sono diverse quelle che agiscono e che lavorano
per questo piano, per accelerare le spese già finanziate, in quanto
si ritiene che gli interventi previsti siano urgenti sia per la
tutela che per la messa a norma degli edifici già inseriti nel
piano, sia - non ultimo - per la messa a sistema con la rete
esistente dei beni culturali. Quest'ultima infatti ha una forte
valenza turistica: penso, ad esempio, ad alcuni edifici che sono
lungo la via Francigena, o comunque lungo le nostre vie di
comunicazione.
Non siamo intervenuti nella scelta delle priorità e abbiamo
lasciato il piano come era stato predisposto, proprio per non
vanificare quanto già avviato dagli uffici, perché avrebbe voluto
dire riiniziare tutto l'iter. Eventuali economie di spesa
permetteranno una riflessione politica sull'attivazione di
ulteriori interventi su altri siti, pur evidenziando che con il
piano cultura non si ha certo l'ambizione di far fronte alla
risoluzione di tutte le problematiche sugli edifici monumentali, ma
di poter intervenire con degli investimenti sulle emergenze più
significative. In Valle d'Aosta abbiamo, tra torri, caseforti e
castelli, più di ottocento siti.
Nel piano lavori si prevede un intervento al castello di Quart,
all'area megalitica di Saint Martin de Corléans, al Teatro romano
di Aosta. Sono interventi già inseriti nel programma 2014/2020 del
Por Fesr, nel progetto integrato "Rete, cultura e turismo per la
competitività". Le somme previste con il mutuo e con il Fondo
europeo, perché era una somma di circa 10 milioni, permetteranno di
completare i lavori, come quello del castello di Quart, o avanzare
significativamente con gli interventi rendendoli valorizzati e
fruibili subito. Stesso discorso vale per il castello di
Saint-Pierre, dove le somme a mutuo si affiancano a un
finanziamento Interreg, e permettono un completamento del restauro
del castello, con la sua riapertura come Museo di scienze naturali
in collaborazione con l'Assessorato all'agricoltura e la sua messa
a sistema, con tutti gli altri castelli di Sarre, Sarriod de la
Tour e Aymavilles.
Non so a quali siti archeologici lei faccia riferimento in
particolare, come chiusi per mancanza di allestimento segnaletica o
adeguamento alle norme di accesso, poiché negli ultimi anni sono
stati aperti due siti importanti che sono quelli del Pont d'Ael e
di Saint Martin de Corléans, mentre alcuni siti minori, ai fini del
controllo dei costi di gestione, sono aperti su richiesta e
prenotazione: ad esempio la villa romana che è in regione
Consolata, lo spazio fuori della Porta Decumana dove c'è la
biblioteca. Preme ricordare che i siti archeologici, senza contare
gli ingressi al Teatro romano, hanno totalizzato veramente
tantissimi ingressi: per i primi sei mesi del 2016 sono stati
registrati duecentomila visitatori, come credo avesse ricordato
anche l'Assessore precedente. Allo stesso modo, non si comprende a
quali edifici lei faccia riferimento, quando parla di necessità di
messa a norma e adeguamenti, in quanto nel piano cultura ci sono
già: il completamento di Maison Lostan, la valorizzazione di
Palazzo Roncas, l'adeguamento impiantistico dell'edificio ex
caserma Challant, la sede del Museo archeologico e, come anticipato
in V Commissione, abbiamo aggiunto e stiamo facendo riflessioni sul
complesso monumentale del Saint Benin. Quest'ultimo riteniamo sia
un'area monumentale in centro ad Aosta che non è stata valorizzata
come dovrebbe, vista proprio la monumentalità di questo sito.
Chiaramente la sua ristrutturazione eventuale dovrà dialogare
strettamente anche con il settore dell'edilizia scolastica, poiché
tale è l'indirizzo di questo sito.
Consci anche della mancanza di lavori e della crisi
dell'edilizia, l'attività delle strutture è ripartita cercando di
attivarsi su molti fronti, tenuto conto però che le restrizioni
economiche del bilancio negli ultimi anni hanno fermato anche le
attività di progettazione. Si è proceduto con celerità, laddove gli
uffici competenti hanno interamente avviato studi e redatto
documenti finalizzati all'acquisizione di materiali necessari per
l'apertura delle pratiche relative alle fasi di gare e
all'individuazione dei professionisti, redigendo dei documenti
richiesti dalla normativa e fondamentali per le gare, sia per
l'individuazione di professionisti, sia per le gare per
l'esecuzione dei lavori. Questa mattina c'era una riunione e la
scorsa settimana ne abbiamo fatta un'altra. Contemporaneamente, gli
uffici hanno dovuto affrontare la nuova gestione amministrativa in
relazione al nuovo sistema di utilizzo dei fondi stessi oltre che,
come già detto in Commissione, all'introduzione della stazione
unica appaltate, al decreto legislativo n. 50 del 2016, alla legge
Cantone e alla centrale unica di committenza.
Presidente -
Assessore, deve concludere.
Certan (ALPE) -
Concludo. I tempi realistici e normali
per la selezione di professionisti e per la progettazione
necessitano di almeno undici o dodici mesi, dopo di che la
validazione di tutta l'opera almeno quindici, e poi la gara per
l'affido dei lavori richiede da sei a quindici mesi. Quindi penso
che l'inserimento di alcuni beni e la valutazione per altri verrà
fatta, tenendo conto del valore del monumento a cui lei si
riferiva.
Termino dicendo che valuteremo anche il rifinanziamento della
legge regionale n. 27 del 1993, per quanto riguarda il patrimonio
monumentale documentato privato.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Cercherò di essere breve. A cosa mi
riferisco, Assessore? Per esempio al castello di Ussel, che è
parecchio che sta lì chiuso. Potrei dire anche della Torre del
Lebbroso qui ad Aosta. Sono tutti siti che sono a posto, a norma e
fruibili, come ad esempio gli scavi che ci sono in Biblioteca
regionale: basta andarci e sicuramente si può accedere; c'è un bel
cantiere aperto, ma può accedervi quando vuole. È lì aperto che
saranno dieci anni, ma è fruibile: non c'è problema.
Capisco che l'unica cosa che non le piace della passata gestione
è l'acquisto dell'opera, perché tutto il resto l'ha preso e l'ha
riportato pari pari, quindi va bene così. E questo è un plauso a
chi c'era prima di lei. Alla fine ha sbagliato una cosa sola, ma
capita a tutti e non è niente di grave rispetto a tutto il resto,
quindi la prendiamo per buona. Non riusciamo a fare modifiche,
perché ormai la stazione appaltante e tutte le procedure sono
partite, di conseguenza guai a ricominciare daccapo, perché
altrimenti bisognerebbe ripartire da zero e a un anno di distanza
dovremmo ricominciare con un altro anno di ritardo.
La morale, Assessore, io credo che sia che per lei vada bene
tutta la passata gestione, come è successo in altri settori. Quindi
cos'altro aggiungere, se non che va bene così? Teniamo questi siti
chiusi e non risolviamo ciò che dobbiamo risolvere. Il fatto che
poi non si sia speso nulla, dipende dagli uffici. Un po' come
succede per il lavoro, un po' come succede per la sanità, un po'
come succede per qualsiasi cosa: dipende dagli uffici. Se dipende
tutto dagli uffici, allora forse dovreste fermarvi con qualsiasi
tipo di programmazione politica e fare un concorso per assumere tre
o quattrocento persone, cinquecento, seicento, mille, quelle che
servono per mandare avanti queste cose in maniera corretta e
coerente, perché qui stiamo parlando di una cosa che è un anno che
è lì e non si sa fra quanto vedremo la fine. Abbiamo i soldi, sono
partite le procedure, la gente è senza lavoro e aspettiamo che
l'Amministrazione decida che cosa fare. O meglio, aspettiamo che
finisca l'iter, che poi nel frattempo, come ha detto lei, è
cambiata la normativa e quindi dobbiamo rivederla, riattuarla e
così via. È una giustificazione che politicamente non sta in piedi,
Assessore. Non sta in piedi quella dei suoi colleghi, quando mi
danno certe risposte, e non sta in piedi la sua.
Al termine di questa mia parte ispettiva di oggi, direi che
forse dovreste pensare in maniera molto approfondita a come
migliorare la macchina amministrativa, se è quello il problema.
Altrimenti mi sembrate bloccati: non voi, ma in generale questa
Amministrazione mi sembra bloccata. Allora forse dovremmo risolvere
prima questo problema. Se riusciamo ad avere le risorse e a non
spenderle, voi capite che come Amministrazione facciamo prima a
evitare di amministrare, perché non facciamo nulla. Il nostro unico
obiettivo e unico lavoro dovrebbe essere quello di prendere le
risorse e distribuirle sul territorio, cioè spenderle. Se non lo si
fa, uno che ci sta a fare? Ci raccontiamo le cose, facciamo dei
magnifici annunci, lei ha detto che il Saint Benin è una cosa
importantissima e che va sicuramente valorizzato: con i tempi che
mi ha dettato prima, ci vorranno almeno quattro anni! Ora che
partiamo con il progetto, facciamo la prima progettazione, la
seconda, la terza, la gara d'appalto e così via, ci vogliono
perlomeno quattro anni; se tutto va bene. Mi fa piacere che fra
cinque anni potrò andare a vedere una nuova sede valorizzata; se
tutto va bene. Oppure fate in modo che gli uffici funzionino. Se no
è inutile fare gli annunci.
