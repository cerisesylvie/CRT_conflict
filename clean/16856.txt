Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 152 del 21 ottobre 1998 - Resoconto
SÉANCE DU 21 OCTOBRE 1998 (MATIN)
OGGETTO N. 152/XI Interventi di manutenzione straordinaria della
telecabina Aosta-Pila. (Interrogazione)
Interrogazione Premesso che con delibera di Giunta n. 3095 del
14/09/98 sono stati autorizzati interventi di manutenzione
straordinaria sulla telecabina Aosta-Pila per oltre Lire
500.000.000;
Rilevato che l'impianto funiviario indicato ha già nel recente
passato comportato molteplici interventi manutentivi, i quali
peraltro non hanno mai posto termine alle continue disfunzioni;
i sottoscritti Consiglieri regionali
Interrogano
l'Assessore ai Trasporti per sapere:
- se tale ultimo intervento sia risolutivo;
- a quanto ammontano gli oneri di manutenzione sostenuti sino ad
oggi dall'Amministrazione regionale per le spese di
manutenzione;
- quali siano le cause di tali gravi e continue disfunzioni;
- se siano state prese in considerazione ipotesi di totale
rifacimento dell'impianto.
F.to: Frassy - Tibaldi - Lattanzi
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In riferimento all'interrogazione presentata dai
Consiglieri di Forza Italia si fa presente quanto segue in ordine
ai vari quesiti posti.
Se tale ultimo intervento sia risolutivo, l'ultimo intervento di
manutenzione non riteniamo che sia risolutivo, ma fa parte di una
serie di interventi sia di manutenzione straordinaria, sia di
modifiche dovute anche ad obblighi di legge che permetteranno di
esercire la telecabina per altri 5-10 anni.
Per quanto riguarda la durata del periodo, questa è una
considerazione di carattere generale che dovrà essere verificata
con la risposta all'ultimo quesito degli interroganti.
A quanto ammontano gli oneri di manutenzione sostenuti fino ad
oggi dall'Amministrazione regionale per spese di manutenzione: come
gli interroganti sanno, il contratto di servizio in essere ha un
periodo dall'1° giugno 1996 al 31 dicembre 1998; questo contratto
prevede che gli interventi di manutenzione e di costo sino a 10
milioni siano a totale carico della Società Pila, mentre quelli di
importo superiore siano a carico della Regione. Tali interventi,
qualificabili per lo più come manutenzione straordinaria o
modifiche dovute anche ad obblighi di legge come prima detto, sono
autorizzati con deliberazione della Giunta regionale. Gli
interventi effettuati e quindi deliberati alla data di
sottoscrizione del contratto di servizio ammontano a tutt'oggi a
complessive nette lire 1.574.600.000.
Quali siano le cause di tali gravi e continue disfunzioni:
l'esercizio dell'impianto ha risentito e risente tuttora di carenze
funzionali e vincoli costruttivi che hanno dato luogo di per sé o
in unione con fenomeni di fatica e di usura legati al cumulo di ore
di funzionamento, a svariate disfunzioni. Le cause delle
disfunzioni, peraltro diminuite negli ultimi due anni, sono:
- obiettive difficoltà tecniche di carattere specificatamente
funiviario dovute ai vincoli di tracciato richiesti dalla
committenza in sede di impostazione generale dell'opera ed alle
caratteristiche peculiari dell'impianto quali lunghezza, differenza
di quota, stazioni, veicoli, morse, porte che hanno portato a
notevoli fenomeni di fatica e di usura;
- il livello tecnologico esistente nel campo degli ammorsamenti
automatici alla data della realizzazione dell'impianto, il progetto
e la costruzione risalgono infatti al periodo 1985-1987; -
l'obbligo di esercizio annuale dell'impianto che insieme con gli
incidenti sopradescritti non ha consentito l'effettuazione della
sistematica manutenzione, riducendo i tempi della stessa
manutenzione che peraltro, a causa del fallimento della casa
costruttrice, si è svolta in un contesto tecnico ed organizzativo
inevitabilmente affetto da carenze di sistematicità e
programmazione;
- l'accadere di alcuni incidenti che si possono definire anche
banali come l'avaria subita dalle pulegge di deviazione o di rinvio
e dai loro cuscinetti ai quali la casa costruttrice dell'impianto
non ha potuto far fronte in quanto è fallita.
È allo studio comunque un nuovo contratto di servizio con la
Società Pila che permette alla stessa di poter usufruire di
intervalli di tempo più lunghi di quelli sinora avuti per
effettuare tutte le operazioni di manutenzione necessarie
all'impianto nella maniera più razionale e sistematica
possibile.
All'ultimo quesito si risponde che l'ipotesi di rifacimento
totale dell'impianto deve far parte della risistemazione del piano
di bacino di traffico che dovrà dare risposte in merito alle
finalità turistiche o meno dell'impianto stesso, nel senso che se
si vuole un impianto turistico come nuovo impianto, possono essere
previsti due impianti indipendenti fra di loro - e questa sarebbe
la soluzione più semplice possibile -, mentre se si vuole un
impianto a fortissimo traffico occorre pensare ad una funicolare
chiaramente più complessa e con vari vincoli.
Nella sostanza una delle motivazioni fondamentali della carenza
di quest'impianto è che è un impianto che ha le caratteristiche di
un impianto di risalita, ma che in un periodo di tempo simile ad
impianti di questa tipologia ha lavorato il doppio perché ha non
solo la funzione dell'impianto di risalita, ma ha anche la funzione
del trasporto, quindi deve lavorare tutto l'anno e non ha quei
periodi di serrata che permettono una manutenzione approfondita.
Questo è il problema che si dovrà affrontare nel momento in cui si
andrà a verificare la possibilità di realizzare un nuovo impianto
per collegare il tratto Aosta-Pila.
Président La parole au Conseiller Frassy.
Frassy (FI) Ho ascoltato la risposta che l'Assessore ha dato.
Devo dire che per certi versi sono dei dati abbastanza nudi e crudi
che si lasciano interpretare e che soprattutto non fugano alcune
preoccupazioni e perplessità, perplessità su quello che sarà il
futuro di quest'impianto e preoccupazioni anche per quella che può
essere la sicurezza dell'impianto stesso.
Vorrei evidenziare solo alcuni dati affinché l'Assessore possa
poi eventualmente ritornare sull'argomento magari anche con un
approfondimento in Commissione. In particolare, quest'impianto è
stato messo in funzione il 1° aprile 1988, non vorrei che per uno
scherzo delle date scaramantiche questo 1° aprile abbia portato
male all'impianto. Il dato certo è che quest'impianto da quel 1°
aprile 1988 ha avuto un invecchiamento quanto meno precoce perché
quei tipi di impianti hanno una vita media di 40 anni, mentre dopo
10 anni quest'impianto è come se avesse raggiunto quello che è il
suo ciclo di utilizzo.
Ricordiamo però che prima dell'aprile 1988 il vecchio impianto è
rimasto chiuso e il servizio è stato nei fatti sospeso per qualcosa
come circa 10 anni; non vorremmo che nelle more di una nuova
riprogettazione ci si trovi di nuovo in una situazione di stallo
con l'impossibilità di collegare la città alla sua stazione
sciistica naturale. Anche perché l'Assessore mi sembra che abbia
detto che questi interventi sono risolutivi per un periodo che può
andare tra i 5 e i 10 anni, una valutazione molto approssimativa,
ma anche significativa perché, nell'ipotesi migliore, 10 anni più
altri 10 arriviamo a 20 anni: la vita media dovrebbe essere il
doppio.
Sarebbe opportuno che nel frattempo qualcosa si muovesse per
capire se al termine dei 10 o nella peggiore ipotesi dei 5 anni, si
andrà verso ulteriori ed onerosi interventi di manutenzione
straordinaria che magari comportano il rifacimento a piccoli pezzi
dell'impianto stesso senza peraltro avere un impianto nuovo con
tutto ciò che questo comporta.
Non ultimo, sul rifacimento dell'impianto penso che la
riflessione vada anche posta sul collegamento con il trenino per
Cogne che prima o poi ci auguriamo possa diventare una realtà anche
se sicuramente non andrà a risolvere il problema dell'accesso
turistico invernale alla stazione di Cogne che comunque dovrà
quanto prima avere un collegamento con la cabinovia per Pila.
Un'altra fonte di preoccupazione è la scadenza al 31 dicembre di
quest'anno del contratto di servizio. Voglio ricordare
all'Assessore - il quale immagino, anche se si è insediato da poco
in questo Assessorato, sia a conoscenza dei macroproblemi e questo
ritengo che sia uno di quei macroproblemi - che il contratto di
servizio era stato firmato dalla società Pila l'11 dicembre 1996
dopo una lunghissima trattativa che riguardava proprio i problemi
finanziari e le conseguenti grane tecniche dell'impianto stesso.
Alla luce di quello che è accaduto dal dicembre 1996 al dicembre
1998, quando andrà a scadenza l'impianto, non vorremmo che
venissero fuori altri problemi per cui si debba chiudere per alcuni
giorni o per alcune settimane l'impianto stesso.
Sulle gravi e continue disfunzioni l'Assessore ha dato una
risposta sostenendo che è tutto sotto controllo. Ci auguriamo che
così sia, però vorremmo solo ricordare quanto il predecessore
dell'attuale Assessore ebbe a dichiarare in una risposta data
all'interpellanza che il collega Tibaldi aveva posto sul medesimo
argomento nel febbraio 1997. Si diceva in quell'occasione che con
questi interventi si sarebbero risolti i problemi di sicurezza e di
funzionamento. Così non è stato perché dal 1997 ad oggi ci sono
stati altri problemi e soprattutto ci sono stati altri oneri. Non
so se l'importo di 1,744 miliardi sia comprensivo anche degli
ultimi 500 milioni ossia della situazione precedente all'ultima
delibera di Giunta però, su quest'impianto non penso che basti più
fare il ragionamento della manutenzione anche se straordinaria, su
quest'impianto bisogna invece rifare delle considerazioni di
prospettiva.
Perciò noi auspichiamo che su quest'argomento l'Assessore
dimostri una sensibilità e un interessamento per quelle che sono
innanzitutto le implicazioni turistiche e di sviluppo della città
di Aosta oltre che della stazione turistica di Pila.
