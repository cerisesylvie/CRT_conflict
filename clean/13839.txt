Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 329 del 13 dicembre 1993 - Resoconto
OGGETTO N. 329/X - Iniziative per lo smaltimento dei rifiuti
inerti e speciali tossici e nocivi derivanti da attività produttive
nel set­tore artigianale. (Interrogazione)
Interrogazione - Viste le richieste provenienti dai cittadini e
dagli imprenditori artigiani riguardanti lo smaltimento dei rifiuti
dagli stessi prodotti;
A conoscenza delle iniziative a suo tempo assunte dalla Regione
tramite l'Assessorato competente in merito allo smaltimento dei
rifiuti inerti e speciali tossici e nocivi derivanti da attività
pro­duttive del settore artigianale;
i sottoscritti Consiglieri regionali
interrogano
l'Assessore competente per conoscere:
- se è stato realizzato il centro provvisorio presso l'impianto
di compattazione di Brissogne per la raccolta dei rifiuti speciali
tossici e nocivi provenienti da attività artigianali, in attesa
della realizzazione definitiva degli impianti previsti dalla legge
regionale n. 44 del 16 giugno 1988;
- le discariche che sono state autorizzate e in attesa di
autoriz­zazione per lo smaltimento dei rifiuti inerti prodotti dal
settore edilizio.
F.to: Rini - Lanièce
Presidente -
Ha chiesto la parola l'Assessore
della sanità ed assistenza so­ciale, Vicquéry.
Vicquéry (UV) -
In attuazione di quanto stabilito
dalla deliberazione della Giunta regionale n. 5529 dell'8 giugno
1992 e in attesa della realizzazione della piattaforma integrata,
prevista in attuazio­ne della legge regionale n. 44/88, la Regione
ha proceduto all'emanazione di disposizioni per la regolamentazione
ammi­nistrativa, ai fini dell'attivazione di un centro di
stoccaggio provvisorio dei rifiuti speciali e
speciali-tossico-nocivi, presso l'impianto gestito dalla società
Valeco, provenienti da piccole attività produttive aventi sede in
Valle d'Aosta, fissando altresì le tariffe per il servizio di cui
si tratta. La delibera della Giunta regionale è del 2 ottobre
1993.
Inoltre, in considerazione della continua richiesta di
smalti­mento di rifiuti di origine speciale o tossico-nociva da
parte di soggetti privati non titolari di aziende, con particolare
riferi­mento a pneumatici, oli esausti e batterie, la Regione ha
altresì ritenuto di dover autorizzare, con la delibera n. 10139 del
3 di­cembre 1993, il conferimento occasionale di detti rifiuti
presso il centro suindicato, previo pagamento della tariffa, se
dovuta.
L'ampliamento del servizio, anche a favore dei privati,
dovreb­be permettere una netta diminuzione della discarica abusiva
di taluni rifiuti, quali appunto l'olio esausto e le batterie
d'auto esauste, per i quali non è previsto alcun costo di
smaltimento.
L'interrogazione chiede inoltre di sapere quali sono le
discari­che autorizzate e quelle in attesa di autorizzazione per lo
smaltimento dei rifiuti inerti prodotti nel settore edilizio.
La situazione si presenta a tutt'oggi come segue:
- 17 comuni hanno le discariche regolarmente autorizzate;
- 7 comuni hanno i progetti già approvati e devono chiedere
l'autorizzazione all'apertura e alla gestione, che viene accorda­ta
nell'arco di quindici o venti giorni;
- 6 comuni hanno il progetto approvato dal VIA e l'Assessorato è
in attesa degli elementi istruttori per sottoporre tali progetti
all'esame della Conferenza dei servizi;
- 5 comuni hanno presentato il progetto all'approvazione del
VIA;
- 17 comuni non hanno mai avanzato richieste.
In definitiva abbiamo circa 35 comuni quasi in regola, mentre 17
non hanno mai avanzato richieste. Nei restanti comuni sono stati
effettuati dei sopralluoghi sulle aree identificate.
Per quanto mi riguarda, ho provveduto, con lettera datata 19
novembre 1993, ad invitare i comuni "inadempienti" a segnala­re le
iniziative che intendono attuare per affrontare il problema dello
smaltimento dei rifiuti nell'ambito del loro territorio, es­sendo
di competenza dei comuni l'individuazione delle aree.
Concludo dicendo che l'Assessorato della sanità ed assistenza
sociale sta predisponendo una bozza di disegno di legge per
semplificare e snellire le procedure di autorizzazione.
Presidente -
Ha chiesto la parola il Consigliere
Rini.
Rini (GA) -
Sono soddisfatto della risposta
dell'Assessore Vicquéry. Mi sta bene che sia stato istituito il
centro provvisorio, anche se un po' in ritardo.
Chiedo di poter disporre della documentazione relativa al
se­condo punto.
