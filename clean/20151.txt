Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 136 del 15 ottobre 2003 - Resoconto
OGGETTO N. 136/XII - Trasformazione della linea ferroviaria
Aosta/Pré-Saint-Didier in metropolitana leggera.
(Interpellanza)
Interpellanza
Ricordato che, nel corso dello scorso anno, le società
ferroviarie hanno infine realizzato due nuove pensiline nella città
di Aosta per poter effettuare delle fermate del treno
Aosta/Pré-Saint-Didier davanti all'Istituto dei Geometri ed in
Viale Europa;
Ricordato altresì che tali opere sono parte di un progetto
più ampio di trasformazione della ferrovia Aosta/Pré-Saint-Didier
in una tramvia, con treni rapidi e con molte fermate sul
territorio;
Richiamate le recenti dichiarazioni di alcuni Sindaci della
Valdigne che ripropongono la necessità di realizzare il progetto di
potenziamento dell'Aosta/Pré-Saint-Didier;
Ricordato che il programma di maggioranza regionale prevede
"la trasformazione dell'Aosta/Pré-Saint-Didier come metropolitana
leggera non escludendo l'ipotesi di un suo prolungamento a
Courmayeur";
i sottoscritti Consiglieri regionali
Interpellano
l'Assessore regionale ai trasporti per sapere:
1. quando entreranno in funzione le fermate davanti ai
Geometri ed in Viale Europa sulla linea ferroviaria
Aosta/Pré-Saint-Didier;
2. con quali tempi si intende procedere alla trasformazione
complessiva della linea Aosta/Pré-Saint-Didier in metropolitana
leggera;
3. quali risorse si intendono riservare a tale progetto nel
prossimo Bilancio di previsione annuale e pluriennale.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Abbiamo presentato questa interpellanza per
riproporre all'attenzione del Consiglio una questione estremamente
rilevante sui trasporti regionali: la realtà attuale e il futuro
della linea ferroviaria Aosta/Pré-Saint-Didier e per chiedere delle
informazioni in merito alla Giunta regionale, in particolare
all'Assessore ai trasporti.
Abbiamo preso atto con soddisfazione a luglio che, nel programma
della nuova Giunta, è stata inserita la previsione di trasformare
l'Aosta/Pré-Saint-Didier in metropolitana leggera, non escludendo
l'ipotesi di un suo prolungamento a Courmayeur; si tratta di un
obiettivo che condividiamo, ma che richiede delle scelte molto
concrete, dei progetti operativi e delle risorse finanziarie.
Con questa interpellanza chiediamo chiarimenti su 3 aspetti. Il
primo aspetto riguarda l'attualità, ed è cosa minima, se vogliamo,
però ha una sua rilevanza: lo scorso anno sono state realizzate
queste 2 nuove pensiline, che permetterebbero al treno di
effettuare delle fermate ad Aosta davanti all'Istituto dei geometri
e in viale Europa. Si tratta quindi di 2 nuove fermate, che
potrebbero servire un'utenza interessante e che si collocano
all'interno di un discorso di potenziamento e di trasformazione
complessiva della linea. Queste fermate però non sono ancora
attivate, quindi chiediamo di conoscere quando verranno attivate e
quando sarà possibile utilizzare le opere effettuate. Ci interessa
soprattutto capire in prospettiva come si vuole realizzare quanto
inserito nel programma di questa Giunta: quali sono le procedure, i
tempi attraverso i quali si vuole definire il progetto di
trasformazione dell'Aosta/Pré-Saint-Didier in metropolitana leggera
e quali sono gli impegni che sotto questo aspetto si intendono
inserire fin dal bilancio di previsione che prossimamente verrà
varato dalla Giunta regionale.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Risponderò in sequenza alle domande poste dagli
interpellanti.
Per quel che riguarda le 2 fermate davanti ai Geometri e in
Viale Europa ad Aosta, ricordo che la RFI (Rete Ferroviaria
Italiana) ha ultimato la parte ferroviaria delle fermate, mentre da
parte della Regione è in corso la progettazione per il collegamento
alla pubblica via. Mentre le opere necessarie per la fermata di via
Sinaia non sono complesse, per la fermata dell'Istituto tecnico per
geometri vi sono problematiche più complesse poiché è necessario
attraversare una proprietà di terzi per collegarsi con il fondo di
via Chavanne. Con la deliberazione di Giunta del 15 settembre 2003
è stato approvato in linea tecnica il progetto preliminare, dando
il via alle fasi successive di progettazione - definitiva ed
esecutiva -, ai sensi delle vigenti norme per la realizzazione di
opere pubbliche. Si può verosimilmente ipotizzare la realizzazione
di queste opere e la successiva attivazione delle fermate nel corso
del 2004.
La seconda domanda è: quali tempi per la trasformazione
complessiva della linea Aosta/Pré-Saint-Didier in metropolitana
leggera. Vorrei ricordare brevemente un po' di storia. Questa linea
è stata costruita nel periodo 1927-1929 ed è stata concepita
essenzialmente per esigenze di carattere industriale, serviva
infatti per il trasporto del minerale estratto dalle miniere di La
Thuile allo stabilimento siderurgico di Aosta, che all'epoca era
"dell'Ansaldo". Il manufatto rientrava quindi in una logica di tipo
industriale e il tracciato e i raggi di curva sono stati concepiti
in base alle tecnologie dell'epoca. Per questa linea venne prevista
anche la trazione elettrica in considerazione del fatto che
all'epoca la produzione di energia elettrica aveva costi
relativamente bassi. Nel 1966 è cessata l'attività estrattiva nelle
miniere di La Thuile, nel 1968 è stata abbandonata la trazione
elettrica sulla linea in questione, quindi questa infrastruttura,
risalente agli anni '20, non è stata concepita per un agevole
trasporto di persone; ciò emerge chiaramente dallo studio,
comprendente anche questo argomento - studio che conosce bene
l'allora Assessore Riccarand -, che si chiamava "Métro du
Mont-Blanc", commissionato alla Società "SITUS/SYSTRA", ma che è un
po' datato risalendo al 1996.
Una metropolitana leggera, anche se utilizza infrastrutture
ferroviarie e pertanto non di tipo metropolitano, richiede in primo
luogo l'elettrificazione della linea, anche se trattasi di linea
non adeguata per tracciato e raggi di curva che, nei casi più
gravi, dovranno essere rettificati. La spesa prevista per
l'elettrificazione era - la stima è del 1996 - di 49,3 miliardi di
lire e comprende: opere civili e relative strutture, ammodernamento
della tratta ferroviaria, elettrificazione, fornitura di energia
elettrica, parcheggi di interscambio e adeguamento delle stazioni
esistenti, realizzazione di nuove fermate e relative stazioni,
eccetera. In secondo luogo sarebbe necessario avere del materiale
rotabile di tipo metropolitano moderno e performante per una spesa
di 10,2 miliardi di lire - stima del 1996 -, poi i tempi di
realizzazione nel 1996 erano stimati - un po' ottimisticamente
rispetto alle procedure di appalto in vigore - in 3 anni; a quanto
sopra vanno aggiunti i tempi ed i costi per la progettazione e
l'appalto dell'opera.
Personalmente… credo a nome appunto
del Governo regionale, che pure è sensibile a questo
tema… riteniamo
che… visti i problemi che si
riscontrano ancora sulla tratta Aosta-Chivasso, del tutto
strategica rispetto alla Valle d'Aosta, gli sforzi di questa
Amministrazione sono per ora concentrati su questa parte della
rete; in base a come si svilupperanno gli incontri con il Ministero
delle infrastrutture e dei trasporti, si potranno fare previsioni
più precise per quanto concerne la tratta Aosta/Pré-Saint-Didier.
Va anche sottolineato che si potranno ottenere importanti benefici
per l'utenza in occasione della prossima rivisitazione del piano di
bacino di traffico, curando soprattutto una migliore integrazione,
piuttosto che l'attuale sovrapposizione tra il treno e gli
autobus.
Infine la questione delle risorse. Il fondo sull'ammodernamento
della ferrovia in Valle, come definito nel bilancio regionale,
risulterà dalla discussione in corso e ne parleremo in un prossimo
Consiglio. Vorrei però ricordare, l'ho già fatto la scorsa volta,
che è in corso di perfezionamento - una prima riunione si svolge a
Roma questa mattina - un accordo di programma quadro con le
amministrazioni centrali dello Stato per l'importo che abbiamo
deciso di investire nella ferrovia, 3,8 milioni di euro, da
destinare ad interventi di miglioramento dell'infrastruttura
ferroviaria, in particolare per ridurre il numero di passaggi a
livello, spesso causa di ritardi nella circolazione dei treni e di
incidenti. Queste risorse, naturalmente, sono oggi, per decisione
della Giunta, da concentrare principalmente
sull'Aosta-Chivasso.
La nostra speranza, tra l'altro, è quella di poter aggiungere
delle risorse anche da parte dello Stato e ragionare con la Regione
Piemonte rispetto ad alcune scelte strategiche. Al Consigliere
Riccarand non saranno sfuggite le polemiche di queste ore, che
stanno infiammando la zona di Chivasso rispetto ad un'ipotesi ormai
piuttosto avanzata anche dall'On. Panattoni, Deputato eletto ad
Ivrea, che comincia a pensare che Chivasso non sia il luogo più
adatto dove attestare la ferrovia. Vi è questa idea di quello che i
ferroviari chiamano il "baffetto" fra Montanaro e Volpiano, che
consentirebbe un risparmio per la linea valdostana di circa 20
minuti; è quindi una riflessione che ho intenzione di fare
personalmente proprio con le autorità piemontesi.
Tornando alla metropolitana leggera, credo che essa vada
valutata fino in fondo, anche per gli eventuali costi d'esercizio e
nel quadro di un piano preciso costi-benefici, capendo quale
sarebbe l'utenza interessata, per evitare costruzioni ferroviarie
che non corrispondano alle reali esigenze o i cui costi d'esercizio
appaiano spropositati rispetto alle necessità. In questo senso - ci
tengo a dirlo - il parere degli enti locali risulterà decisivo; la
metropolitana è per eccellenza una struttura su cui il "sì" o il
"no" dei comuni pesa come un macigno. Sarà mia premura organizzare
nei prossimi mesi una riunione su questo tema per condividere, con
l'apporto anche delle parti sociali, la decisione definitiva sul
futuro della linea Aosta/Pré-Saint-Didier, ricordando anche la
problematica importantissima derivante dal progetto di abbassamento
del piano del ferro lungo una parte dell'attraversamento della zona
di Aosta. Questa idea complessa ed onerosa deve essere oggetto di
un adeguato approfondimento tecnico ed economico, al fine di
verificarne la reale fattibilità, ma quel che è certo è che
l'abbassamento del piano del ferro - vedo che il Consigliere
Riccarand sorride perché conosce la grande onerosità di questo
progetto -, così come concepito, in termini forse un po' "vasti",
pone un problema di capitale importanza: quello di un'esistente e
persistente separazione tra la città di Aosta e la rinnovata area
Cogne. Il futuro anche dell'Aosta/Pré-Saint-Didier, ma direi più
complessivamente dell'Aosta/Pré-Saint-Didier tenendo conto anche
dell'Aosta/Chivasso, quindi risulterà anche dalla decisione che
prima o poi dovremo assumere su come rendere più vicina l'area
della città di Aosta a questa area Cogne, che oggi è separata da
ben 9 binari ferroviari.
Presidente - La parola al Consigliere Riccarand.
Riccarand (Arc-VA) - Il nostro gruppo non è assolutamente
soddisfatto della risposta data dall'Assessore Caveri.
Sono anche sorpreso perché voi, come Giunta e come maggioranza,
l'8 luglio 2003 avete presentato un programma di legislatura in cui
tutti questi dubbi, queste riflessioni, questi approfondimenti,
questi pareri, che adesso l'Assessore dice che bisogna ancora fare
per l'Aosta/Pré-Saint-Didier, non vi sono assolutamente, ma vi è
un'affermazione categorica. O questa affermazione contenuta nel
programma non era un'affermazione meditata, allora mi chiedo che
significato abbia il programma che avete
presentato… perché qui era scritto
chiaro:
"si deve concludere la trasformazione della linea
Aosta/Pré-Saint-Didier come metropolitana leggera, non escludendo
l'ipotesi del suo prolungamento a Courmayeur"
; quando si dice
questo, si dice una cosa ben precisa, non è che possiamo divagare!
Quello che ci ha detto l'Assessore adesso però è che non si sa
ancora, che bisogna prima fare attenzione all'Aosta/Chivasso,
quindi vi è una priorità per l'Aosta/Chivasso. Non capisco perché
le 2 linee debbano essere messe in concorrenza: sull'Aosta/Chivasso
sicuramente bisogna intervenire e fare delle cose, ma credo sia
importante contemporaneamente intervenire
sull'Aosta/Pré-Saint-Didier, una linea interamente a carattere
regionale; è la Regione, che è il capo d'opera, che deve decidere
il destino di questa tratta: vogliamo lasciarla deperire finché la
chiudiamo o vogliamo riabilitarla? Mi sembrava che questa linea
fosse chiara già in passato e nella stessa dichiarazione della
vostra maggioranza, però gli atti conseguenti non mi sembrano
coerenti.
Anche questa vicenda, se vogliamo minima, delle 2
pensiline… adesso si dice che bisogna
fare ancora il collegamento fra la pensilina e la strada, ma mi
sembrava ovvio che, nel momento in cui si sono costruite le
pensiline, poi si dovessero collegare alla strada. Se invece la
progettazione per quel minimo di collegamento, che poi sono "cose"
minime per arrivare dalla pensilina alla
strada… non si è pensato di farlo
parallelamente, anche questo è un errore; lì comunque l'importante
è recuperare il tempo perduto e metterle in funzione.
Ci preoccupa soprattutto questa risposta dell'Assessore, che non
dà nessuna certezza sulla volontà politica di intervenire per
trasformare questa linea, non ci dà alcun elemento di certezza
sulle risorse che si vogliono mettere a disposizione: è tutto nella
nebbia! Noi quindi ci riserviamo di tornare su questo tema, però
chiediamo a questa Giunta di essere coerente con quello che ha
affermato: non si può venire a presentare un programma e 2 mesi
dopo dire che dobbiamo rivedere tutto, perché fosse dopo 3 - 4
anni, capirei… ma questa cosa se la si
vuol fare, bisogna deciderla adesso, perché se non si imposta
adesso, vuol dire che in questa legislatura non si fa niente; se
invece non la si vuole fare, bisognerebbe dirlo apertamente che la
maggioranza vi ha rinunciato, intende chiudere questa linea o non
so cosa fare… però ce lo dica!
