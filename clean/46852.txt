Classificazione
TRASPORTI E VIABILITÀ
Impianti a fune



Oggetto del Consiglio n. 3200 del 7 febbraio 2024 - Resoconto
OGGETTO N. 3200/XVI - Interrogazione: "Valutazioni in merito
al progetto relativo alla stazione di arrivo dell'impianto di Punta
Indren nel comprensorio del Monterosa".
Marguerettaz (Presidente) -
Punto n. 8 all'ordine del
giorno. Per la risposta, la parola all'assessore Bertschy.
Bertschy (AV-VdA Unie) -
Rispetto all'interrogazione che
chiede le valutazioni fatte e la decisione presa in merito
all'esecuzione del progetto dell'impianto di punta Indren, che si
rifà a un'interrogazione del giugno 2022, rispetto a questo,
l'evoluzione di quell'interrogazione ma anche del progetto è stata
che la presentazione del primo progetto, quello al quale si faceva
riferimento, prevedeva un importo abbondantemente sopra il milione,
se non vado errato, intorno al milione e quattro. La società ha
ritenuto che un importo così elevato rendesse infruttuosa la
ricerca di un soggetto che si facesse carico della realizzazione
dei lavori e la società ha chiesto un aggiornamento del progetto
che è pervenuto il 20 novembre scorso, aggiornamento che porta a un
deciso abbassamento della cifra d'investimento. Per questo non è
stato immediatamente inserito nel piano investimento strategico e
verrà inserito nel prossimo piano di aggiornamento.
Rimane l'intenzione di lavorare per dare una risposta anche su
punta Indren, la società continua a rimarcare - io non sono
riuscito a salire, quindi lo farò appena avrò possibilità - che
l'impianto è in perfetto stato di conservazione edile sia
dell'immobile che delle aree esterne, è in stato di perfetto
funzionamento funiviario, è in stato di perfetta agibilità della
parte funiviaria e delle parti a essa pertinenti. Ovviamente non ho
dubbio di credere che sia così, però avremo modo magari di
verificarlo.
Presidente -
Per replica, la parola alla collega Erika
Guichardaz.
Guichardaz E. (PCP) -
Grazie per la risposta, Assessore,
nessuno mette in dubbio la questione dell'impianto che sappiamo
essere funzionante, anzi, è proprio per quello, perché sappiamo
anche i flussi che ci sono all'interno di quell'impianto, perché da
Punta Indren partono molte passeggiate anche di sci alpinisti,
partono passeggiate estive, quindi conosciamo bene quell'impianto.
Proprio il fatto di aver pensato anche a un punto ristoro e averlo
lasciato abbandonato per tutto questo tempo ci lascia piuttosto
interdette, soprattutto perché si valuta come eccessivo un milione
per un luogo di transito ed effettivamente molto frequentato quando
poi invece se ne spendono sette per mettere un ristorante in cima
alla Platta de Grevon. Sotto questo punto di vista, forse rispetto
ai luoghi di ristoro, andrebbe anche in questo caso fatta
un'analisi più approfondita rispetto ai flussi che ci immaginiamo e
ai costi di mantenimento, perché quella Funifor comunque rimane
aperta, mentre sappiamo che, ad esempio, l'impianto della Platta de
Grevon era assolutamente attivo solo in periodi diversi e sappiamo
bene dove porta. Sotto questo punto di vista, chiederemo
aggiornamenti rispetto alla nuova progettazione anche per tenere
alta l'attenzione dal momento che quella struttura ormai è da molto
tempo abbandonata, quindi anche solo in minima parte forse andrebbe
in qualche modo valorizzata.
