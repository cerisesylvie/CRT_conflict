Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1634 del 28 novembre 1990 - Resoconto
OGGETTO N. 1634/IX - Disegno di legge: "Finanziamento della
legge regionale 28 dicembre 1983, n. 94, concernente la concessione
di contributi per il consolidamento di edifici notificati o
tutelati ai sensi della legge 1° giugno 1939, n. 1089".
Presidente - Ha chiesto di parlare il relatore, Consigliere
Ricco, ne ha facoltà.
Ricco (DC)
- La legge 1° giugno 1939 n. 1089, avente per
oggetto tutela delle cose di interesse artistico e storico, dispone
che sono soggette ad essa le cose immobili e mobili che presentano
interesse artistico, storico, archeologico o etno-grafico, compresi
i manoscritti, gli autografi, i carteggi, i documenti notevoli, le
stampe e le incisioni aventi carattere di rarità e di pregio, le
cose di interesse numismatico, le cose che interessano la
paleontologia, la preistoria, le primitive civiltà.
Vi sono pure comprese le ville, i parchi e i giardini che
abbiano interesse storico o artistico.
Non sono soggette alla disciplina della suddetta legge le opere
di autori viventi o la cui esecuzione non risalga ad oltre
cinquanta anni.
Sono anche sottoposte alla detta legge le cose immobili che, a
causa del loro riferimento con la storia politica militare della
letteratura, dell’arte, della cultura in genere,
siano state riconosciute di interesse particolarmente importante e
come tali abbiano formato oggetto di notificazione in forma
amministrativa dal Ministero della Pubblica Istruzione.
La notifica, su richiesta del Ministro, è trascritta nei
registri delle conservatorie delle ipoteche ed ha efficacia nei
confronti di ogni successivo proprietario possessore o detentore
della cosa a qualsiasi titolo.
Inoltre, il Ministro della pubblica istruzione notifica in forma
amministrativa ai privati proprietari, possessori o detentori a
qualsiasi titolo, le cose mobili ed immobili che presentano
interesse artistico, storico, archeologico, sopradette, che siano
di interesse particolarmente importante.
Trattandosi di immobili per natura o di pertinenze, la notifica
è trascritta sempre nei registri delle conservatorie delle
ipoteche. L’elenco delle cose mobili, delle quali si
è notificato l’interesse particolarmente importante,
è conservato presso il Ministero della Pubblica Istruzione e copie
dello stesso sono depositate presso la prefettura della repubblica.
Chiunque abbia interesse può prendere visione; i rappresentanti
degli enti territoriali, regioni, province e comuni, degli enti e
degli istituti legalmente riconosciuti, devono presentare
l’elenco descrittivo delle cose immobili e mobili
sopra accennate di spettanza degli enti o istituti che essi
rappresentano. I suddetti rappresentanti hanno altresì
l’obbligo di denunziare le cose non comprese nella
prima elencazione e quelle che in seguito vengono ad aggiungersi
per qualsiasi titolo al patrimonio dell’ente o
istituti.
Tutte le cose di cui ho accennato restano sempre sottoposte alla
disciplina della legge 1° giugno 1939 n. 1089, anche se non
comprese negli elenchi o dichiarazioni anzidette.
Allorquando si tratti di cose appartenenti ad enti
ecclesiastici, il Ministero della Pubblica Istruzione procede per
quanto riguarda le esigenze del culto, d’accordo con
l’autorità ecclesiastica.
I proprietari, possessori o detentori delle cose mobili o
immobili, contemplate dalla legge 1089, hanno
l’obbligo di sottoporre alla competente
soprintendenza i progetti delle opere di qualunque genere che
intendono eseguire, al fine di ottenerne la preventiva
approvazione.
Nel caso di assoluta urgenza possono essere eseguiti i lavori
provvisori indispensabili per evitare danni notevoli
all’opera, purché ne sia data immediata
comunicazione alla sovrintendenza competente, alla quale devono
essere subito inviati i progetti dei lavori definitivi per
l’approvazione.
Ed ora permettemi una nota quasi allegra.
L’articolo 73 della legge 1089/39 recita:
"Fino a quando non entrerà in vigore il regolamento da emanarsi
per la esecuzione della presente legge, varranno - in quanto siano
applicabili - le norme del regolamento approvato con Regio Decreto
del 30 gennaio 1914 n. 363"
.
Come vedete, siamo in presenza di una legge datata di oltre
cinquanta anni che non ha avuto il suo regolamento e che si serve o
si richiama ad un regolamento preesistente del 1913 e cioè di
settantasette anni or sono.
Passiamo adesso alla nostra legge regionale 28 dicembre 1983 n.
94 che stabilisce la concessione dei contributi finanziari fino al
60 percento della spesa necessaria ai proprietari dei beni
immobili, di cui alla legge 1089/39.
Tali contributi sono concessi per interventi di manutenzione
straordinaria atti ad assicurare la stabilità ed integrità
dell’edificio ed a conservare gli elementi
costituenti il presupposto motivante della notifica.
Il presente disegno di legge n. 233 oggi in discussione,
relativo al finanziamento della suddetta legge regionale 94/83
richiede un maggiore stanziamento di spesa sul capitolo n. 46900
del bilancio 1990.
Come voi tutti sapete il cap. 46900 del 1990 ha uno stanziamento
di 200 milioni.
Per fronteggiare le richieste di finanziamento, presentate da
singoli privati o da enti, per la realizzazione di opere necessarie
alla salvaguardia e alla conservazione degli immobili soggetti alla
legge 1089/39 sono indispensabili altri 400 milioni.
Gli interventi richiesti dai privati riguardano in genere
edifici di culto e precisamente lavori inerenti il rifacimento dei
tetti, il consolidamento di strutture e la creazione di sistemi di
drenaggio per risanare l’apparato murario dei
fabbricati.
Quindi sono lavori che riguardano opere di grande importanza e
servono ad evitare danni immensi al patrimonio storico.
Nell’anno in corso sono state presentate
trentadue domande di contributi per il consolidamento di edifici di
interesse storico che comporterebbero un costo preventivato per
l’esecuzione degli interventi di circa 2 miliardi
130 milioni.
Grazie al finanziamento richiesto con il disegno di legge n. 233
e a quelli degli esercizi futuri si ritiene che tutte le domande
presentate potranno trovare completo accoglimento ed essere in
grado di ottemperare anche alla nostra funzione di guardiani e
tutori della cultura valdostana.
Presidente
- E’ aperta la discussione
generale.
L’Assessore Lavoyer ha presentato un emendamento
all’articolo 1, per cui è aggiunto il seguente comma
4:
"In deroga all’articolo 44, comma 5, della
legge regionale 27 dicembre 1989 n. 90, sono autorizzate le
variazioni di bilancio indicate al successivo articolo 2"
.
Ha chiesto di parlare il Consigliere Louvin, ne ha facoltà.
Louvin (UV)
- Pour une question au rapporteur: je
voudrais savoir quels sont les édifices intéressés par cette
intervention, en plus des édifices de nature religieuse; sur quels
bâtiments va-t-on intervenir?
Presidente
- Ha chiesto di parlare il Consigliere Viérin,
ne ha facoltà.
Viérin (UV)
- J’interviens sur
l’amendement Lavoyer, pour faire remarquer que
l’avis des Finances remonte au mois
d’août 1990, et donc, encore une fois, pour mettre
en évidence que la présentation successive et la discussion
aujourd’hui de ce projet de loi ne sont pas dues à
d’autres raisons que le manque de volonté sans doute
de porter à l’attention du Conseil ce projet de
loi.
Presidente
- Ha chiesto di parlare il Consigliere Ricco,
ne ha facoltà.
Ricco (DC)
- A tutt’oggi le domande
presentate sono trentadue e cioè: Quart, cappella dedicata a San
Lorenzo; Ayas, cappella dedicata a Santa Maria Addolorata; Ayas,
cappella dedicata a San Bartolomeo; Ayas, cappella dedicata a San
Martino; Ayas, cappella dedicata a San Pietro; Villeneuve, cappella
dedicata a San Giocondo; La Magdeleine, chiesa parrocchiale de La
Maddalena; Valgrisenche, cappella dedicata a San Pantaleone;
Pollein, cappella dedicata allo sposalizio della Vergine;
Valtournenche, cappella dedicata a San Rocco; Valtournenche,
cappella dedicata alla Madonna del Carmine e San Leonardo; Chamois,
cappella dedicata alla trasfigurazione di Nostro Signore; La Salle,
cappella dedicata ai Santi Rocco e Sebastiano; La Salle, cappella
dedicata a San Germano e Francesco di Salle; La Salle, cappella
dedicata a San Cassiano; Avise, cappella dedicata a San Teodulo;
Torgnon, cappella dedicata a San Pantaleone; Introd, cappella
dedicata a Santa Barbara; Ollomont, chiesa parrocchiale di San
Agostino; Roisan, cappella dedicata ai Santi Fabiano, Sebastiano,
Anna e Rocco; Bionaz, chiesa parrocchiale dedicata a Santa
Margherita; Arnaz, chiesa parrocchiale dedicata a San Giuseppe;
Saint-Pierre, chiesa parrocchiale dedicata a San Pietro;
Valgrisenche, chiesa parrocchiale dedicata a San Grato; La Thuile,
chiesa parrocchiale dedicata a San Nicola; Chamois, chiesa
parrocchiale dedicata alla cappella dell’Addolorata
in frazione Suisse; Ayas, cappella dedicata a Santa Barbara; Pont
Bozet, cappella dedicata alla visitazione della Vergine e San
Rocco; Ayas, edificio censito al foglio 41, mappale 50, sito in
frazione Magneaz, esecuzione di interventi di restauro
dell’immobile; questa non è una cappella. Infine,
Nus, chiesa parrocchiale dedicata a San Bartolomeo.
Presidente
- Ha chiesto di parlare il Consigliere Louvin,
ne ha facoltà.
Louvin (UV)
- Je n’ai pas bien saisi de
quel immeuble il s’agit à Ayas. C’est
le seul, à ce qu’il paraît, qui n’est
pas un édifice religieux.
Presidente
- Ha chiesto di parlare
l’Assessore al Turismo, Urbanistica e Beni Culturali
Pascale, ne ha facoltà.
Pascale (PSI)
- Mi riservo di far sapere al Consigliere
Louvin cosa esattamente sia questo edificio.
Presidente
- Ha chiesto di parlare il Consigliere Ricco,
ne ha facoltà.
Ricco (DC)
- Dalle mie ricerche trovo questo edificio
censito al foglio 41, mappale 50, altro non so; ho fatto già
abbastanza ricerche.
Presidente
- L’Assessore Pascale fornirà
il chiarimento richiesto.
Si passa all’esame
dell’articolato. Do lettura
dell’articolo 1:
Articolo 1
(Finanziamento)
1. Per le finalità della Legge regionale 28 dicembre 1983 n. 94,
concernente interventi su edifici tutelati, è autorizzata la spesa
annua di L. 600.000.000, che graverà sul capitolo 46900 del
bilancio di previsione per la Regione per il 1990 e sui
corrispondenti capitoli dei futuri bilanci.
2. Alla copertura del maggior onere per il 1990 di L.
400.000.000 si provveda mediante utilizzo di pari importo dello
stanziamento iscritto al capitolo 50150 (Fondo globale per il
finanziamento di spese per ulteriori programmi di sviluppo. Spese
di investimento) a valere sull’apposito
accantonamento previsto dall’allegato n. 8 del
bilancio per la Regione per il 1990.
3. A decorrere dal 1991 gli oneri di cui alla presente legge
saranno determinati ai sensi dell’articolo 15 della
legge regionale 28 dicembre 1989, n. 90.
Presidente
- All’articolo 1 vi è
l’emendamento dell’Assessore Lavoyer,
di cui do lettura:
All’articolo 1 è aggiunto il seguente comma
4:
"In deroga all’articolo 44, comma 5, della
legge regionale 27 dicembre 1989 n. 90, sono autorizzate le
variazioni di bilancio indicate al successivo articolo 2"
Lo pongo in votazione:
Esito della votazione
Presenti: 28
Votanti: 27
Favorevoli: 16
Contrari: 11
Astenuti: 1 (Gremmo)
Il Consiglio approva
Presidente
- Pongo in votazione l’articolo
1 nel testo così emendato:
Articolo 1
(Finanziamento)
1. Per le finalità della Legge regionale 28 dicembre 1983 n. 94,
concernente interventi su edifici tutelati, è autorizzata la spesa
annua di L. 600.000.000, che graverà sul capitolo 46900 del
bilancio di previsione per la Regione per il 1990 e sui
corrispondenti capitoli dei futuri bilanci.
2. Alla copertura del maggior onere per il 1990 di L.
400.000.000 si provveda mediante utilizzo di pari importo dello
stanziamento iscritto al capitolo 50150 (Fondo globale per il
finanziamento di spese per ulteriori programmi di sviluppo. Spese
di investimento) a valere sull’apposito
accantonamento previsto dall’allegato n. 8 del
bilancio per la Regione per il 1990.
3. A decorrere dal 1991 gli oneri di cui alla presente legge
saranno determinati ai sensi dell’articolo 15 della
legge regionale 28 dicembre 1989, n. 90.
4. In deroga all’articolo 44, comma 5, della
legge regionale 27 dicembre 1989 n. 90, sono autorizzate le
variazioni di bilancio indicate al successivo articolo 2.
Esito della votazione
Presenti: 30
Votanti: 18
Favorevoli: 18
Astenuti: 12 (Agnesod, Andrione, Faval, Gremmo, Louvin, Marcoz,
Mostacchi, Perrin, Stévenin, Vallet, Viérin e Voyat)
Il Consiglio approva
Presidente
- Do lettura dell’articolo
2:
Articolo 2
(Norme finanziarie)
1. Alla parte spesa del bilancio di previsione della Regione per
l’esercizio finanziario 1990 sono apportate le
seguenti variazioni:
In diminuzione:
cap. 50150 Fondo globale per il finanziamento di spese per
ulteriori programmi di sviluppo (spese di investimento).
L. 400.000.000
In aumento:
cap. 46900 contributi per il consolidamento di edifici
notificati o tutelati ai sensi della legge 10 giugno 1939 n.
1089.
Legge regionale 28 dicembre 1983 n. 94
Legge regionale n
L. 400.000.000
Presidente
- Pongo in votazione l’articolo
2:
Esito della votazione
Presenti, votanti e favorevoli: 32
Il Consiglio approva all’unanimità
Presidente
- Do lettura dell’articolo
3:
Articolo 3
(Dichiarazione d’urgenza)
1. La presente legge è dichiarata urgente ai sensi del terzo
comma dell’articolo 31 dello Statuto Speciale della
Valle d’Aosta ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
Presidente
- Pongo in votazione l’articolo
3:
Esito della votazione
Presenti, votanti e favorevoli: 32
Il Consiglio approva all’unanimità
Presidente
- Pongo in votazione la legge nel suo
complesso:
Esito della votazione
Presenti, votanti e favorevoli: 31
Il Consiglio approva all’unanimità
***
