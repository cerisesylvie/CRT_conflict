Classificazione
ASSISTENZA SOCIALE
Invalidi civili


Resoconto integrale del dibattito dell'aula
Oggetto del Consiglio n. 123 del 7 ottobre 1998 - Resoconto
SÉANCE DU 8 OCTOBRE 1998 (MATIN)
OGGETTO N. 123/XI Iniziative per tutelare gli invalidi del
lavoro nei confronti dell'INAIL. (Interpellanza)
Interpellanza Preso atto della vertenza in atto da parte degli
invalidi del lavoro nei confronti della Sede INAIL di Aosta;
Constatato che le rendite sono state erogate dall'INAIL dopo
aver sottoposto gli assistiti a visite mediche nelle forme e
criteri previsti dalla normativa vigente;
Constatato altresì, che la decisione unilaterale assunta
dall'INAIL di porre in essere una revisione straordinaria e
generalizzata delle rendite, ha coinvolto indistintamente coloro
che percepivano le rendite stesse dopo anni e anni di lavoro in
ambienti silicotici, creando un grande e grave problema sociale ed
economico nella nostra Regione per oltre un migliaio di
famiglie;
Preso atto delle leggi approvate dal Consiglio regionale a
favore dei silicotici, nonché degli ordini del giorno approvati a
seguito della vertenza in atto;
Preso atto, altresì dell'avvenuta cessazione della revisione
straordinaria imposta dall'INAIL e che l'Istituto si atterrà alle
norme del testo unico degli infortuni del 1965;
Convinto che occorre ottenere la revisione delle pratiche di
coloro a cui sono state azzerate o ridotte le rendite, in modo da
rendere giustizia a tutti, anche a coloro che hanno subito
ingiustamente un danno morale, sociale ed economico;
i sottoscritti Consiglieri regionali
Interpellano
la Giunta regionale per sapere quali iniziative, incontri e
confronti intende porre in essere, onde ottenere la piena tutela
dei diritti acquisiti dai silicotici della Valle d'Aosta,
tramite:
1) il riesame dei singoli fascicoli degli invalidi a cui sono
state azzerate o ridotte le rendite;
2) la nomina di una équipe medica idonea e neutrale, esterna
all'INAIL, che proceda al riesame dei fascicoli;
3) il rispetto totale della normativa prevista dal Testo Unico
del 1965;
4) l'approvazione da parte del Parlamento della proposta di
legge giacente alla Camera dei Deputati che prevede la modifica
dell'articolo 55 della legge n. 88/89.
F.to: Beneforti - Secondina Squarzino
Presidente Ha chiesto la parola il Consigliere Beneforti.
Beneforti (PVA-cU) Quest'interpellanza fa seguito ad
un'interrogazione con risposta scritta a cui non è stata data
ancora risposta. Dalla Presidenza del Consiglio ci è stato
comunicato che era di competenza del Presidente della Giunta e non
dell'Assessore alla sanità; in seguito, dal Coordinatore
dell'Assessorato alla sanità, dr. Federico Montesanti, ci è stato
comunicato con lettera che la problematica di cui trattasi è di
stretta competenza dell'Assessore regionale alla sanità.
Non so perché me lo abbia dovuto comunicare il Coordinatore
dell'Assessorato alla sanità, quando prima ho ricevuto lettere che
mi davano informative diverse. Non voglio fare polemica su questo
problema perché è così grave e difficile che è bene affrontarlo con
una certa serietà.
Le argomentazioni a sostegno della vertenza dei silicotici
contro l'INAIL sono riportate nel documento relazione che l'ARI
(Associazione regionale invalidi del lavoro) ha fatto pervenire a
tutti i consiglieri regionali nei giorni scorsi. Se non lo avete
letto, vi prego di leggerlo e di giudicare se effettivamente era
importante o meno aprire questa vertenza così come è stata aperta
nei confronti dell'INAIL. Tenete presente che dal 1994 ad oggi
circa mille silicotici, forse più che meno, hanno visto azzerata o
ridotta la rendita di invalidità.
È possibile, e questa è la domanda che ci dobbiamo porre, che
delle mille pratiche revisionate non ce ne sia stata una, dico una,
che sia stata regolare: tutte sono state o azzerate o ridotte.
Se questo terremoto non veniva fermato con gli interventi che
sono stati fatti e veniva anche trasferito il Direttore dell'INAIL
che aveva aperto questa revisione straordinaria di tutte le
pratiche di silicosi, oggi forse le pratiche revisionate sarebbero
due o tremila.
Ma allora l'INAIL ha sbagliato tutto? Ha regalato le rendite per
30-40 anni? Ha scoperto nel 1994 che la silicosi in Valle d'Aosta
non esisteva? Siamo convinti che la silicosi sia sempre esistita in
Valle d'Aosta, come lo è stato convinto questo Consiglio regionale
negli anni '60 come negli anni '90. E c'era questa convinzione
quando questo problema è stato discusso in questa sede, quando
assieme abbiamo impedito tutte le forze politiche e tutte le
organizzazioni sindacali insieme, almeno fino al 1994, che questa
azione fatta dall'INAIL si estendesse in certi termini.
Nelle interrogazioni, interpellanze, mozioni che sull'argomento
sono state presentate in questo Consiglio, firmate da tutti i
gruppi, dall'Union Valdôtaine, dal PDS, dalla DC e dal PSI allora,
in tutti questi documenti si chiedeva che si affrontasse questo
problema per far cessare questo abuso che l'INAIL stava commettendo
nei confronti dei lavoratori silicotici della Valle d'Aosta.
Di questo è a conoscenza anche il Presidente Viérin, perché nel
passato anche lui si è occupato del problema e ha firmato mozioni,
interrogazioni e interpellanze. Forse non ne era pienamente a
conoscenza e non lo è l'Assessore attuale alla sanità, perché a
quei tempi non era in Regione. Come se n'è occupato anche
l'Onorevole Caveri, a cui devo dare atto di essersi interessato e
di interessarsi della vertenza in sede parlamentare anche
unitamente ad altri Parlamentari. Ma mentre va avanti l'iter della
legge che riguarda il futuro e non il passato, occorre guardare a
coloro che hanno avuto il danno, a cui è stata azzerata o ridotta
la rendita di invalidità.
Diciamo che la legge può servire anche a coloro che hanno subito
questa azione dell'INAIL, ma è certo che la legge che verrà portata
in Parlamento riguarda il futuro. Occorre quindi rivedere se a
coloro ai quali fu riconosciuta la silicosi magari 30-40 anni fa,
era stato commesso l'errore in quel momento e non oggi; dobbiamo
rivedere i fascicoli dei silicotici in modo da vedere per quelli
che sono stati chiamati a revisione straordinaria e hanno avuto la
rendita azzerata o ridotta, se l'errore fu commesso allora e non
dopo 30-40 anni. Per questi motivi è stata presentata
l'interpellanza.
Credo che si debba riportare il problema in questo Consiglio e
avere una sensibilità diversa di quella che si è avuta fino ad
oggi. Mi appello in questo senso anche al Presidente della Giunta e
gli ricordo quello che lui ha detto all'assemblea degli invalidi
che ha avuto luogo a marzo: "Ma per il rispetto che dobbiamo a
tutti coloro che in particolare in questi cinquant'anni hanno
consentito alla Valle d'Aosta di progredire, di crescere, di
affermarsi come regione dall'economia solida e dai servizi
efficienti, non possiamo rimanere insensibili di fronte alla
questione delle rettifiche delle percentuali di invalidità. È
questo secondo aspetto che intendo sottolineare in questa
occasione, visto come la Giunta, i Parlamentari, le associazioni, i
patronati e le organizzazioni sindacali hanno operato in questi
ultimi tempi per risolvere e dare una soluzione positiva a una
situazione difficile, complessa e confusa. L'istituzione della
commissione di monitoraggio, l'unica in Italia, come il vostro
Presidente ha ribadito, è un risultato concreto di questa volontà
comune che consentirà di conseguire dei risultati positivi".
L'interrogazione che il nostro gruppo aveva presentato era per
conoscere quali erano stati nel frattempo questi risultati
positivi. Ancora non siamo stati messi a conoscenza di questi
risultati positivi che la commissione di monitoraggio avrebbe
conseguito, e non ne sono a conoscenza neanche i lavoratori
interessati, i pensionati e gli invalidi.
Do atto al Presidente di quanto ha detto, però quello che si
dice bisogna poi metterlo in pratica! Per questo è stata presentata
l'interpellanza con la quale infatti si chiede il riesame dei
fascicoli degli invalidi a cui sono state azzerate o ridotte le
rendite; l'Assessore mi dirà che queste pratiche sono sequestrate
dalla Magistratura, ma io sono andato a parlare con il Procuratore
della Repubblica e a sostenere che queste pratiche dovevano essere
dissequestrate e riportate all'INAIL.
Come associazione abbiamo fatto anche un sollecito al CSM perché
il comportamento della Magistratura non ci è sembrato lineare. Però
il Procuratore mi ha detto che quando l'INAIL vuole le pratiche non
deve far altro che venirsele a prendere, quindi io dico che si
possono rivedere queste pratiche. Ma queste pratiche non possono
essere riviste dai soliti medici dell'INAIL; bisogna invece
nominare une équipe medica, neutrale, esterna all'INAIL, che riveda
queste pratiche dall'inizio come è successo per altre azioni
sindacali che sono state promosse dall'INAIL. Anche per quanto
riguarda la commissione di monitoraggio le pratiche vanno a Roma e
le riguarda la Consulta medica dell'INAIL ad alto livello; però un
giorno ho domandato all'INAIL se questi medici che rivedevano le
pratiche - siccome sembra che per tutte siano stati riconfermati i
pareri dei medici di Aosta - erano esperti in malattie polmonari e
respiratorie e i medici degli istituti sono dei funzionari, non
sono dei grandi esperti. Gli esperti e gli specialisti stanno nelle
cliniche, negli ospedali, non stanno a fare gli scribacchini nelle
sedi degli istituti. Mi fu risposto che si presumeva che lo
fossero, ma l'INAIL non poteva certamente giudicare i suoi medici.
Qui ci vuole gente seria, gente che conosca la malattia, e bisogna
ottenere da parte dell'INAIL il rispetto totale della normativa
prevista dal testo unico. Occorre poi sollecitare, tramite
l'Onorevole Caveri e i Deputati che possono darci una mano,
l'approvazione di quel disegno di legge.
Attendo le risposte che darà l'Assessore alle domande che gli
sono state poste, possiamo anche portare il problema in V
Commissione, preposta agli Affari sociali, per fare una discussione
più approfondita e vedere come riaffrontare e portare avanti il
problema. In quella sede cerchiamo di decidere insieme quali sono
le iniziative da intraprendere per venire incontro agli interessi
di questa categoria dei cittadini valdostani che si sono trovati
colpiti sul piano sociale, sul piano morale e anche sul piano
economico dopo 20-30-40 anni che hanno lavorato nelle miniere,
nelle cave e nella siderurgia.
Non si può pensare che in Valle d'Aosta la silicosi non ci sia
mai stata e che anche questo Consiglio regionale negli anni
1957-1958 abbia sbagliato tutto, anche quando decise di fare la
legge a favore della lastra unica e fece la legge anche per
rimborsare ai silicotici un certa quota delle spese che dovevano
sostenere per fare le visite per la silicosi e per l'aggravamento
della malattia. Queste cose non si possono dimenticare in questo
Consiglio, né si deve dimenticare che anche ai patronati e ai
sindacati viene dato un contributo per fare l'assistenza ai
lavoratori, anche a questi lavoratori.
Credo che alla luce di tutto un passato non si possa liquidare
l'argomento dicendo che si tratta di falsi invalidi, perché non
credo che tutti e mille siano dei falsi invalidi. Ma se sono dei
falsi invalidi lo giudichi la Magistratura: ha le pratiche in mano,
chiuda l'istruttoria e dica come sta la situazione! Non sta certo a
noi, né alle organizzazioni sindacali, né ai patronati, né agli
amministratori pubblici stabilire se c'è la falsità dell'invalidità
o meno. Noi cerchiamo come abbiamo fatto in passato di tutelare
ancora oggi questa categoria.
Aspetto le risposte dell'Assessore e se è necessario affrontiamo
il problema in modo serio e concreto anche a livello di
commissione, per vedere quali sono le iniziative da portare
avanti.
Presidente Le ricordo solo, Consigliere Beneforti, che le resta
una replica da tre minuti.
Ha chiesto la parola l'Assessore alla sanità, salute e politiche
sociali, Vicquéry.
Vicquéry (UV) Confesso di essere un po' in difficoltà perché
l'interpellanza è rivolta ovviamente all'Assessore regionale alla
sanità da parte del Consigliere Beneforti, il quale si rivolge a
sua volta al Presidente della Giunta, fingendo di non sapere quali
sono state le iniziative profuse dalla Giunta Viérin nella
precedente legislatura e facendo rilevare la mia supposta non
conoscenza di quali sono state invece le iniziative assunte ancora
nella legislatura precedente. Per cui mi trovo un po' in
difficoltà, perché il Presidente della Giunta non ha bisogno del
mio intervento per rispondere. Ma, Consigliere Beneforti, cerchiamo
di non giocare su queste cose perché siamo tutti a conoscenza di
tutto quello che è successo in questa difficile problematica
dell'INAIL, anche perché ci sono degli atti ufficiali che sono lì
per essere visti e letti.
Innanzitutto vorrei chiarire l'aspetto dell'interrogazione con
risposta scritta. La Presidenza del Consiglio ha inviato al
Coordinatore dell'Assessorato alla sanità questo documento per
rispondere probabilmente perché nell'interrogazione lei chiedeva di
essere portato a conoscenza delle pratiche esaminate dalla
commissione di monitoraggio presieduta dal sottoscritto. Allora,
essendoci una supposta incompatibilità - così come è stata posta la
domanda da lei -, la Presidenza del Consiglio ha ritenuto di
trasmettere al Coordinatore dell'Assessorato alla sanità e non
all'Assessore alla sanità. Ma l'equivoco di fondo, enorme e mi
stupisco che venga fatto, è che la commissione di monitoraggio
abbia aperto, esaminato, controllato e verificato i dossier dei
singoli silicotici. È inimmaginabile una cosa del genere, perché
avremmo rasentato l'azione penale se avessimo aperto uno solo dei
dossier di stretta competenza delle commissioni medico-legali
dell'USL. Per questo motivo è stata data una risposta di questo
genere.
La commissione di monitoraggio ha avuto ed ha una funzione
totalmente diversa rispetto a quella di una commissione di seconda
o di terza istanza rispetto alle commissioni mediche collegiali, su
questo dobbiamo essere chiari fino in fondo perché non avrei mai
assunto la presidenza di una commissione di monitoraggio con
funzioni diverse da quelle che il termine stesso significa.
Monitoraggio significa seguire, significa controllare, significa
verificare l'andamento generale delle cose, non significa andare a
vedere i singoli dossier.
Detto questo, ribadisco che nella passata legislatura abbiamo
assunto un impegno - direi senza precedenti - e ci impegniamo
sicuramente a fare altrettanto in questa legislatura. Voglio
ricordare la risoluzione che è stata approvata dal Consiglio
regionale nella seduta del 19 marzo 1997 in seguito alla
convocazione in Aosta del Direttore generale della sede dell'INAIL,
che "impegnava la Giunta regionale ad attivarsi congiuntamente ai
Parlamentari della Valle d'Aosta affinché venga presa in esame e
approvata la modifica dell'articolo 55", su cui tornerò; "a
sollecitare la sede regionale dell'INAIL a dare corso al protocollo
d'intesa siglato con i patronati in data 31 dicembre 1996 nonché
all'applicazione della circolare guida; ad intervenire nei
confronti del governo affinché lo stesso attivi la procedura per il
rispetto dell'ordine del giorno approvato in sede di esame della
legge finanziaria, che prevede l'esclusione della revisione degli
invalidi del lavoro ultra-settantenni; ad organizzare con modalità
e procedure da esaminare con gli enti locali e previa verifica
delle disponibilità finanziarie la possibilità di effettuare
soggiorni climatici per le persone affette da silicosi o malattie
professionali; a sollecitare l'incontro con la direzione generale
dell'INAIL".
Tutti questi punti sono stati fedelmente rispettati, ho qui la
documentazione a firma del Presidente della Giunta trasmessa al
Presidente del Consiglio, Prodi, al Ministro del lavoro, Treu, al
Ministro del tesoro, Ciampi, al Ministro della sanità, Bindi, e per
conoscenza ai Parlamentari Caveri e Dondeynaz, e un'altra lettera
trasmessa alla Direzione generale dell'Istituto nazionale, per cui
non voglio tornare su questo punto. Voglio invece tentare di dare
una risposta sulle singole problematiche.
Il Consigliere mi chiede quali sono state le iniziative,
pertanto faccio riferimento solo a questo scorcio di legislatura,
dopo le elezioni, fermo restando che diamo per acquisito quanto
fatto precedentemente al 31 maggio 1998.
Ci siamo immediatamente attivati e abbiamo fissato un incontro
con la Direzione dell'INAIL di Roma, alla presenza dell'Onorevole
Caveri e del Senatore Dondeynaz, riunione che è stata fissata in
data 4 agosto e che ha visto attorno a un tavolo la Direzione
generale dell'INAIL. Queste cose il Consigliere Beneforti le sa
benissimo, ma per il ruolo delle parti che assumiamo, ce le diciamo
pubblicamente. In quella sede sono stati esaminati tutti i problemi
ancora aperti, perché con forza l'Amministrazione regionale,
appoggiata dai Parlamentari, ha detto che non sarebbe più stata
sopportata una situazione di ulteriori revisioni straordinarie e
ulteriore accanimento contro i silicotici della Valle d'Aosta. "Ho
minacciato", fra virgolette, la costituzione di parte civile
dell'Amministrazione regionale ad adiuvandum nei confronti dei
soggetti revisionati senza motivazione e senza una giustificazione
oggettiva. È stata assunta una decisione forte e sono state assunte
delle decisioni che dovrebbero portare a una definizione di tutta
questa difficile problematica. Mi risulta che la settimana scorsa
ci sia stata un'ispezione straordinaria della sede regionale
dell'INAIL da parte delle strutture centrali e comunque in quella
sede si è deciso di rivedere il ruolo della commissione di
monitoraggio, dandole una funzione diversa rispetto a quella che è
stata assunta finora. La commissione dovrebbe, appunto, fungere da
struttura di supervisione delle pratiche azzerate o ridotte.
A questo punto evidentemente il sottoscritto ha detto che non è
questa la funzione dell'Assessore regionale alla sanità e che se
così è, la Presidenza della commissione di monitoraggio dovrà
essere assunta dalla dirigenza medica della Direzione generale con
la presenza in qualità di uditori del rappresentante
dell'Amministrazione regionale e dei rappresentanti dei patronati.
È una questione ancora in fase di evoluzione, perché a tutt'oggi la
Direzione generale dell'INAIL non mi ha ancora inviato i criteri
secondo i quali vorrebbe mettere in piedi questa seconda
commissione di monitoraggio.
Cosa è stato raggiunto in questo periodo rispetto alla
risoluzione approvata dal Consiglio regionale? Le richieste erano
innanzitutto che venissero effettuate in Aosta le TAC; ci siamo
attivati e da allora le TAC vengono effettuate tutte presso il
Servizio di radiologia dell'Ospedale. La richiesta principale, che
il Consigliere Beneforti riprende, è quella di avere "una équipe
medica idonea e neutrale esterna all'INAIL", cosa che non è
possibile. È come se si chiedesse all'INPS di nominare una
commissione esterna all'INPS per verificare le pratiche degli
invalidi dell'INPS, o come se si chiedesse all'Amministrazione
regionale di nominare una commissione esterna all'Amministrazione
regionale rispetto alle pratiche di invalidità civile, dove come
sapete ci sono commissioni di prima e di seconda istanza.
Non è possibile, ripeto, perché ogni amministrazione ha una sua
configurazione precisa, a meno che si voglia modificare le leggi di
settore. Ma questo non è di competenza del Consiglio regionale.
Questo, Consigliere Beneforti, dobbiamo dircelo e dobbiamo
smetterla di ripeterlo perché è demagogia pura, ma demagogia in
senso più negativo che si possa fare perché i silicotici non
possono subire queste nostre affermazioni. Noi abbiamo operato
nell'unica via possibile, che è quella di dire, giustamente, che
non è ammissibile che in Valle d'Aosta, sede così importante per le
problematiche passate e per le problematiche presenti, siano
presenti solo due medici collaboratori, e che pretendiamo che ci
sia un dirigente medico della sede INAIL. Questa cosa è avvenuta,
perché da quando ci siamo mossi tutte le pratiche nelle quali c'è
una revisione o un azzeramento vengono trasmesse alla Direzione
generale medica dell'INAIL di Roma, che le rivede e le modifica o
le convalida, per cui la responsabilità è totalmente in capo alla
dirigenza medica. Allora su questo siamo chiari perché così deve
essere, fatta salva la possibilità ovviamente da parte dei
patronati, come già stanno facendo da tempo, di andare a fare delle
verifiche esterne presso strutture esterne all'INAIL, ma che non
hanno valenza nei confronti dell'Istituto.
La terza cosa che abbiamo fatto, lo dico sommessamente, è una
serie di incontri con la Magistratura, incontri che ci confermano
in parte quanto dice il Consigliere Beneforti. La Procura della
Repubblica ci dice: "Se volete i dossier, prendeteveli". Sì, sì,
prendeteveli per modo di dire! Se si vuole accedere a un dossier
sotto sequestro, la Magistratura permette l'accesso in sede di
Procura della Repubblica alla presenza di due Ufficiali di polizia
giudiziaria. Non è possibile prendere materialmente il dossier,
come ha detto anche in sedute pubbliche il Consigliere Beneforti, e
portarselo via per fare un esame. Questa possibilità viene invece
data in sede di Procura della Repubblica, come per tutti gli atti
sotto sequestro evidentemente.
Poi sotto questo aspetto invito ad essere molto cauti, e qui
inserisco un tema molto delicato. Sembrerebbe - uso il condizionale
perché non ho nessuna prova di quanto sto affermando - che tutta
l'inchiesta giudiziaria, partita non sappiamo come e non ci
interessa, verta sulla responsabilità o meno della sede dell'INAIL
di Aosta, specificatamente di alcuni medici di Aosta, che illo
tempore non si sa bene per quali motivi avrebbero preso in esame
dal punto di vista medico alcune pratiche, annotando a margine
delle stesse che il soggetto Vicquéry, che risulta invalido per
l'80 percento, di fatto dovrebbe essere revisionato, ma malgrado
ciò gli si conferma l'invalidità dell'80 percento. Sembrano esserci
cioè una serie di atti nei quali il medico dell'INAIL conferma il
grado di invalidità precedente, annotando a margine che secondo lui
il soggetto dovrebbe essere rivisto. E sarebbero passati 8-10 anni
da queste dichiarazioni annotate a margine.
Vi rendete conto qual è il livello di responsabilità che si sono
assunti quei medici e a quali conseguenze può portare tutto questo!
Responsabilità dei medici dei patronati, sì o no? Responsabilità
addirittura dei soggetti interessati che indebitamente avrebbero
percepito per anni e anni una rendita silicotica? La problematica è
enorme, perché a forza di urlare "al lupo, al lupo", si rischia che
a rimetterci non siamo noi in quest'Assemblea, ci rimettono i
singoli interessati. E da lì l'importanza fondamentale
dell'intervento che abbiamo fatto, quarta opera, assieme al
Deputato Caveri che già aveva presentato il disegno di legge per la
modifica dell'articolo 5 della legge n. 55. Abbiamo ulteriormente
approfondito questa tematica e il disegno di legge Caveri è stato
perfezionato assieme alla dirigenza della sede centrale dell'INAIL
perché andasse a bloccare per il passato, anche sotto l'aspetto
della responsabilità contabile e di possibili indebiti, il tutto.
Tant'è che si è proposto di sostituire il comma 5 dell'articolo 55
di questa legge del 1988, stabilendo che il potere INAIL di
rettifica dei propri provvedimenti errati è esercitabile entro i
limiti di revisionabilità delle rendite da infortunio e da malattia
professionale. Si è ritenuto peraltro che siffatta limitazione
potesse essere introdotta rispetto all'iniziativa revisionale
dell'Istituto e non anche rispetto al diritto riconosciuto del
titolare di rendita da silicosi di richiedere la revisione senza
limiti di tempo. Si è proposto quindi la modifica del 6° comma
dell'articolo 146 del T.U. del 1975, per consentire al reddituario
affetto da silicosi di chiedere la revisione anche oltre il limite
di 15 anni.
Questo è l'aggiornamento rispetto al primo testo presentato
dall'Onorevole Caveri, e a questo proposito devo dire che, da
informazioni che abbiamo sia dall'Onorevole che dalla Direzione
generale, se non casca il Governo questo articolo 5 è inserito
nella legge finanziaria e dovrebbe essere approvato insieme a
quella legge. Per cui non gridiamo vittoria, ma possiamo dirci
tranquillamente che se il problema dei silicotici in tutta Italia
sarà risolto, lo sarà grazie all'iniziativa congiunta della Giunta
regionale e dei Parlamentari valdostani, e di questo ci deve essere
dato atto.
Questo dobbiamo dircelo con forza, ma dobbiamo tutti assieme
evitare strumentalizzazioni di ogni genere, dobbiamo fare in modo
che questa materia venga gestita con molta, molta cautela, anche
perché dovremmo avere delle risposte da parte della Magistratura
entro fine anno, e questo servirà sicuramente a definire in un modo
o nell'altro la questione. Su mille pratiche sequestrate sapremo
quanti sono i casi di reati supposti, quante vengono
dissequestrate, e sicuramente potremo ragionare in altro modo.
Il tutto però, al di là di questi aspetti, si gioca sulla
responsabilità del medico che effettua la visita, perché se c'è
un'impostazione di tipo culturale di tipo restrittivo, tutti i
soggetti possono essere ridotti o revisionati, perché le metodiche
di oggi sono diverse dalle metodiche di allora, l'approccio mentale
dei medici legali è diverso rispetto all'approccio mentale dei
medici di allora, e lo vediamo anche nelle pratiche d'invalidità
civile gestite direttamente dall'Assessorato regionale alla sanità.
Rispetto ad oggi, il numero in percentuale dei soggetti che
chiedevano il riconoscimento d'invalidità civile quando il collega
Beneforti era Assessore è enormemente cambiato; fatto 100 il numero
delle pratiche, allora era 90 la risposta positiva, oggi la
risposta positiva è 10 con percentuali molto basse perché sono
intervenuti dei parametri, stabiliti con decreti ministeriali,
molto più restrittivi ed è intervenuta una politica generale di
caccia alle streghe nei confronti degli invalidi che ha prodotto
questi effetti negativi anche nei confronti di coloro che sono
effettivamente invalidi. Per cui non solleviamo questo tema.
Voglio concludere dicendo che evidentemente non c'è nessun
problema a discutere di questo tema all'interno della V
Commissione. Invito il Consigliere a leggersi un interessante testo
riguardante la revisione della rendita dell'INAIL, stampato dal
prof. Mario Di Domenico con l'illuminante introduzione del dr.
Antonio Di Pietro, che la dice lunga sull'impostazione di questo
Parlamentare nei confronti dei soggetti, perché è esattamente il
contrario di quanto noi sosteniamo e di quanto ha sostenuto il
collega Beneforti in campagna elettorale.
Dispiace constatare che fa parte dello stesso gruppo
parlamentare, ma Antonio Di Pietro parte da una concezione secondo
cui gli amministratori sono tutti dei ladri e gli invalidi sono
tutti dei falsi invalidi, per concludere che il tutto va rivisto ma
in senso più restrittivo perché va recuperato il danno patrimoniale
a carico dell'INAIL, per cui sarebbe opportuno un chiarimento in
sede centrale di Ulivo, in primo luogo con il Ministro Bindi, che è
sicuramente interessato - secondo la logica nostra, sia chiaro - a
questa problematica, e poi anche nei confronti della problematica
in generale.
Pertanto, in conclusione, discutiamone pure, ma evitiamo di
prendere delle posizioni ufficiali, perché in questo momento
dobbiamo far sì che le visite vengano fatte correttamente, che la
Magistratura anche di Aosta adotti un atteggiamento diverso perché
non è ammissibile - lo ribadisco con forza - che un tipo di
valutazione fatta nella sede medica dell'INAIL venga smentita da
Pavia in modo clamoroso o venga smentita dal prof. Cosci in modo
clamoroso.
Ho avuto incontri con la Magistratura, alla quale ho chiesto con
mandato della commissione del monitoraggio di creare la causa tipo,
di mettere a raffronto con il CTU i medici di parte, perché non è
ammissibile che uno dica una cosa e l'altro ne dica un'altra: o
dice il falso l'INAIL o dice il falso Pavia o dice il falso il
prof. Cosci o dice il falso chiunque venga interpellato dai
patronati. E se così è, allora denunciamo l'Istituto che dichiara
il falso, perché nella fattispecie singola atteggiamenti così
contrastanti e discordanti non sono ammissibili. Però su questo non
abbiamo avuto nessun tipo di risposta, la causa tipo non è mai
stata fatta. Viene preso per buono - e abbiamo dei legali in aula -
quanto decide il CTU, e questo sta nel gioco delle parti, però
questa è una materia sulla quale non vogliamo addentrarci perché
andremmo ben oltre il nostro compito. Da qui l'invito di discuterne
con calma e di aspettare perché a breve dovremmo avere delle
risposte in un senso o nell'altro.
Presidente Ha chiesto la parola il Consigliere Beneforti.
Beneforti (PVA-cU) Non condivido tutto quello che ha detto
l'Assessore, ma c'è un aspetto positivo: perlomeno si riapre un
dialogo se non altro a livello di V Commissione, perché ritengo che
il discorso debba essere approfondito per avere tutte le idee
chiare.
Voglio dire all'Assessore che non ho cercato di strumentalizzare
proprio niente. I lavoratori sono venuti a cercarmi come mi
cercavano prima, quando facevo un altro mestiere, e dopo che i
patronati si sono rifiutati di prendere in mano la situazione e di
fare le assemblee che venivano richieste dai silicotici, ho preso
l'iniziativa di portare avanti il loro discorso in tutte le sedi
istituzionali. E di tutto quello che è stato fatto, ne sono stati
informati la Giunta regionale e l'Assessore, perché tutti i
comunicati e i documenti vi sono pervenuti.
Non è vero che non si può fare un'équipe medica esterna
all'INAIL, perché c'è già un precedente.
Negli anni '70, quando l'INAIL non voleva pagare le rendite di
passaggio ai lavoratori della Cogne, fu fatta una grossa vertenza,
alla quale seguì l'occupazione della sede INAIL, allora erano tutti
d'accordo, sindacati e forze politiche, e non c'era nessuno che si
tirava indietro.
In quell'occasione fu nominato uno scienziato di Torino che fece
l'arbitro sulle rendite di passaggio e stabilì quali erano quelle
che meritavano e quelle che non meritavano, e il giudizio fu
accettato da tutti, anche dai lavoratori che erano interessati. Ma
guarda caso in più del 90 percento di quelle pratiche questo
arbitro dette ragione ai lavoratori che avevano protestato perché
non veniva erogata la rendita. Quindi non è che non si possa fare,
diciamo francamente che non si vuole fare.
Voi vi siete incontrati il 4 agosto con la Direzione generale
dell'INAIL, come ha detto l'Assessore; io il 15 settembre sono
stato al Ministero del lavoro con l'Associazione ARI, dove abbiamo
avuto un incontro con la Direzione generale dell'INAIL. Lì abbiamo
ripetuto questo discorso, adesso al Ministero del lavoro stanno
vedendo su questo problema come arrivare a nominare questa équipe
esterna, e siamo in attesa della risposta. Perché qua bisogna avere
un'équipe esterna, non si può pensare che l'INAIL dica: io mando a
Milano o mando a Torino e il risultato che ne esce è valido, e
rispetto a quello che fa il patronato sindacale, che manda a Pavia
e contesta i dati di Milano, per me va bene Milano e tolgo la
rendita per la silicosi.
Bisogna certamente vedere quello che dice Milano e quello che
dice Pavia, e nello stesso tempo il giudizio lo devono dare non i
medici dell'INAIL che vanno per la loro strada, ma lo devono dare
degli esterni. Ecco perché affermo che è necessaria questa équipe
medica, e perché si insiste per averla. E al Ministero del lavoro
non ci hanno detto di no, c'era anche il rappresentante della
Direzione generale dell'INAIL e ne abbiamo discusso ampiamente un
pomeriggio intero di questo argomento.
Mi auguro anche che venga fuori la legge che è stata portata
avanti dall'Onorevole Caveri, però ricordo che abbiamo presentato
tre leggi di iniziativa statale in questo Consiglio per cambiare
l'articolo 55 della legge n. 88/89, una l'avevo presentata anch'io
quando ero in Giunta, un'altra era stata presentata prima e
un'altra dopo da Caveri, leggi che non sono mai andate a buon fine
perché si è trovato il modo di fare una legge, perché queste leggi
sono venute fuori, è vero, da Caveri, dalla Giunta, da noi, ma c'è
stata una forte mobilitazione dei silicotici, perché se i
silicotici non avessero fatto quella mobilitazione non ci si
sarebbe mossi come ci siamo mossi e non avremmo dato al Ministero
del lavoro la giustificazione per riceverci come Associazione degli
invalidi valdostani.
Se questo discorso è stato portato avanti, ringrazio per
l'interessamento l'Onorevole Caveri, e l'ho detto nella mia
relazione, a parte che si sono mossi anche altri Deputati perché
abbiamo mobilitato anche altri Deputati e Caveri lo sa, uno è
venuto anche ad Aosta, era relatore del disegno di legge, è venuto
ad Aosta ad illustrare all'assemblea dei silicotici questa legge
che con Caveri aveva portato avanti.
Non è che cerchiamo di discriminare il Deputato A o il Deputato
B, dobbiamo avere l'aiuto di tutti perché ogni mezzo giustifica il
fine. Il problema di fondo, Assessore, è quello di vedere se queste
mille pratiche effettivamente sono dei falsi invalidi o non lo
sono…
Presidente … Consigliere Beneforti,
deve concludere, c'è un regolamento e un'equità che deve essere
rispettata.
Beneforti (PVA-cU) Comunque ci rivedremo in V Commissione.
Presidente Grazie. Sono le 13,10, i lavori del Consiglio si
sospendono e riprenderanno alle 15,30.
La seduta è tolta.
La seduta termina alle ore 13,11.
