Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 3766 del 20 giugno 2024 - Resoconto
OGGETTO N. 3766/XVI - Interpellanza: "Interventi necessari
per rendere omologabile il campo di atletica Tesolin per
competizioni di livello internazionale".
Bertin (Presidente) -
Punto n. 41. Consigliere Restano, a
lei la parola.
Restano (GM) -
Nelle settimane passate abbiamo potuto
leggere numerosi articoli che trattavano del rifacimento della
pista del campo di atletica Tesolin; soprattutto interessavano la
questione del taglio delle piante attorno a quest'importante
struttura per lo sport valdostano, e Legambiente, intervenuta sulla
questione, poneva dei dubbi circa la reale necessità di ampliare il
campo Tesolin a otto corsie.
Oggi, con quest'interpellanza, ci poniamo un poco sul solco
opposto rispetto alla questione sollevata da Legambiente, vale a
dire: comprendendo la necessità di rifare la pista d'atletica
Tesolin, chiediamo anche noi perché da sei a otto corsie, per
capire se vi era una reale necessità.
Legambiente parla di competizioni a livello nazionale svolte
sulle sei corsie e la necessità di portare a otto per svolgere
competizioni di livello internazionale.
Per quanto a nostra conoscenza, le competizioni a livello
internazionale si svolgono anche sulle piste a sei corsie, quindi
vi saranno altre necessità alla base di questa scelta, che noi
ipotizziamo - e dal nostro punto di vista comprendiamo anche - però
abbiamo avuto modo di prendere visione della delibera del Comune di
Aosta relativa all'approvazione della convenzione, quindi di avere
contezza delle cifre in ballo, delle somme in ballo, e ci
chiediamo: perché non omologare questa pista a livello
internazionale? Cosa manca per raggiungere questa omologazione?
Si poteva fare qualcosa di più e soprattutto ritorniamo su un
vecchio argomento che è quello della programmazione.
Allora, "Se nel prevedere un'opera di questo genere (insieme ad
altre opere - quale il Palaghiaccio, la Maison de la montagne) - vi
è un piano articolato e complesso che riguarda lo sviluppo di una
zona che noi possiamo definire la zona sportiva della città di
Aosta", ma non solo della città di Aosta, anche al servizio
dell'intero comprensorio attorno ad Aosta e, perché no, della
regione, e, oltre a questo piano "Se l'amministrazione regionale e
gli Assessori regionali competenti hanno potuto elaborare questo
progetto insieme all'amministrazione comunale", "Quali sono i reali
obiettivi?" e "Se ci poniamo dei limiti", perché, al contrario di
quanto detto da Legambiente, io penso che la regione Valle d'Aosta
debba ambire a raggiungere certi livelli sportivi ma soprattutto ad
attrarre una certa clientela turistica, che è anche quella
sportiva.
Nelle quattro domande, che non sto a leggere e che abbiamo posto
agli Assessori, c'è un poco quanto io ho utilizzato nella mia
illustrazione. Siamo in attesa delle vostre risposte.
Presidente -
Risponde l'assessore Sapinet.
Sapinet (UV) -
Ci si confronta sul Tesolin dopo esserci
confrontati in passato dal punto di vista sportivo.
Ricordo anche la sua posizione relativa al Palaindoor, quando
più volte ha affermato che si poteva anche lì, in quegli anni,
forse osare e fare di più, quindi ho capito la direzione con la
quale ha indirizzato quest'iniziativa.
Iniziativa appunto relativa alla realizzazione della nuova pista
di atletica presso il campo scuola Tesolin in regione Tzambarlet è
totalmente in capo al Comune di Aosta.
Il ruolo dell'Amministrazione regionale è relativo al
cofinanziamento della spesa del 50% dell'importo relativo. Questa è
la risposta al primo quesito.
Dalla deliberazione del Consiglio comunale 159 del 26 agosto,
emerge che la scelta della soluzione cinque, tra le cinque
inizialmente prospettate, è stata presa nell'ottica della
potenziale possibilità di proporre la candidatura dell'impianto - e
di conseguenza della città di Aosta - per lo svolgimento di
competizioni a livello nazionale outdoor, come: i campionati
italiani assoluti; campionati italiani juniores e promesse;
campionati italiani allievi; campionati di società; finale A;
oro.
Ciò premesso, va detto che la soluzione individuata permetterà
anche l'espletamento di gare di livello internazionale che, per
essere però organizzate, necessiteranno di alcune opere di contorno
legate all'ospitalità degli atleti e del pubblico.
Tale configurazione potrà essere garantita con installazioni
provvisorie legate all'organizzazione di una singola
manifestazione, come già avviene in analoghe strutture site in
altre regioni.
Riguardo al quesito 2, come dicevo l'infrastruttura è di
proprietà comunale e l'iniziativa è in capo al Comune, pertanto non
necessita di un coinvolgimento ufficiale della Regione, che non è
formalmente dovuto, comunque quest'aspetto vale per tutte le
pratiche della legge 16/2007, ma dove comunque il confronto di
fatto tra ente Regione ed Enti locali non viene meno proprio
nell'ottica di andare a condividere e fare i ragionamenti del
caso.
Inoltre va ricordato il percorso portato avanti (che ci segnala
l'Amministrazione comunale e che ci confermano anche il CONI e la
FIDAL che sono stati interlocutori attivi e propositivi), quindi un
confronto finalizzato alla messa in atto delle migliori soluzioni
per risolvere le criticità, rendendo la struttura sempre più
performante e appetibile per i grandi eventi.
Al momento dell'approvazione del contributo regionale, tutte le
condizioni per la relativa concessione risultavano peraltro
rispettate.
Per quel che riguarda il terzo quesito, al termine
dell'intervento, l'impianto sarà omologabile fin da subito per
eventi d'interesse nazionale e, come detto, con idonee opere
provvisorie di contorno la struttura potrà ospitare eventi di
rilevanza internazionale.
La questione delle otto corsie: è vero che per l'evento
nazionale va bene anche la pista con le sei, ma le otto corsie
rendono subito e decisamente appetibile l'impianto, proprio per
l'usura che si crea nelle prime due corsie interne, che spesso non
vengono utilizzate.
Riguardo al taglio piante - questo lo aggiungo io perché,
essendo arrivato in corsa, avevo preso alcune informazioni - questo
lavoro andava comunque fatto anche lasciando le sei corsie, perché
ovviamente le radici stanno andando a interessare quella parte
della pista.
Per quel che riguarda l'ultimo quesito, tenuto conto che il
campo è di proprietà comunale, spetterà poi al Comune di Aosta,
qualora intenderà ospitare eventi di portata internazionale, porre
in essere le iniziative per consentirne l'organizzazione,
ovviamente in collaborazione con l'ente Regione, qualora gli eventi
lo richiedano.
Presidente -
Consigliere Restano, ne ha facoltà.
Restano (GM) -
Entro nel merito del taglio piante e parto
da qui, anche se non è proprio l'oggetto del mio intervento.
Ho partecipato a un convegno di omologatori di piste di sci e
sono intervenuti dei dirigenti del Corpo Forestale Nazionale, ex
Corpo Forestale, che hanno affermato che il problema è quello
dell'avanzamento del bosco in certe zone di montagna.
Io credo che Aosta non sia un'eccezione, la consideriamo una
città di montagna e abbiamo modo, ogni giorno, di godere della
bellezza dei nostri boschi proprio da vicino, quindi non è la
questione di quattro piante in più, quattro piante in meno, che poi
mi sembra che saranno sostituite, però la questione è quella delle
decisioni.
Io credo che il Governo regionale abbia poca capacità
d'incidere, ammesso che ne abbia la volontà, su certe scelte che
riguardano l'intera regione, perché una scelta di questo genere, di
rendere la pista a otto corsie - e vorrei informare che la città
metropolitana di Torino dispone di una sola pista a otto corsie, mi
sembra - presuppone uno sguardo verso il futuro di una portata
diversa rispetto a quella della mera capacità o possibilità di
allenarsi, che è quella che leggo nel vostro programma di governo -
guardo all'Assessore allo sport - ovvero "Organizzare eventi
sportivi di portata internazionale".
Se noi investiamo qualche milione di euro sul campo di atletica
Tesolin, possiamo anche pensare un domani di organizzare eventi
molto importanti e di creare un percorso per l'allenamento, per il
riscaldamento, previsto nelle gare World Athletic di tipologia 1,
prevedere le tribune, perché quella è la zona deputata a ospitare
questi eventi. Spendiamo 2 milioni, se è necessario ne spendiamo
qualcuno in più, ma la rendiamo veramente fruibile e la dotiamo
anche di una pista di allenamento. Questa è la valutazione e la
suggestione che lascio al Governo regionale, tanto più che dobbiamo
aspettare un anno per la sua realizzazione, quando mi sembra che
nelle regioni vicine abbiano rifatto le piste in qualche mese ma
non abbiano fatto una scelta importante come la nostra e non
abbiano investito risorse così significative.
La suggestione quindi è questa; valutate se renderla
effettivamente una pista internazionale, senza la necessità ogni
volta di dover montare o smontare tribune, creare appositi spazi
per i cronometristi, per i giudici. La facciamo una volta,
investiamo come si deve e la rendiamo fruibile a tutti gli sportivi
della Valle d'Aosta dando diverse opportunità.
