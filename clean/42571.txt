Classificazione
ASSISTENZA SANITARIA E OSPEDALIERA



Oggetto del Consiglio n. 118 del 2 dicembre 2020 - Resoconto
OGGETTO N. 118/XVI - Interrogazione: "Aggiornamento del piano
di controllo per il contenimento/eliminazione del rischio di
trasmissione intraospedaliera".
Bertin (Presidente) -
Punto n. 5 all'ordine del giorno.
Per il Governo regionale, la parola all'assessore Barmasse.
Barmasse (UV) -
Con riferimento alle richieste contenute
nell'interrogazione, si evidenzia anzitutto che la deliberazione
della Giunta regionale n. 748 alla quale si riferisce
l'interrogazione è stata approvata in data 7 agosto 2020. Il
Ministero della Salute ha inviato solo in data 11 agosto 2020 il
documento: "Elementi di preparazione in risposta al Covid-19 nella
stagione invernale". Tenuto conto delle date che i citati documenti
riportano, si informa che la Direzione strategica dell'Azienda USL
della Valle d'Aosta ha prontamente provveduto a dare mandato alle
strutture competenti per l'elaborazione del piano operativo
aziendale per la gestione dell'emergenza Covid-19 periodo
autunno-inverno 2020-2021. Tale documento è focalizzato sulla
gestione dell'emergenza nelle varie aree, con particolare
focus
sull'area ospedaliera. Per tali aree le tematiche
principali sviluppate sono state: una definizione delle fasi di
emergenza in coerenza con quanto suggerito dalla Cabina di regia
nella soprarichiamata DGR n. 748/2020, la definizione dei criteri
di attivazione dei posti Covid, l'elaborazione del piano di
attivazione dei reparti.
Nello specifico per il punto 1, fasi dell'emergenza del piano,
si evince che, facendo riferimento agli indicatori nazionali e
regionali relativi alla diffusione del virus con fasi, si
intende:
- fase 0: situazione ordinaria caratterizzata da una bassa
incidenza della pandemia i cui posti presenti nel presidio
ospedaliero sono sufficienti a garantire la gestione dei pazienti
infetti;
- fase 1 gialla: secondo la DGR n. 748 del 7 agosto 2020,
situazione in cui si ha un incremento dei casi positivi, la
situazione è tale per cui iniziano le procedure di conversione dei
reparti;
- fase 2 arancione: situazione in cui si ha un incremento dei
casi positivi, la situazione è tale per cui vengono convertiti
ulteriori posti letto da riservare per pazienti Covid positivi,
ovviamente tale scenario può subire delle variazioni in funzione
della disponibilità di strutture sanitarie esterne;
- fase 3 rossa: si intende una situazione in cui si procede
all'ulteriore conversione di reparti in Reparti Covid positivi;
- fase 4 rossa ++: situazione in cui i presidi ospedalieri
raggiungono la massima capienza per i pazienti Covid positivi.
L'ulteriore necessità di posti letto implica l'esigenza di
trasformare ulteriori piani del presidio ospedaliero in Reparti
Covid.
Per quanto riguarda i criteri di attivazione dei posti Covid,
nel piano sono stati definiti i seguenti criteri di attivazione
graduale dei posti letto Covid:
- fase livello 0 bianco: preallarme fino a 8 posti letto Covid
liberi in malattie infettive. Azioni: attento monitoraggio del
flusso dei ricoveri nei giorni precedenti, nessun intervento sui
posti letto dei reparti, allertare Saint-Pierre, ISAV, allertare
Neurologia e Chirurgia vascolare, predisporre il potenziamento
dell'assistenza;
- fase livello 1: preallarme, 7 posti letto Covid liberi in
Malattie infettive. Azioni: riduzione attività elettiva chirurgica
con compensazione intradipartimentale con blocco parziale dei
ricoveri per liberare nel giro massimo di 3 giorni la Chirurgia
vascolare; due, trasferimento pazienti in Neurologia, in Chirurgia
vascolare i cui ricoveri andranno in compensazione dipartimentale;
tre, allestimento della Neurologia di 17 posti letto come Reparto
Covid 1, predisposizione del Reparto per Covid positivi senza
ancora occupazione fino a saturazione delle Malattie infettive;
- il livello 2 arancione: preallarme, posti letto liberi in
Neurologia. Azioni: ulteriore riduzione dell'attività elettiva
chirurgica, compresa l'interventistica cardiologica, trasferimento
dei pazienti di Pneumologia e di Gastroenterologia in Neurologia;
allestimento nel Reparto Gastro Pneumo di 18 posti letto come
Reparto Covid 2; predisposizione Reparto per Covid + senza ancora
occupazione;
- fase 3: preallarme 10 posti letto Covid liberi in Gastro
Pneumo. Azioni: sostanziale sospensione totale dell'attività
elettiva medica e chirurgica come disposizioni ministeriali marzo
2020, utilizzo degli spazi degli ambulatori come studi medici e
uffici, liberare i locali a uso ufficio e studi medici nel settore
torre, tre corpi B e C, trasferimento dei pazienti di Chirurgia
generale in Ortopedia e Chirurgia toracica; allestimento del
Reparto di Chirurgia generale come Reparto Covid;
- fase 4, preallarme, 10 posti letto Covid liberi in Chirurgia
generale, chiusura e trasferimento di spogliatoi, studi medici e
segreterie dell'emiciclo, allestimento del Reparto Ortopedia come
Reparto Covid 4, chiusura della vecchia Ortopedia con trasferimento
di pazienti in reparti chirurgici rimasti aperti, eventuale
apertura come Covid positivi anche lì alla vecchia Ortopedia se
necessario dopo riempimento di 12 letti alla nuova;
- fase 5: da valutare la conversione del Day Hospital di
medicina piano terreno in degenza chirurgica a 14 posti letto
trasferendo le attività del Day Hospital nel Day Hospital
oncologico.
Il piano operativo è stato presentato e approvato nella sua
prima versione nella seduta del Collegio di Direzione del 10
settembre 2020 e ha rappresentato la linea guida della Direzione
strategica per procedere con l'attivazione dei vari scenari in
funzione delle varie fasi.
Il documento di tipo dinamico viene continuamente aggiornato in
funzione dell'andamento della pandemia ed è sottoposto
all'approvazione del Collegio di Direzione. L'aggiornamento più
recente approvato è stato quello presentato dal Collegio di
Direzione del 15 ottobre 2020, attualmente è in elaborazione una
successiva versione del piano il cui focus è la gestione della
riconversione dei reparti, mantenendo il più possibile l'elasticità
nelle fasi di conversione e riconversione in modo da essere pronti
a seguire gli andamenti altalenanti dell'emergenza
epidemiologica.
Da ultimo vorrei poi evidenziare, per quanto concerne le azioni
di contenimento ed eliminazione del rischio di trasmissione
intraospedaliera del virus, in parallelo al piano operativo
poc'anzi illustrato, il quale già di per sé rappresenta uno
strumento di garanzia della separazione di pazienti Covid positivi
e della loro perimetrazione in reparti dedicati, l'Azienda USL ha
organizzato specifici percorsi separati Covid + e Covid -
individuati secondo l'indicazione della Direzione strategica e
della Direzione medica di presidio e del Servizio di prevenzione e
protezione aziendale. Più precisamente:
- Ospedale Parini: l'ingresso del paziente sospetto accertato
Covid positivo avviene nella tenda
triage
di Pronto Soccorso
di fronte all'ingresso C con gli ascensori n. 4, 13 e 14 per i
piani primo e terzo Covid 1, 2, 3, 4, 5 e 6, gli ascensori Covid
positivi hanno lo sbarco bloccato ai piani Covid negativi. Gli
ascensori puliti 3, 12 e 15 hanno lo sbarco bloccato ai piani Covid
positivi. Il paziente Covid positivo che deve entrare nella
Rianimazione Covid viene fatto uscire direttamente dalla tenda
triage per entrare in reparto, stesso piano a distanza di circa 20
metri. Il paziente Covid positivo, che deve entrare nella palazzina
D delle Malattie infettive, passa dagli ascensori n. 4 e n. 9 per
entrare nel reparto di degenza al primo piano. I trasferimenti dei
pazienti Covid positivi tra i vari Reparti Covid vengono eseguiti
sempre utilizzando gli ascensori dedicati. Il paziente Covid
positivo che deve eseguire esami radiologici può usufruire della
Tac dedicata al piano - 1, mentre l'esecuzione dei raggi X toracici
viene fatta direttamente al letto dei pazienti presso i reparti di
ricovero. Tutti i tratti dei percorsi interni non completamente
separabili sono sottoposti a sanificazioni plurime durante il
giorno. Gli interventi chirurgici per pazienti Covid positivi sono
eseguiti prevalentemente nella sala ibrida sanificata dopo ogni
intervento. Per l'uscita del personale sanitario dai reparti Covid,
sono previste zone filtro di svestizione e locali doccia e cambio
per ciascun reparto Covid positivo;
- Ospedale Beauregard punto nascita: al piano terreno, Reparto
di Pediatria, sono previsti ingressi separati per l'ingresso dei
bambini Covid positivi nella Sezione Covid positivi, locali di
isolamento e locali triage del Pronto Soccorso dedicato e Covid
negativi, Pronto Soccorso pediatrico e degenza ordinaria. Al piano
primo, Reparto di Ostetricia e Ginecologia, la Sezione di
Ginecologia è stata dedicata alla degenza delle pazienti Covid
positive e alla svestizione del personale sanitario di assistenza,
inoltre è stata individuata una sala parto dedicata per pazienti
Covid positive;
- per quanto riguarda l'ex Maternità, l'accesso del paziente
sospetto o accertato Covid positivo avviene dall'ingresso
posteriore in un settore separato composto da numero 2 locali di
degenza delicati ai pazienti Covid positivi.
Presidente -
Per la replica, la parola al consigliere
Aggravi.
Aggravi (LEGA VDA) -
Grazie Assessore per la dettagliata
esposizione e soprattutto per aver poi anche declinato le date di
definizione e, in particolare, le prospettive di aggiornamento in
cui ovviamente la parte di continuo aggiornamento, di dinamicità
del piano è particolarmente importante. Premeva di avere contezza
di quello che era stato esposto nei suggerimenti della Cabina di
regia e soprattutto, considerando il fatto che spesso nel corso
della prima ondata c'è stata anche una grande preoccupazione, come
c'è oggi, da parte anche di chi fruisce dell'Ospedale, al netto dei
momenti di maggior tensione dello stesso, di tutta una serie di
servizi, che fosse effettivamente definito un piano completo e
soprattutto delle misure che garantissero al massimo anche di
evitare appunto che qualcuno che va a curarsi per altre motivazioni
incorra in queste problematiche. Occorre considerare che ad oggi
non abbiamo la possibilità di separare strutture ospedaliere,
perché comunque di Ospedale ne abbiamo uno, come spesso è stato
detto, e si è anche in attesa di ulteriori interventi, che,
purtroppo, per vicissitudini precedenti, sono andati per le lunghe:
il famoso prefabbricato o altre situazioni che, tenuto conto delle
tempistiche e soprattutto, purtroppo, dei tempi burocratici,
arriveranno ma non sono stati messi in fase nel corso dell'estate
perché non era in alcuni casi possibile.
Continueremo comunque a monitorare l'evoluzione sia di quelle
che erano le misure... e di quelle che saranno le misure che
verranno prese ma soprattutto eventualmente di ulteriori
segnalazioni, anche con l'obiettivo di una fattiva
collaborazione.
