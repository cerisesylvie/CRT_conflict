Classificazione
AGRICOLTURA



Oggetto del Consiglio n. 2007 del 20 aprile 2016 - Resoconto
OGGETTO N. 2007/XIV - Interrogazione a risposta immediata:
"Situazione di difficoltà di adesione alle misure previste dal
Piano di sviluppo rurale nei settori delle colture
specializzate".
Viérin M. (Presidente)
- Punto n. 3.02 dell'ordine del
giorno. La parola al collega Grosjean.
Grosjean (UVP) -
Non so con che parole iniziare. Mi
aspettavo di vedere un passo indietro da parte di qualcuno. Ieri è
stato annunciato ufficialmente che la viticoltura e la
frutticoltura per il 2015 e per il 2016 perdono le misure
agroambientali, circa 1,2 milioni di euro, sono 600 mila euro
all'anno, caro Assessore, a cui non abbiamo diritto perché i
protocolli sono stati fatti in ritardo, perché i suoi uffici non
hanno comunicato e perché tanto la viticoltura e la frutticoltura,
secondo le sue parole, rappresentano solo il 10 percento
dell'agricoltura, quindi poco interessa! Questo ha detto lei, ieri,
alla riunione dei viticoltori.
Mi sembra veramente che lei abbia toccato il fondo sul modo di
gestire l'Assessorato dell'agricoltura, sono veramente offeso da
questo modo di gestire l'agricoltura. Il 29 settembre le avevamo
chiesto di riorganizzare l'Assessorato costituendo un tavolo di
lavoro e lei ha capito solo un piccolo pezzo, che era quello della
gestione delle stalle, ma neanche quello è partito! Il prossimo
Consiglio forse vi darò delle notizie sui finanziamenti che altre
Regioni hanno ottenuto per le stesse tecniche (questo lo teniamo
per la prossima volta). Oggi ci concentriamo su questo sistema
veramente offensivo nei confronti di chi si alza al mattino per
andare in un frutteto o in un vigneto. Avete fatto un Psr, avete
messo delle misure agroambientali alle quali gli agricoltori
dovevano conformarsi, la gente ha presentato la domanda nel 2015
con i parametri del vecchio Psr perché i parametri del nuovo non
c'erano, e oggi, che stanno facendo l'adesione per il 2016, si
sentono dire che non possono aderire perché ci sono queste nuove
norme, soprattutto che devono disimpegnare il 2015 per non
rischiare le sanzioni! La giustificazione degli uffici è che siamo
arrivati ultimi a Bruxelles e che con noi sono stati molto più
cattivi; certe pratiche in altre Regioni le hanno autorizzate, da
noi purtroppo no.
Presidente
- La parola all'Assessore Testolin.
Testolin (UV) -
La situazione in essere che ha espresso
il collega Grosjean discende dalle nuove regole contenute nel
regolamento n. 1305 relativo ai pagamenti agro-climatico-ambientali
dello sviluppo rurale.
Nella prima proposta di Psr rivolta alla Regione della
Commissione europea nel luglio 2014 veniva confermata
l'impostazione della scorsa programmazione, in particolare la
riduzione dell'utilizzo di concimi chimici e di taluni trattamenti
fitosanitari. Questa prima versione fu sottoposta al vaglio della
Commissione europea e alla stessa non vennero rivolte osservazioni
in merito al contenuto nella misura in correlazione ai criteri
agro-climatico-ambientali definiti dal regolamento. È solamente con
la successiva fase di negoziato (febbraio 2015) che la versione
depositata a luglio 2014 venne totalmente cassata dalla Commissione
europea. Nei successivi incontri protrattisi fino all'ottobre del
2015 sono state apportate una serie di modifiche, appurato che né
le pratiche di difesa integrata ordinariamente applicate nella
nostra regione, né quelle basate sulla mera riduzione degli
input
chimici potevano essere assimilabili a premio.
Diventava invece imprescindibile individuare l'impegno
agro-climatico-ambientale con un effetto positivo sull'ambiente che
non facesse riferimento a pratiche già in uso sul territorio. In
questa situazione di
impasse
, non potendo più fare
riferimento ad uno storico, né ad un disciplinare di produzione
integrata regionale poiché mancante della sezione relativa alle
pratiche agronomiche, fu necessario proporre una serie di soluzioni
alla Commissione al fine di concludere la misura e il programma.
Gli interventi così come approvati nascono quindi da un confronto
complicato con la Commissione europea, con le tempistiche ristrette
e potendo informare il partenariato a proposito delle varie
modifiche intercorse solamente attraverso i canali informativi a
livello di sito e di tavoli permanenti, dai quali peraltro non sono
emerse osservazioni, senza però un confronto tecnico in merito alle
possibilità di attuazione degli interventi stessi.
Attualmente gli interventi approvati all'interno della misura a
disposizione degli agricoltori sono sette. Causa la loro
strutturazione, gli stessi risultano oggi essere non facilmente
applicabili dalla maggior parte dei potenziali beneficiari e
richiederà, da una parte, l'applicazione della prevista clausola di
revisione per la campagna 2015 senza far incorrere gli agricoltori
in sanzioni o recuperi e, dall'altra, impone un'immediata
riconsiderazione degli interventi da inserire nel Psr, al fine di
rendere la misura nel suo complesso più facilmente sottoscrivibile,
permettendo l'adesione alla stessa da parte dei frutticoltori e
viticoltori valdostani a partire dalla prossima campagna 2017.
Prenderò anch'io qualche secondo ancora, solo per onestà di
informazione e correttezza nell'espressione dei dati, perché per le
misure agroambientali dell'anno 2014, quindi le ultime pagate, i
dati riportano un importo per la viticoltura pari a 232 mila euro
su 470 posizioni di richiesta che, se applicate ai valori espressi
secondo un confronto con la Regione Piemonte allo stato attuale con
condizioni agro-climatiche di base, vorrebbe dire una perdita di
100 mila euro all'anno, la quale sicuramente non è trascurabile, ma
per correttezza di informazione va spiegata com'è, non come vuole
spiegarla il signor Grosjean.
Per ultima cosa, riterrei anche interessante fare delle attività
ispettive in merito a quello che si può cambiare in corso d'opera e
non focalizzarsi solamente alla fine di un percorso per evidenziare
situazioni che già conosciamo.
Presidente
- La parola al collega Grosjean.
Grosjean (UVP) -
Per chiarezza, un viticoltore ieri le ha
chiesto perché non ci associamo all'Assessorato dell'agricoltura
del Piemonte.
Sul piano finanziario ci sono 600 mila euro all'anno per le
misure agroambientali, c'è scritto qui: "Sostegno ai metodi di
lotta integrata"...non so se la zootecnia fa lotta integrata. Lei
ha parlato di viticoltura, io ho parlato anche di frutticoltura.
Non ci sono limiti, fossero anche 10 euro, ma se abbiamo messo una
misura e poi non diamo la possibilità di accedere, mi sorge anche
il dubbio che lei abbia voluto trovare uno stratagemma per spostare
questi soldi da qualche altra parte o per avere magari a fine Psr
un tesoretto da utilizzare in qualche altro modo, perché alla fine
non ci sono altre parole.
