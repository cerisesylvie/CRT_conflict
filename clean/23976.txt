Classificazione
INDUSTRIA
LAVORO



Oggetto del Consiglio n. 2966 del 19 settembre 2007 - Resoconto
OGGETTO N. 2966/XII - Strategie per superare la crisi
industriale della Regione. (Interpellanza)
Interpellanza
Premesso che è trascorso esattamente un anno dalla
presentazione e discussione in aula di una nostra interpellanza
sulla crisi industriale nella nostra regione e le sue conseguenze
sul piano economico e occupazionale;
Premesso che, con tale interpellanza, si chiedeva al governo
di informare il Consiglio sulle iniziative, gli incontri e i
risultati raggiunti con le singole aziende; quali strategie,
progetti o indirizzi, si intendevano inoltre attuare per superare
una crisi che è strutturale e quali risorse finanziarie si
intendevano impegnare; infine quale ruolo assegnare in questa crisi
alle partecipate, quali la Finaosta, la CVA, ecc;
Constatato inoltre che i processi di privatizzazione nel
settore dei servizi quali le ferrovie, le poste, le comunicazioni,
l'energia, traforo del Monte Bianco, ecc, hanno di fatto creato
precarietà e riduzione dei posti di lavoro;
Premesso che, per i progetti di riqualificazione e di
formazione, le risorse regionali, gli stanziamenti dell'Unione
Europea e quelli Statali sono stati confermati per gli stessi
importi;
Considerato che, pur essendo trascorso un anno, i risultati
ottenuti sono insufficienti, le iniziative sono estemporanee e il
Governo regionale non ha ancora mostrato di voler impegnare mezzi,
risorse e persone necessarie per intervenire sugli aspetti
strutturali della crisi;
i sottoscritti Consiglieri regionali
Interpellano
Il Presidente del Governo e l'Assessore alle Attività
Produttive per conoscere:
1) i risultati delle iniziative e degli incontri intrapresi
verso le singole aziende in crisi, quali: la Set di Issogne, la
Rossignol di Verrayes, la Sorgenti Monte Bianco di Morgex, nonché
le eventuali prospettive per l'ex stabilimento Tecdis di Châtillon,
ecc;
2) quali sono i provvedimenti che il Governo intende
intraprendere a tutela del reddito e della riqualificazione
culturale - professionale dei lavoratori che hanno perso o
perderanno il posto di lavoro, al di là di uno scontato periodo di
Cassa Integrazione - disoccupazione;
3) quali iniziative o progetti siano stati intrapresi, e
quali settori siano stati individuati per eventuali
investimenti;
4) se, a seguito dell'incarico affidato allo Studio
Ambrosetti di Milano per l'elaborazione di un "piano strategico di
posizionamento e sviluppo del territorio" per promuovere
investimenti nella nostra Regione, sono disponibili le prime
indicazioni, soprattutto nel constatare con quale velocità si
stanno invece muovendo le altre Regioni.
F.to: Bortot - Squarzino Secondina
Presidente
- La parola al Consigliere Bortot.
Bortot (Arc-VA)
- Pensavo oggi di trovarmi assieme ai
colleghi in un Consiglio un po' più pimpante, attento e grintoso,
mi ritrovo - come ha detto il collega Lattanzi stamani - con il
Presidente della Regione stanco...
Caveri
(fuori microfono)
- ... non sono
assolutamente stanco...
Bortot (Arc-VA)
- ... chiedo scusa al Presidente, allora
disattento, nel senso che sia lui che il sottoscritto abbiamo
passato delle buone vacanze facendo del turismo in Valle
d'Aosta...
Caveri
(fuori microfono)
- ... io ho lavorato
anche...
Bortot (Arc-VA)
- ... sì, siccome quando nessuno ascolta,
provoco l'ironia, nel senso che lei ha lavorato molto anche per la
Festa della Valle d'Aosta, io ho fatto molto turismo, nel senso che
mi sono fatto un po' di "Bataille des reines", la Festa del lardo,
raccogliere firme per la stalla di Cimberio, sono venuto a Bosses,
ma il problema non esisteva... ho fatto un paio di visite alla
"Rossignol", ad Issogne alla "SET". Non sto a far l'elenco del
"cahier de doléances", ma ripeto, quando sono un po' deluso della
ripresa dei lavori del Consiglio, vedo stanchezza e disattenzione,
vuol dire che non siamo all'altezza della situazione economica,
politica e sociale che ci troviamo di fronte. Non so se è
l'avvicinarsi del referendum del 19, non so se ci sono le
fibrillazioni interne alla maggioranza, non so se si riesce a
risolvere il problema del casinò, non so se si riesce a risolvere
il problema della "Rossignol", dato che fa capo a una
multinazionale, ma per alcune piccole cose che dipendono da noi,
dal nostro grande Consiglio, se mettiamo la grandezza del Consiglio
rapportata ai problemi, pensavo che fossimo più nello spirito di
aggredire questi problemi nel periodo estivo, arrivare in Consiglio
e dire: "ci siamo trovati, abbiamo discusso e abbiamo litigato,
abbiamo trovato una soluzione". Il "cahier de doléances" invece
rischia di allungarsi perché ad un settore industriale e anche
turistico, in crisi uno e parzialmente in crisi l'altro, dobbiamo
aggiungere anche il settore agricolo: questo perché l'"affaire
Cimberio" è la punta di un "iceberg" che abbiamo permesso che
venisse troppo a galla e Cimberio ieri ha ricevuto un avviso di
garanzia. Se tale avviso lo estendessimo alla "Cogne", agli aerei,
come noi viaggiamo in auto, saremmo tutti in galera o tutti con
l'avviso di garanzia, però ne riparleremo penso domani.
Quello che mi sta a cuore è la crisi industriale. Ho visto che
c'è una bozza di disegno di legge sulla ricerca, può darsi che vada
nella direzione giusta, ma non ho visto o perlomeno sentito - non
sono andato via, sono rimasto in Valle d'Aosta - che si sia messo
mano con determinazione e si sia risolto un solo problema di quelli
industriali e occupazionali che abbiamo nella nostra Regione e
questo lo dico seriamente perché le situazioni si stanno
aggravando. La "SET" lavora, ma la situazione si aggrava, non
regge. La "Rossignol" ha deciso di liquidare tutta la parte
economico-produttiva, credo che voglia agire solo sul mercato
finanziario, a fine mese si deciderà la situazione alla "Rossignol"
senza a mio parere, salvo "pourparlers", che ci siano delle
soluzioni, mentre, se si interveniva appropriatamente, queste
soluzioni qualche mese fa con la multinazionale disponibile si
potevano trovare.
Vi sono le sorgenti del Monte Bianco, poi apriamo i giornali e
vi è tutto il comparto degli impianti a fune, uno dice: va bene, il
comparto degli impianti a fune è in crisi, c'è un cambiamento
climatico, c'è una perdita di introiti dovuta a crisi economiche e
finanziarie da parte delle persone e delle famiglie che hanno meno
soldi per andare a sciare, c'è un cambiamento climatico che fa sì
che si possa andare al mare, rivolgerci ad altri settori turistici
emergenti ai quali non prestiamo abbastanza attenzione, però poi,
esaminando le deliberazioni del Governo dei venerdì trascorsi, vedo
l'ennesima deliberazione di autorizzazione a captazione di acqua
per innevamento artificiale. Mi "cascano le braccia" allora perché
questa concessione di captazione di acqua per neve artificiale vuol
dire che non si sta neppure riflettendo su un'inversione di
tendenza. Il problema non è la piccola quantità di acqua, il
problema è l'inversione di tendenza: nel settore turistico non
l'abbiamo, in agricoltura - ne parleremo domani - ritengo sia molto
grave, c'è un disagio, una crisi di identità non da poco, nel
settore industriale abbiamo le aziende, per i piccoli imprenditori
non ne veniamo a capo, non capisco ma, secondo me, manca la volontà
politica, quelle che fanno capo alle grandi multinazionali non
siamo in grado nonostante le nostre grandi capacità legislative,
amministrative e finanziarie... in sostanza il rischio è che ci si
bendi gli occhi e si lavori molto sul piano del "panem et
circenses" e, in sostanza, il tentativo di dire: "questi problemi
tutto sommato non ne veniamo a capo, rinviamoli, facciamo finta di
non vederli...", si accumuleranno e probabilmente lasceremo in
eredità a qualcun altro, per "qualcun altro" si intende cosa uscirà
dalle elezioni regionali del prossimo anno. Credo che un Consiglio
regionale non sia in queste condizioni in cui debba operare, anche
perché, sempre per questioni di turismo, ho partecipato alla
raccolta di firme del "Grillo Day", in qualità di certificatore,
sui giornali hanno sbagliato, non ero promotore, ma certificatore,
salvo poi aver firmato...
(interruzione del Presidente della Regione, fuori
microfono)
... però, Presidente, la politica sta rigettando la problematica
che emerge. Ho visto dopo 41 anni di militanza un sacco di persone
in fila per un quarto d'ora per apporre una firma, non ho mai visto
una cosa del genere! Se facciamo i miopi, facciamo finta di non
vedere, se sommiamo la sfiducia nei nostri confronti alla sfiducia
nella nostra incapacità di affrontare crisi che abbiamo di fronte,
che non sono da poco conto, se assommiamo queste 2 situazioni, in
Valle d'Aosta abbiamo una situazione esplosiva! O ne prendiamo
atto, oppure credo che le firme di Grillo, o le iniziative di
qualcun altro porranno dei problemi al Consiglio regionale in modo
molto più drammatico di quello con cui li sto ponendo io in questo
momento.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Comprendo che la ripresa dei lavori
necessita di ripuntualizzare i temi sul tappeto e anche i problemi.
Sentito l'intervento del Consigliere Bortot, colgo che ha
utilizzato e utilizza questa interpellanza per ricordare tutti i
problemi, perché l'ho sentito citare dall'acqua all'agricoltura, al
"Grillo Day", agli impianti a fune e via così. Intanto vorrei
tranquillizzarlo perché la mia intenzione non è quella di non
affrontare i problemi o al contrario di affrontarli con un basso
profilo, la mia volontà è quella di affrontare i problemi
seriamente e di farlo senza troppi clamori, senza tanto "fare
circo" e di farlo soprattutto nella logica che dei problemi più che
preoccuparsene bisogna occuparsene e più che parlarne bisogna
giorno per giorno fare dei fatti che incollati uno all'altro
portino a delle soluzioni. In questo senso l'estate non è trascorsa
invano, perché dobbiamo cominciare ad immaginare che un progetto di
sviluppo serio non si costruisce in un giorno e neppure in un mese,
ma si costruisce con un lavoro di professionisti e di competenze
che individui le responsabilità, i compiti e le azioni che devono
essere portate avanti. In tal senso avevo già detto prima della
fine dell'estate che mi sarei impegnato per aggiornare il Consiglio
e già nel mese di settembre di fare una prima relazione sul lavoro
svolto nei 2 mesi estivi all'interno della Commissione competente
del Presidente Praduroux. Credo vi sia già noto che con il
Presidente Praduroux è già stata convocata una Commissione il 14
settembre per dare quelle informazioni che devono permettervi di
essere a conoscenza perfettamente della situazione del profilo
industriale di questa Regione, così come mi ero impegnato nel mese
di ottobre di presentare la prima fase del progetto di sviluppo
industriale di questa Regione, che, per qualche verso, deve
contenere in modo serio tutte quelle indicazioni che devono gettare
i presupposti per le risposte che lei dice indispensabili e su cui
concordo occorre avere chiarezza.
Nella sua interpellanza lei comunque fa una serie di domande
precise, in particolare chiede di essere messo a conoscenza delle
situazioni delle aziende in tensione. Parliamoci chiaro: questa è
una Regione piccola, dove, quando un'azienda entra in tensione, per
quanto essa sia piccola e per quanto pochi siano i suoi dipendenti,
crea un caso. Va detto allora per chiarezza che se da un lato
abbiamo un'economia - i dati sono della Banca d'Italia, aggiornati
trimestralmente e sono confrontati con i dati delle camere di
commercio, ma anche con i dati dell'Associazione industriali e con
i dati delle banche - che mostra chiari segni di ripresa e abbiamo
anche una situazione del lavoro non ottimale, ma migliore di quella
del resto del Paese, va detto che alcuni casi eclatanti come quelli
della "SET" o della "Tecdis" restano dei casi delicati su cui
adesso le darò alcune informazioni, fra l'altro informazioni che le
do in modo superfluo perché lei era presente sabato agli incontri,
quindi le cose che abbiamo detto lì lei le ha già sentite, però per
gli altri suoi colleghi va detto che per la "SET" c'è stato un
incontro questo sabato, dove insieme alle maestranze e al Consiglio
comunale di Issogne si è cercato di fare il punto e si è chiarita
una serie di passaggi, presenti anche i sindacati. Va purtroppo
preso atto che questa non è un'azienda in crisi, ma è un'azienda
che è sull'orlo del fallimento, fallimento che non è dettato
dall'opinione di qualcuno, ma è dettato da dei dati economici di
bilancio che sono all'evidenza di tutti e che saranno ancora più
evidenti nel momento stesso in cui, entro il prossimo mese, la
famiglia Lo Valvo presenterà il bilancio della società e si
evidenzieranno anche con un atto formale e depositato. Tali dati
incontrovertibili che non fanno piacere sono l'elemento che ha
causato il fallimento di quella che a mio dispiacere era l'unica
trattativa che in questo momento era in corso per chiudere tale
situazione, non abbiamo mai detto una cosa che non fosse vera,
ossia abbiamo sempre sostenuto che l'azienda che voleva comprare o
si era proposta di comprare Lo Valvo era un'azienda seria, ma che
ragionava su delle logiche di mercato, non ragionava sotto un
profilo emozionale e i dati che Lo Valvo aveva fornito in una prima
fase erano dei dati difficili ma, per qualche verso, ancora
sopportabili. I dati che poi sono emersi negli ultimi incontri
purtroppo erano talmente negativi che hanno scoraggiato e in nessun
modo si riusciva ad obbligare un imprenditore ad operare. In tal
senso ci siamo fatti carico di una responsabilità, così come ce ne
eravamo già fatti carico 2 anni fa, quando nella stessa situazione,
ma meno grave, Lo Valvo, si presentò a "Finaosta" la quale gli
offrì un percorso studiato e valutato che gli avrebbe permesso di
uscire da una situazione allora di crisi. Evidentemente non solo 2
anni fa Lo Valvo non accettò, ma addirittura arrivò a denunciare la
"Finaosta", quindi pensate che situazione, preferì proseguire nel
suo percorso e purtroppo, per tutta la buona volontà che ci possa
essere, e le giustificazioni che si possono dare ai Lo Valvo... è
un'azienda che nei 2 anni successivi ha peggiorato la situazione
fino ad arrivare oggi all'orlo del fallimento. Cosa possiamo fare
come collettività, non dico come Regione e come Assessore e
Consiglieri? Dobbiamo attraverso le possibilità che ci offre la
nostra legislazione trovare delle soluzioni e in tal senso ci siamo
attivati. Abbiamo convocato "Finaosta" e i Lo Valvo per cercare di
definire con loro una strategia che fosse possibile portare avanti
per risolvere la situazione, ossia occorre che il debito oggi
consolidato in parecchi milioni di euro venga trattato in una
procedura di concorso fallimentare, dove vi sia - come previsto
dall'articolo 182 bis - una ristrutturazione del debito, che
permetterebbe intanto di ridurre il debito. Debito che verrebbe
trattato con i vari interlocutori a un livello tale che la vendita
stessa dell'immobile dello stabilimento, che, seppur gravato da una
parte di un'ipoteca di una banca e dall'altra di un ristorno che
deve essere fatto nei confronti della Regione, perché non ci
dimentichiamo che il capannone è stato costruito con i contributi
pubblici... e quindi la legge prevede che, nel momento stesso che
viene alienato il bene, questi contributi siano restituiti, quindi,
nonostante il 35%, nonostante un'ipoteca e nonostante tale ristorno
che deve essere fatto all'ente pubblico, resterebbero ancora
all'interno di una ristrutturazione del debito e di una vendita...
la possibilità di far combaciare le 2 cose... In tal caso in questa
procedura pilotata si riuscirebbe ad avere una situazione quanto
meno di base pulita, su cui tentare di reinserire l'azienda in una
fase successiva di ripianificazione e di riorganizzazione
aziendale, che in questo caso, come ben sapete, potrebbe essere
inserita, quando il debito è azzerato, utilizzando anche la legge
che abbiamo approvato per il soccorso alle aziende in difficoltà.
Vi è quindi una prima fase, che deve essere quella di una procedura
chiara, garantita dal tribunale, che ridefinisca il debito, questo
debito deve andarsi a posizionare in maniera tale che possa essere
coperto con la cessione dello stabilimento, sulla base di un
azzeramento complessivo dei debiti, ripartendo da una fase pulita,
da zero, l'imprenditore serio si deve riapplicare all'interno di un
piano di rilancio aziendale che può rientrare nella legge che
abbiamo appena approvato. In questo caso c'è un percorso e questo
percorso è stato presentato ai sindacati e alle maestranze.
Per quanto riguarda la "Rossignol", è una multinazionale, è
un'azienda che sfugge anche territorialmente al nostro controllo,
nel senso che fisicamente non è un'azienda che risponde all'Italia.
Se non risponde all'Italia, possiamo essere così ottimisti da
pensare che risponda a me o alla Valle d'Aosta, ma questa non
risponde neppure all'Italia, figuriamoci se risponde alla Valle
d'Aosta! Certamente non è che con questo abbiamo esaurito una
risposta su un'azienda importante come la "Rossignol". Ci siamo
attivati, abbiamo chiesto garanzie, abbiamo cercato di confrontarci
e mantenere una posizione salda, facendo riferimento alle nostre
ragioni. Le nostre ragioni sono quelle di avere contribuito, sono
quelle di aver dato del terreno, sono quelle comunque di aver
stretto degli accordi con la "Rossignol", che chiamiamo ad onorare
e che, per qualche verso, hanno obbligato la "Rossignol" a
garantire che all'interno di un processo di ristrutturazione
mondiale del gruppo americano "Quicksilver", gruppo di cui fanno
parte, garantiranno delle procedure pubbliche, che permetteranno a
noi di giocare un ruolo per qualunque azione essi vorranno portare
avanti. Se il gruppo "Rossignol" è stato messo in vendita nel suo
complesso, i primi che saranno informati e con cui dovranno
confrontarsi saremo sicuramente noi, che vantiamo nei loro
confronti una serie di diritti. In questo momento non siamo a
conoscenza se in America la "Quicksilver" sta trattando con
qualcuno della "Rossignol" e neppure ce lo vengono a dire, quindi,
con tutta la buona volontà, possiamo solo dire che in questo
momento c'è una situazione "cristallizzata" sullo stabilimento
della "Rossignol" che perdurerà fin quando non si avranno notizie
sul gruppo internazionale.
"Sorgenti Monte Bianco": abbiamo avuto un incontro sindacale
approfondito e dettagliato, dove siamo riusciti anche a trovare una
posizione comune con i sindacati, cosa non sempre facile, perché è
noto che non su tutte queste vicende abbiamo una posizione comune
con i sindacati, anzi nei confronti di alcuni c'è stato qualche
piccolo battibecco, in questo caso invece sulle "Sorgenti Monte
Bianco" abbiamo trovato una posizione mediata con i sindacati.
Forti anche di accordi stabiliti e portati avanti nel tempo con le
"Sorgenti Monte Bianco", abbiamo ribadito l'impegno che si era
preso nel mantenere le maestranze a certi livelli e a certi numeri,
quindi ci siamo in tal senso espressi nei confronti della
proprietà. La proprietà non credo abbia un interesse particolare ad
accentuare un conflitto, anzi penso voglia chiarire questa
situazione che non facilita il lavoro neanche a loro e ci ha
confermato nella figura del suo massimo vertice - "Castel", e anche
dell'Amministratore delegato, di cui mi sfugge il nome - che verrà
in Italia in questi giorni per incontrarci e cercare di dare una
definizione a tale situazione, che, secondo me, può e deve trovare
una soluzione positiva perché lo stabilimento di Morgex è uno
stabilimento all'avanguardia che non può essere non tenuto da
conto.
"Tecdis": come avrete saputo, ci stiamo muovendo con costanza su
questo argomento, tanto che solo pochi giorni fa con il Presidente
Caveri siamo stati nello stabilimento, ci siamo incontrati con il
curatore fallimentare e abbiamo cercato di trovare una quadra che
ci permetta di riavere lo stabilimento, perché questo è il primo
elemento fondamentale. Oggi continuiamo a discutere e non possiamo
neppure entrare nello stabilimento, per entrare dobbiamo essere
accompagnati dal curatore fallimentare che ci apre la porta: questa
è una situazione per noi inaccettabile, l'abbiamo manifestata al
curatore, il curatore la comprende perché, se vogliamo utilizzare
un bene che ha una potenzialità ancora notevole, dobbiamo potere
all'interno di questo bene entrare per cominciare a capire che cosa
c'è da fare. Non ci dimentichiamo che quello stabilimento, che è
una delle cose che ha sorpreso di più sia me che il Presidente...
sembrava uno stabilimento di un film di fantascienza dell'orrore:
uno stabilimento totalmente abbandonato come se le persone fossero
state lì fino a un minuto prima, ma dentro nessuno, le bottiglie
dell'acqua, i pezzi della carta della merenda... come se fino a un
attimo prima vi fossero state delle persone e poi di colpo una
bomba non nucleare, ma di quelle che dissolve le persone, tu senti
uno stabilimento che "pulsa" e non vi è nessuno. Capite che
all'interno di quello stabilimento bisogna entrare, capire cosa
bisogna mettere in ordine, che manutenzioni fare, rivisitare gli
impianti. Siamo d'accordo tutti che la prima cosa da fare è
riappropriarsi della proprietà e questo vuol dire potere subito
"metterci le mani" dentro, entrare e fare quei lavori per
rimetterla sul mercato questa Fabbrica. Anche le operazioni che
stiamo portando avanti con i sindacati e l'Agenzia del lavoro per
cercare di alleggerire la pressione sui lavoratori stanno dando i
loro frutti, ricordo che erano 277 gli operai quando è successo...
il fatto... 283, ma con 10... quindi siamo scesi di 100 unità e
devo dire in modo soddisfacente per le persone, certo in un
percorso non facile, perché non è mai un percorso facile, né un
percorso che può essere ricordato piacevolmente, ma che ha dato già
dei primi risultati e conseguentemente abbiamo la certezza che a
breve per altre situazioni che stiamo trattando mano a mano la
pressione diminuirà. Non fa piacere sapere che situazioni come
quella della "SET" sono così delicate, questo lo capisco anche
perché c'è una concentrazione nell'area della bassa Valle che può
anche essere negativa, ma va anche detto che stiamo portando avanti
una serie di iniziative sulla bassa valle che daranno dei
frutti.
Tornando alla cosa che mi sta più a cuore: il "Progetto di
sviluppo Valle d'Aosta", non si costruisce in 1 o 2 mesi, e come da
impegni verrò a relazionare già il 25 settembre in Commissione, già
prima di questo Consiglio avevamo concordato con il collega
Praduroux una visita in Commissione per presentare un primo aspetto
della preparazione del piano - che si presenterà ad ottobre in una
prima fase -, se volete, adesso potrei continuare e dare delle
prime suggestioni sul lavoro che stiamo facendo, ma mi sembra
opportuno - dopo aver risposto alle sue domande e aver recepito il
senso del suo ragionamento - riferire in Commissione, dove potremo
andare nel dettaglio.
Presidente
- La parola al Consigliere Bortot.
Bortot (Arc-VA)
- Assessore, qui non è in discussione la
sua buona volontà, perché è da un anno e mezzo che è Assessore e
l'impegno si vede. La nostra impressione è che vi sia una specie di
rassegnazione rispetto alle leggi del mercato, le leggi del mercato
non sono leggi divine, ma sono leggi fatte da uomini, l'economia è
fatta da uomini. So che il Presidente della Regione mi dice:
"guardi non viviamo nel mondo dell'utopia..."; però, secondo me, è
possibile metterci più coraggio e più progettualità superando i
punti del riferimento dettati dalle leggi dell'economia: questo
vuol dire che possono esserci delle persone che hanno altre leggi
per quanto riguarda i modi di fare economia e per stare sul mercato
e dare lavoro. Facciamo un esempio concreto: 6 mesi fa ho portato
in quest'aula una posta elettronica dei dipendenti della
"Rossignol", la "Rossignol" aveva offerto garanzie per 2 anni di
lavoro a condizione che i lavoratori si gestissero
l'azienda....
(interruzione del Presidente della Regione, fuori
microfono)
... sarei proprio contento, ma per tutti, per il Governo e per
noi... ho visto che quella posta elettronica è stata presa non con
fastidio, ma come una "boutade", non vi è stata la convinzione di
andare a verificare, io l'ho fatto, ma io non sono Assessore, non
sono in maggioranza, non sono la "Finaosta" che deve smettere di
fare il notaio, deve progettare progettualità finanziarie e non
solo intervenire nei "buchi" quando si creano, deve avere della
progettualità finanziaria rispetto ai progetti e alle iniziative.
Morale: passato il momento specifico di verificare la possibilità
di gestirci quell'azienda con i lavoratori, e le professionalità ci
sono tutte, perché era da mesi che non vedevano più nessuno... la
"Rossignol" garantiva 2 anni di acquisto della produzione, quindi
avevamo 2 anni di tempo per diversificare quando venivano meno le
commesse della multinazionale... e noi abbiamo perso l'occasione. È
questo che sto dicendo, non sto parlando di fantascienza, ma era di
verificare con i lavoratori un percorso, se esisteva l'assunzione
di responsabilità da parte di lavoratori di gestirsi l'azienda, ma
non da soli: da soli dal punto di vista produttivo perché le
professionalità ci sono, non da soli dal punto di vista della
"Finaosta" che faceva da finanziaria capofila, non vi era da tirare
fuori i soldi, lo stabilimento è già della Regione, vi era da
acquistare degli impianti. La "Rossignol" era disponibile a
contrattare con un capofila dei lavoratori la dismissione degli
impianti, abbastanza obsoleti, con la garanzia però di acquistare 2
anni di produzione. Credo che condizioni migliori di queste per
dare una svolta a certi tipi di crisi non si verifichino tutti i
giorni, ma abbiamo lasciato perdere. Senza fare nomi avevo detto:
guardate che nella nostra Regione abbiamo aziende regionali con
titolari regionali, con persone residenti nella nostra Regione, non
sono multinazionali, che stanno lavorando benissimo nel comparto
della "Rossignol" che è l'attrezzatura sportiva, andiamo a
discutere con questi Signori nel progettare un progetto
finanziario, economico, produttivo con i lavoratori della
"Rossignol", ai quali per 2 anni era garantita la produzione e con
questa azienda si facevano progetti di diversificazione. Il passo
successivo da discutere era: "diamo 3 milioni alla multinazionale
dell'"aria fritta", che è la "Saatchi & Saatchi" per fare
propaganda alla Valle d'Aosta", io l'ho detto: sono 3 milioni
"buttati al vento" perché l'"aria fritta" che produce vediamo quali
risultati dà sul piano turistico. Quei 3 milioni li traduciamo in
commesse alla "Rossignol", che fa bastoncini, racchette, quello che
volete, con un bel logo della Valle d'Aosta; ad ogni turista che
entra in Valle d'Aosta gli si regala un paio di bastoncini, credo
che il ritorno di immagine sia molto più significativo e importante
dell'"aria fritta" della multinazionale giapponese, per essere
espliciti. Ovviamente sono visionario e utopista, ma "il cerchio si
poteva chiudere" e vi era una proposta, vi era un progetto, vi
erano i finanziamenti, vi era il lavoro e vi era la mano d'opera e
le professionalità disponibili per un progetto sperimentale.
Falliva anche quello? Pazienza, ma, se andava in porto, avevamo un
punto di riferimento, delle modalità per uscire dalle leggi
dell'economia che non sono divine, con proposte abbastanza
originarie nostre, ma non troppo originarie, nel senso che c'è una
lavanderia di Milano con 70 dipendenti, l'hanno dismessa, se la
sono presa i lavoratori, ovviamente con la copertura finanziaria
della provincia, stanno lavorando e stanno sopravvivendo,
dimostrando che vi è la possibilità, rispetto alle leggi
dell'economia di mercato, di fare qualcos'altro. Saranno tentativi
o tutto quello che volete, ma, quando ci capita l'occasione, ce la
facciamo sfuggire.
Stesso discorso quando dico: più coraggio. Abbiamo in mobilità
lavoratori della "Tecdis" e dell'"Olivetti", continuo a sostenere
in parte è stato fatto con la riqualificazione e i corsi relativi
ai servizi sociali, in parte è stato fatto con la forestazione, ma
abbiamo visto che non a tutti piace andare a lavorare alla
forestale e questo è grave e dobbiamo dircelo, ma se facessimo una
buona legge e dicessimo: "il lavoratore Bortot che va in cassa
integrazione, invece di ricevere una quota del salario, lo riceve
tutto, ma va 8 ore a scuola", alzare i livelli professionali... per
cui sul mercato noi mettiamo livelli culturali non professionali,
perché la professione, se c'è il livello culturale, fa gola a
moltissime aziende, perché non tutti sono sul mercato delle
professioni dequalificate... si può fare ricerca, si possono fare
nuove tecnologie, ma le aziende non possono permettersi di venire
qui e metterci il tempo per la formazione culturale, poi quella
professionale. Noi quindi dovremo garantire una formazione
culturale più alta, sulla quale innestare una formazione
professionale molto alta che fa gola alle aziende. Questo tentativo
facciamolo con un'azienda, facciamolo anche non obbligatorio; a me
l'operaio che vuole stare in cassa integrazione e che ha il doppio,
il triplo, il quarto lavoro, che fa turismo o va a spasso, o a
sciare va benissimo e raccogliamo quello che abbiamo seminato tutti
quanti in questi anni e non faccio il moralista e non accuso
nessuno, anche perché gli esempi che diamo noi non sono molto
edificanti, ma proviamo a farlo per le persone che si rendono
disponibili. La Regione ha una quota di salario da disporre con le
proprie finanze e dire: "caro lavoratore, ti sei reso disponibile,
ti diamo la differenza fra la paga piena e la cassa integrazione,
tu vai a scuola", discutiamo assieme dei progetti culturali...
parlo di tutto il sistema informatico e dell'utilizzazione
informatica, che va per la maggiore. Quando uno ha le basi, che poi
con l'informatica si faccia viaggiare un "totem" della "Fiat", o un
microprocessore di tecnologia avanzata o sulle nanotecnologie, però
abbiamo livelli culturali alti da offrire a queste aziende che ne
hanno bisogno come il pane, altrimenti tutti i nostri laureati che
vanno a lavorare all'estero mi spiegate per quale motivo vengono
richiesti? Perché hanno livelli culturali alti. Per concludere,
vorrei che vi fosse più coraggio qui dentro, per percorsi
sperimentali dove l'assunzione della sperimentazione può essere di
tutto il Consiglio, non solo del Governo, in modo che domani non si
possa venir qui ad accusare: "avete sbagliato, avete buttato via i
soldi"... tramite le Commissioni competenti, proviamo a fare delle
sperimentazioni, vediamo in poco tempo, mettendo queste culture sul
mercato, quante aziende potrebbero essere interessate a venire a
insediarsi con alti livelli di produzione tecnologica, quindi fuori
dalla concorrenza dei Paesi dell'est e della Cina, quante aziende
si rendono conto che potremmo essere appetibili per un insediamento
produttivo nella nostra Regione.
