Classificazione
STATUTO



Oggetto del Consiglio n. 3312 del 7 febbraio 2008 - Resoconto
OGGETTO N. 3312/XII - Ritiro di mozione: "Impegno a
promuovere un incontro tra i Consiglieri regionali e i
rappresentanti della Regione in seno alla Commissione paritetica
Stato-Regione".
Mozione
Preso atto dalle notizie stampa che il governo regionale
intende proporre ulteriori argomenti all'esame della Commissione
Paritetica Stato-Regione;
Considerato che della scelta degli argomenti e del loro
contenuto dovrebbe essere informato preventivamente il Consiglio
regionale cui non compete il semplice ruolo di ratificare quanto
deciso a livello di Commissione Paritetica;
Ricordato che fin dal 29 agosto 2007 (Prot. n. 325) il
rappresentante del Gruppo Arcobaleno nella I Commissione Consiliare
aveva richiesto, insieme ad altri consiglieri, l'audizione in I
Commissione Consiliare dei membri valdostani della Commissione
Paritetica Stato-Regione onde essere informati dell'attività di
tale Commissione;
Considerato che finora non è stata offerta alla I Commissione
Consiliare l'opportunità di incontrare i membri che rappresentano
la Regione Valle d'Aosta all'interno della Commissione
Paritetica;
Ritenuto importante ed urgente acquisire tutte le
informazioni opportune riguardanti il lavoro svolto finora dai
membri rappresentanti la Regione Valle d'Aosta all'interno della
Commissione Paritetica Stato-Regione;
Il Consiglio regionale
Impegna
Il Presidente della I Commissione Consiliare:
- ad attivarsi perché nel più breve tempo possibile sia
consentito ai Consiglieri incontrare i membri che rappresentano la
Valle d'Aosta all'interno della Commissione Paritetica
Stato-Regione.
Il Presidente della Regione:
- a presentare preventivamente nella Commissione consiliare
competente gli argomenti che intende porre nell'agenda della
Commissione paritetica
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Questo non è un clima molto
favorevole di lavoro, perché abbiamo in quest'ultima ora e mezzo
discusso in modo anche aspro, come è giusto sia anche il confronto
quando avviene nel rispetto delle persone. Quando si confrontano
posizioni diverse, è inevitabile che il confronto sia aspro, ma
questa è anche la vita della politica, bisogna accettare anche di
non essere d'accordo su una serie di temi. Questa mozione rischia
di arrivare un po' tardi, probabilmente almeno un tipo di impegno
che si chiedeva di prendere domani sarà già ottemperato, ma credo
sia interessante conoscere la storia della mozione, perché
l'esigenza di ascoltare i membri della Commissione paritetica
Stato-Regione era emersa in I Commissione già alla fine dello
scorso anno, prima dell'estate, e in I Commissione era stato
chiesto più volte al Presidente di convocare i Commissari affinché
si potesse fare il punto della situazione. La I Commissione aveva
audito i membri della Commissione a marzo 2004 e poi nel gennaio
2005, quindi a maggio-giugno 2007 si voleva capire a che punto era
la situazione, perché? Perché ogni tanto arrivano prima in
Commissione e poi in Consiglio degli schemi di decreti legislativi,
schemi dell'accordo che la parte regionale e la parte statale della
Commissione raggiungono e la Commissione e il Consiglio non fanno
che approvare o al massimo rimandano indietro considerandolo non
rispettosi dello Statuto. Volevamo adesso fare il punto della
situazione, capire a che punto erano i vari "dossier". Dovete
pensare anche che, se il Consiglio, che deve dare l'approvazione a
questi argomenti...
Caveri
(fuori microfono)
- ... la seguo, rispondo
io...
Squarzino (Arc-VA)
- ... lo so, ma se dobbiamo fare solo
un colloquio lei e io, andiamo di là tranquillamente... è una
mozione e come tale dovrebbe interessare l'intero Consiglio.
Dicevo, ci deve essere il momento in cui a livello di Commissione
si lavora sui vari testi, ci si confronta e si condividono le linee
politiche che si vogliono dare ai membri della Paritetica. Ecco
perché avevamo chiesto più volte in Commissione che avvenisse
questo incontro, ma, visto che le nostre richieste a voce non
raggiungevano lo scopo, ad agosto abbiamo presentato una richiesta
scritta affinché rimanesse agli atti. Da agosto 2007 non abbiamo
saputo più niente fino a pochi giorni fa, tanto che un mese fa
circa il nostro gruppo ha chiesto di fare il punto della
situazione, anche perché vediamo apparire su comunicati stampa che
il Presidente vuole i punti franchi, l'Assessore vuole
l'insegnamento delle lingue walser e patois nelle scuole... allora
o la Commissione paritetica è un organismo che interessa solo la
Giunta e ne prendiamo atto, ma non si chieda poi al Consiglio di
esprimersi e di condividere e di votare le decisioni prese. Credo
invece che la Giunta debba portare avanti decisioni prese insieme
al Consiglio, o la Giunta ci dice che è la maggioranza che sceglie
le priorità, ma in tal caso sarebbe interessante che vi fosse un
atto ufficiale della maggioranza in cui vengono indicate queste
priorità e che la minoranza, la popolazione sia informata. Qui
tutto avviene "alla chetichella" e all'ultimo momento arriva il
documento già pronto. Su molti documenti siamo d'accordo, li
abbiamo votati tutti o quasi, quindi non entro nel merito dei
contenuti delle scelte fatte; entro nel merito del metodo usato ed
è per questo che chiediamo 2 cose: la prima cosa è che i membri
della I Commissione possano incontrarsi con i membri regionali
della Commissione paritetica per avere un resoconto dell'attività,
per capire a che punto sono i vari "dossier"; la seconda cosa è che
a noi sembrerebbe opportuno che il Presidente Caveri si impegnasse
a presentare preventivamente nella Commissione consiliare
competente gli argomenti che intende porre in agenda della
Commissione paritetica, perché ci deve essere un momento di
condivisione politica.
Mi rendo conto che la mozione arriva un po' in ritardo, ma
mantiene la sua validità perché afferma 2 principi: che la I
Commissione sia tenuta costantemente e periodicamente informata dei
lavori della Commissione paritetica e che il Presidente della
Regione informi preventivamente, non parlo di concordare, è una sua
scelta concordare o meno... quanto meno informi preventivamente la
Commissione competente degli argomenti che intende porre all'agenda
della Commissione. Temo che la caduta del Governo nazionale abbia
interrotto una serie di "dossier", che magari erano lì pronti, e
interrotto le varie procedure, ma credo che i 2 impegni richiesti
da questa mozione mantengano una loro validità.
Presidente
- La parola al Presidente della Regione,
Caveri.
Caveri (UV)
- Credo che nel corso della prossima
legislatura si potrà valutare quale tipo di interazione avere con
il Consiglio regionale, il quale, a differenza di altre Regioni a
statuto speciale o Province autonome, prevede il passaggio in
Consiglio. Quando ho scritto la norma di cui all'articolo 48 bis,
ho previsto che vi fosse un passaggio in Consiglio copiando
un'analoga norma della Regione Sardegna, mentre per Trento,
Bolzano, Friuli Venezia Giulia, Sicilia il passaggio in Consiglio
non c'è. Siamo oggi quindi, anche per merito mio, di fronte ad una
visione più garantistica da parte del Consiglio delle norme di
attuazione. Teoricamente il parere del Consiglio potrebbe essere
anche negativo e questo delegittimerebbe quella azione preparatoria
che viene fatta; la Commissione paritetica si chiama Stato-Regione
e per Regione si intende la responsabilità del Governo regionale,
che non a caso agisce fino in fondo nelle norme di attuazione con
la partecipazione del Presidente della Regione alle sedute del
Consiglio dei ministri, dove si discutono le norme di
attuazione.
Le chiedo di ritirare questa mozione, perché la Commissione
paritetica che incontrerete domani è nella componente statale
decapitata, ossia, non trattandosi di ordinaria amministrazione per
quel che riguarda l'esame degli schemi di norme di attuazione,
possiamo ritenere che i 3 membri di parte statale non siano più
rappresentativi: il prof. Robert Louvin, il prof. Chieppa, il prof.
Pinelli che sono i membri di nomina statale. Fra l'altro, è la
prima volta che un Governo ha deciso esplicitamente di mettere un
esponente politico di spicco, qual è stato il prof. Louvin, che
credo sarà candidato alle prossime elezioni regionali e spero che
questa attitudine possa essere considerata un "unicum", ossia
l'idea che un "competitor" finisca in un posto di tale importanza
in una logica governativa.
Per quel che riguarda la Commissione paritetica, possiamo
ritenere che ha esaurito il proprio ruolo e che una serie notevole
- lo sentirete domani dal Presidente della Paritetica e dai membri
di parte regionale - di norme purtroppo è finita impantanata: penso
a 2 norme molto importanti come quella dell'energia, della zona
franca e del Parco Gran Paradiso che finiscono invischiate nella
crisi di Governo, è per questo che ci duole che la crisi di Governo
sia arrivata prima della soluzione definitiva di alcuni punti.
Per quel che riguarda l'ordinaria amministrazione, abbiamo un
autorevole parere del prof. Onida, che ritiene che il Consiglio dei
ministri nelle sedute a venire possa esaminare tutti quegli schemi
di norme di attuazione che già sono transitati al parere del
Consiglio regionale, quindi dighe, controlli veterinari, archivi.
Su archivi, come deciso anche qui, chiederemmo di tornare nella
Paritetica, quindi questa norma sugli archivi verrà caducata. È
stata peraltro pubblicata nelle scorse ore la norma sulla
motorizzazione civile, mentre è stata firmata dal Presidente della
Repubblica quella in materia di sanità umana e sanità veterinaria
che dovrebbe andare in Gazzetta ufficiale. Non è il caso oggi di
troppo dire sul ruolo della Commissione paritetica, domani ne
avrete tempo, mi auguro che il Presidente della I Commissione nella
sua bontà voglia in una fase successiva audire anche il Presidente,
che potrebbe fare un bilancio delle norme di attuazione nel corso
di questo Governo, perché noi forse più dei membri della Paritetica
possiamo sul tema avere una visione politica, le chiederei dunque
di ritirare la mozione.
Presidente
- La parola alla Consigliera Squarzino
Secondina.
Squarzino (Arc-VA)
- Condivido con lei l'importanza di
questa Commissione paritetica e l'importanza anche di rivedere
alcuni passaggi nella procedura. Ritengo sia utile che il Consiglio
sia chiamato ad esprimersi, ma sarebbe anche utile - e qui lo
lasciamo come auspicio a coloro che siederanno in questo Consiglio
da giugno in avanti - intravedere una modalità più democratica di
regolare i rapporti fra Consiglio e Giunta, anche rispetto a questo
tema. Mi sto consultando velocemente con i miei colleghi, che
condividono con me la decisione di accettare l'invito a ritirare la
mozione.
Presidente
- La mozione è ritirata.
Il Consiglio prende atto.
Presidente
- Credo che possiamo terminare qui. Sono
rinviati alla prossima adunanza consiliare gli oggetti... prego, la
parola alla Consigliera Squarzino Secondina.
Squarzino (Arc-VA)
- Le stesse osservazioni, Presidente,
che lei ha riservato per il membro Louvin credo possano essere
attribuite anche all'altro membro regionale Rollandin.
