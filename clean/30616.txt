Classificazione
CASA DA GIOCO



Oggetto del Consiglio n. 326 del 28 gennaio 2009 - Resoconto
OGGETTO N. 326/XIII - Interrogazione: "Situazione del
personale della Casa da gioco di Saint-Vincent che ha beneficiato
del prepensionamento".
Interrogazione
Vista l'Interrogazione posta dal nostro Gruppo Consigliare
nel precedente Consiglio e la relativa risposta del Presidente che
indicava in trentatre le persone che hanno usufruito del bonus di
prepensionamento;
i sottoscritti Consiglieri regionali
Interrogano
il Presidente della Regione per sapere:
1) se corrisponde al vero che alcuni beneficiari del bonus
sarebbero comunque potuti andare in pensione nel primo semestre
dell'anno 2009 vista la maturata età pensionabile e se si quanto
hanno percepito di bonus;
2) quali sono le motivazioni, in caso di risposta affermativa
al precedente punto, che hanno portato l'azienda a consentire tale
opportunità a tutti i dipendenti.
F.to: Chatrian - Giuseppe Cerise - Louvin
Président
- La parole au Président de la Région,
Rollandin.
Rollandin (UV)
- Per quanto riguarda la prima domanda,
"se corrisponde al vero che alcuni beneficiari del bonus
sarebbero comunque potuti andare in pensione nel primo semestre
dell'anno 2009 vista la maturata età pensionabile e se si quanto
hanno percepito di bonus"
,
fra le 33 persone coinvolte
nel piano di incentivazione all'esodo, due quadri aziendali con
ruoli importanti nella società, avrebbero maturato i requisiti per
la pensione di vecchiaia rispettivamente a marzo 2009 e maggio
2009. Il dipendente in possibile uscita a fine marzo 2009 ha
risolto il rapporto di lavoro in data 31 dicembre 2008 e ha
ricevuto una integrazione di trattamento di fine rapporto pari a
40.000 euro. Tale importo copre per circa 32.000 euro, costo che
comunque l'azienda avrebbe avuto nei primi tre mesi del 2009, e per
la parte rimanente vale come transazione relativa a un contenzioso
avviato dal dipendente su pregresse richieste contributive, il cui
rischio legale ammontava a 20.000 euro, spese escluse. Il
dipendente in possibile uscita a fine maggio 2009 ha risolto il
rapporto di lavoro in data 30 settembre 2008 e ha ricevuto
un'integrazione di trattamento di fine rapporto pari a 75.000 euro,
a fronte di un costo superiore a 98.000 euro, che l'azienda avrebbe
sostenuto in caso di prosecuzione del rapporto di lavoro. Tali
decisioni con i relativi importi sono coerenti con i verbali di
accordo n. 2 del 2 ottobre 2008 fra Casinò de la Vallée e
organizzazioni sindacali, con cui è stato concordato il piano
straordinario di incentivazione all'esodo rivolto alla totalità dei
dipendenti.
Le motivazioni: è evidente che in entrambi i casi l'azienda,
coerentemente con le finalità del piano di ristrutturazione e
riorganizzazione in atto, senza costi aggiuntivi, ha semplicemente
anticipato la chiusura del rapporto di lavoro al fine di favorire
il tempestivo avvio dei processi di cambiamento organizzativo e
operativo, sui quali era inutile coinvolgere il personale
direttivo, che comunque avrebbe in breve tempo lasciato l'azienda.
Inoltre l'azienda non è ricorsa a nuove assunzioni per la
sostituzione dei due quadri, provvedendo a riorganizzazioni e
trasferimenti interni, pertanto l'operazione ha generato minori
costi per circa 43.000 euro.
Président
- La parole au Vice-président Chatrian.
Chatrian (VdAV-R)
- Grazie, Presidente. Rilevo quanto lei
ci ha illustrato, quindi due quadri hanno avuto questa possibilità,
lei ci ha portato a conoscenza, conti alla mano, della scelta
strategica dell'azienda, in quanto concordata, come ci ha detto con
i sindacati, e all'interno dei 700 e più dipendenti ci sono le
risorse per far fronte alle responsabilità e alle mansioni che i
due quadri svolgevano. È un po' anomalo: lo sappiamo, ne abbiamo
già parlato diverse volte in quest'Assemblea.
Vorrei solo fare qualche considerazione ulteriore, Presidente;
se me lo consente, per sottolineare che siamo venuti a conoscenza
dai giornali che l'amministratore delegato ha già elaborato il
piano quadriennale di mobilità, che interessa un centinaio di
dipendenti del casinò. Sul personale, oltre ai 33 che hanno
accettato l'opportunità del prepensionamento, ci saranno ancora
altre uscite concordate, in tutto 90, di dipendenti entro il 2010.
Ci sarà anche un'attenzione sull'area produttiva, cioè sulle sale
giochi. Questo è quanto noi abbiamo appreso dagli organi di
stampa.
Oltre a questo, ricordo e riprendo tre mesi fa l'intervento del
collega Tibaldi, quando mi disse che di piani lui ne aveva a
go-go
all'interno del suo ufficio e me ne avrebbe persino
fatto
cadeau
. Non mi immaginavo una così totale perdita di
centralità del Consiglio e soprattutto delle commissioni, anche un
po' nel rispetto della mozione presentata e votata all'unanimità
dal Consiglio, la quale impegnava il Presidente della Regione e
l'Assessore al bilancio a presentare il piano entro il mese di
gennaio al Consiglio regionale e alla IV Commissione. Ma vorrei
andare oltre, Presidente. È tutto legittimo, ci mancherebbe!
Abbiamo sempre appreso le informazioni dagli organi di stampa, ma
avremmo gradito sapere non dagli organi di stampa tutta una serie
di dati, di
données
, come invece sono state date
direttamente alla stampa locale il 21 gennaio. Ci conforta il fatto
che tutto sia già stato avallato e visionato da Ego Perron; nulla
di anomalo, ce lo dice già lei nelle pagine del giornale. Peccato
per la forma e anche per la dignità di quest'Assemblea. La mozione
andava in questa direzione, forse anche un po' di garbo non
guasterebbe, proprio
vis-à-vis
della IV Commissione e
dell'Assemblea avremmo potuto iniziare il confronto e il dibattito.
Ci spiace un po'. Grazie.
Si dà atto che dalle ore 9,23 presiede il Vicepresidente
André Lanièce.
