Classificazione
AMBIENTE
Inquinamento



Oggetto del Consiglio n. 1532 del 26 ottobre 2005 - Resoconto
OGGETTO N. 1532/XII - Smaltimento di scorie derivanti
dall'attività della Cogne Acciai speciali. (Interrogazione)
Interrogazione
Preso atto della DG n. 3083/05 avente per oggetto
"Trasferimento a Finaosta S.p.a. di risorse finanziarie per la
valorizzazione dell'area Cogne ai sensi della LR 26/01/93, n. 4,
impegno di spesa";
Constatato che in tale delibera viene determinato il
trasferimento di ulteriori risorse finanziarie pari a € 831.178
alla Finaosta per assolvere al mandato conferito in esecuzione alla
DG n. 3502/99;
Verificato che la DG n. 3502/99 riconosce alla Cogne Acciai
Speciali maggiori costi da sostenere per lo smaltimento in
discarica di tipo 2 B delle scorie di acciaieria in un limite
massimo di € 700.000 circa per ogni anno;
i sottoscritti Consiglieri regionali
Interrogano
la Giunta regionale per sapere:
1) quante sono le tonnellate di scorie derivanti
dall'attività della Cogne Acciai Speciali smaltite dal 1999 ad oggi
e suddivise per anno;
2) quali sono i costi annuali sostenuti dalla Regione fino ad
oggi e qual è la motivazione del trasferimento di ulteriori risorse
alla Finaosta;
3) quando la discarica di Pontey potrà accogliere le scorie
inerti prodotte dalla Cogne Acciai Speciali.
F.to: Comé - Viérin Marco
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda la prima domanda,
"quante sono le tonnellate di scorie derivanti dall'attività
della "Cogne Acciai Speciali" smaltite dal 1999 ad oggi..."
-
poi lascerò la tabella al collega Comé -, partiamo da 8.390.960
chilogrammi di scorie nel 1999 - la deliberazione era dell'11
ottobre - a 43.529.040 chilogrammi nel 2000, 46.819.380 nel 2001,
50.717.600 nel 2002, 69.309.780 nel 2003, 66.151.350 nel 2004 e a
giugno del 2005 sono 39.926.640, per un totale di 324.844.750
chilogrammi.
"Quali sono i costi annuali sostenuti dalla Regione fino ad
oggi e qual è la motivazione del trasferimento di ulteriori risorse
alla "Finaosta""
,
a
"Finaosta" sono state
trasferite risorse sia per finanziare i costi di smaltimento delle
scorie sostenuti da "Cogne Acciai Speciali" - poi dirò in dettaglio
quali sono -, quindi la deliberazione di settembre si riferiva
anche a questo, sia per finanziare iniziative che si rendessero
necessarie per favorire il popolamento dell'area, che è attualmente
in corso mediante le risorse che derivano dall'"Accordo di
programma quadro con il Ministero dell'economia" e dal "Documento
unico di programmazione obiettivo n. 2 del 2000-2006". Ad
integrazione di questi finanziamenti nazionali e comunitari vengono
utilizzati anche fondi regionali che servono al completamento di
quanto si sta facendo in particolare per il completamento del
"PAC". Per quanto riguarda i costi sostenuti dalla Regione per lo
smaltimento delle scorie sempre in euro, nel 1999 erano 96.496, nel
2000 462.614, nel 2001 451.824, nel 2002 473.178, nel 2003 642.557,
nel 2004 738.356, a giugno 2005 sono 484.977, per un totale di
2.876.800,48.
"Quando la discarica di Pontey potrà accogliere le scorie
inerti prodotte dalla "Cogne Acciai Speciali""
, la discarica di
Pontey sarà conferita a "Vallée d'Aoste Structure" entro il
corrente anno. Si prevede che "Vallée d'Aoste Structure" possa
organizzare l'attivazione della discarica entro 4-6 mesi decorrenti
dalla data del conferimento. Con il conferimento della discarica,
entro la fine dell'anno, "Vallée d'Aoste Structure" quindi diventa
proprietaria della discarica e dalla data del conferimento ci
vorranno 4-6 mesi per l'attivazione della discarica stessa.
Presidente - La parola al Consigliere Comé.
Comé (SA) - Intanto ringrazio l'Assessore per la disponibilità a
fornirmi quei dati per iscritto, ma noi avevamo presentato questa
iniziativa perché, rispetto alla deliberazione del 1999, dove
veniva stabilito un tetto massimo di 1.300 milioni per ogni anno -
allora si parlava in lire -, abbiamo visto che nella deliberazione
presentata pochi giorni fa si parlava di procedere al trasferimento
di ulteriori risorse finanziarie a "Finaosta" allo scopo di
consentire a quest'ultima di assolvere al mandato conferito, in
particolare per l'esecuzione di quanto disposto dalla deliberazione
del 1999. Leggendo la deliberazione - e su questo l'Assessore non è
stato molto chiaro - non si capisce se sono ulteriori
trasferimenti, quindi se 831.000 euro sono in più rispetto a quel
tetto massimo che era stato stabilito allora...
(interruzione dell'Assessore Ferraris, fuori
microfono)
... no, così non è. Su questo forse bisognerebbe fare più
chiarezza nel testo della deliberazione, perché leggendo sembra che
vi sia un ulteriore contributo rispetto al finanziamento del
1999.
Per quanto riguarda il discorso del quantitativo, ho letto
un'iniziativa che è stata presentata nel 2003, questa è la risposta
dell'allora Assessore:
"è vero che sono state prodotte circa
50.000 tonnellate di scorie, di cui il 30% è stato avviato al
recupero, mentre lo smaltimento del restante 70% in impianti
ubicati in altre regioni"
, quindi non sono 50.000 che sono
stati smaltiti, ma ne sono stati smaltiti 35.000, per cui il
pagamento è sui 35.000 perché, se una parte di queste scorie è
stata recuperata, volevo capire se questo intervento di recupero
delle scorie avveniva anche negli anni successivi. Per questo mi
sono chiesto: "è vero che la percentuale di scorie è aumentata
notevolmente, siamo a 66 mila tonnellate, però di queste qual è la
percentuale di recupero?". Questa sarà un'iniziativa che faremo
successivamente, visto che non è stato specificato dall'Assessore.
Abbiamo un organo di controllo sullo smaltimento di tali scorie?
Sarà quindi compito mio di presentare un'iniziativa per capire le
scorie che vengono effettivamente recuperate e quelle che sono
effettivamente smaltite e solo su quelle bisognerà poi pagare.
Per quanto riguarda il discorso dell'apertura della discarica,
prendo un'intervista fatta lo scorso anno ad un giornale, dove si
diceva che la previsione di apertura era per fine 2004, che questa
era una grande attesa da parte delle industrie, in quanto, essendo
una discarica di tipo "B", non solo la "Cogne" potrà beneficiarne,
ma anche tutte le industrie che oggi sono costrette a smaltire i
loro rifiuti fuori dalla Valle d'Aosta con dei costi eccessivi.
Speriamo che con la nuova apertura vi sia la possibilità per queste
aziende di avere in termini economici uno sgravio rispetto ai costi
che hanno oggi per lo smaltimento fuori. Dalla risposta
dell'Assessore siamo venuti a conoscenza che, a fronte di
un'apertura prevista per la fine del 2005, nel 2005 non si apre, ma
nel 2005 verrà definito chi diverrà proprietario della discarica,
mentre l'apertura slitterà ancora di parecchi mesi. Come gruppo
torneremo su questo argomento.
