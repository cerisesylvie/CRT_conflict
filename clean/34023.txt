Classificazione
INDUSTRIA



Oggetto del Consiglio n. 1980 del 4 ottobre 2011 - Resoconto
OGGETTO N. 1980/XIII - Interrogazione a risposta immediata:
"Misure per favorire la ripresa produttiva della Cogne Acciai
Speciali".
Interrogazione a risposta immediata
Rilevato che la crisi economica continua a farsi sentire e
che anche la Cogne Acciai Speciali di Aosta, per fronteggiare il
calo delle commesse di alcuni prodotti come la vergella, intende
ricorrere alla cassa integrazione;
Constatato che il provvedimento, grazie ad un'intesa fra la
direzione aziendale, le RSU e le OO.SS., non è a pioggia ma mirato
al fine di rendere meno impattante sui singoli lavoratori, la
decurtazione salariale;
Verificato che, invece, sarebbero a rischio una parte dei
rinnovi contrattuali per il personale a tempo determinato;
Rilevato che il Governo Regionale, pur non attivando mai il
tavolo anticrisi richiesto dal PD con l'azienda e le OO.SS., ha
dichiarato di seguire puntualmente lo sviluppo della crisi della
Cogne Acciai Speciali di Aosta, attraverso un costruttivo rapporto
bilaterale con le parti sociali;
Appurato che la trasversalità con cui la crisi economica
colpisce tutti i settori produttivi rende difficili in tempi brevi,
se non improponibili, le riconversioni del personale;
i sottoscritti Consiglieri regionali
Interrogano
il Governo regionale per sapere se tutte le misure, per
contenere i disagi dei lavoratori e delle loro famiglie e per
favorire una più agevole e tempestiva ripresa produttiva, sono
state sollecitate e sono finanziabili.
F.to: Donzel - Rigo - Carmela Fontana
Président
- La parole au Conseiller Donzel.
Donzel (PD)
- Ci è parso assolutamente doveroso portare
nell'aula del Consiglio regionale la questione di questo momento di
difficoltà nel settore delle vendite riguardante la Cogne Acciai
Speciali. Le difficoltà dell'estate legate a problemi tecnici sono
state superate agevolmente, ma la crisi economica che continua a
colpire non solo la Valle d'Aosta, ma l'intero sistema europeo si
fa sentire duramente anche da noi. La preoccupazione è certamente
forte per quelle famiglie che vedono decurtato il salario: si
tratta di 200 dipendenti che vedono di nuovo affacciarsi la cassa
integrazione, quindi hanno delle ripercussioni forti sul salario.
Le organizzazioni sindacali stanno trattando con l'azienda per
attenuare gli effetti di queste misure, ma la cosa che più
preoccupa il Partito Democratico è la questione che alcuni
contratti stipulati quest'anno - si parla di una cifra che per la
nostra realtà valdostana è molto alta: 20 contratti su 40 a tempo
determinato - non saranno rinnovati.
Siamo al corrente dell'attività dei sindacati e della
disponibilità dell'impresa in caso di accordo di riassumere
eventualmente questi lavoratori, se ci saranno condizioni di
ripresa produttiva, ma certo la preoccupazione per altri 20 posti
di lavoro persi quest'anno nel settore industriale è molto forte da
parte nostra. Noi vorremmo avere la massima rassicurazione da parte
dell'Amministrazione regionale che tutte le risorse su tutti i
capitoli che potranno essere utilizzati a seconda degli accordi che
verranno stipulati fra azienda e sindacati, verranno messe a
disposizione per riuscire a rispondere alle difficoltà che stiamo
vivendo.
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente.
"La crisi
finanziaria che ha colpito le principali borse mondiali ha
ingenerato un clima di incertezza che ha avuto ripercussioni sugli
ordinativi, obbligando Cogne Acciai Speciali ad assumere misure di
contenimento dei costi"
. Con queste parole i vertici CAS hanno
presentato ai rappresentanti dei lavoratori e alle organizzazioni
sindacali, lunedì 26 settembre, le motivazioni che hanno indotto
l'azienda ad una riorganizzazione dei cicli produttivi, che
coinvolgerà, come è noto, tre reparti: acciaieria, treno di
laminazione e decapaggio. È evidente che la situazione potrà
evolvere a seconda della tendenza dei mercati e della produzione
industriale in Europa e nel mondo da qui ai prossimi mesi. Difatti
l'azienda stessa segue con attenzione gli sviluppi del mercato, dal
quale arrivano (cito) "segnali fortemente contrastanti". Le misure
finora anticipate riguardano due decisioni: quella di fare ricorso
alla cassa integrazione in alcuni reparti, cassa integrazione che
coinvolgerà circa 230 persone, il lunedì di ogni 15 giorni; i
reparti interessati sono quelli che ho citato prima: acciaieria,
treno di laminazione e decapaggio. È aperto un tavolo con le
organizzazioni sindacali per seguire la situazione e la sua
evoluzione e c'è l'ipotesi di attuare una mobilità interna di parte
del personale occupato nei tre reparti sopra ricordati verso altri
reparti operativi. Ciò consentirebbe di contenere nei termini
previsti la cassa integrazione, senza avere ulteriori aggravi.
Per quanto riguarda i contratti a tempo determinato, CAS aveva
dato luogo ad un certo numero di assunzioni e aveva fatto ricorso a
lavoratori a tempo determinato: 45 circa nuove assunzioni nel corso
dell'anno (notizia positiva), più alcune assunzioni poi a tempo
indeterminato. L'improvviso attuale rallentamento di fatto mette
l'azienda nelle condizioni di dover rinunciare ad alcuni di questi
lavoratori; al momento le notizie che abbiamo dicono che sarà
confermato il 50 percento dei lavoratori, che saranno collocati
nelle aree non soggette a cassa integrazione. L'azienda ha poi
concordato con le organizzazioni sindacali di dare seguito ad un
accordo che garantisca la riassunzione del personale a tempo
determinato quando la ripresa produttiva lo consentirà, ossia
quelli che oggi sfortunatamente dovranno rinunciare al loro posto
di lavoro, se ripartirà la produzione, saranno mantenuti e
richiamati nelle loro funzioni.
C'è un panorama in evoluzione, sono stati previsti incontri
frequenti per monitorare l'andamento della situazione. Ci si chiede
quali iniziative possono essere poste in essere...la cassa
integrazione non è stata richiesta in deroga, quindi va avanti per
le procedure normali e non ci sono problemi. Le iniziative prese
per favorire la ripresa produttiva quali sono? È noto che sono
state prese tutte le iniziative possibili finanziabili già da
sempre, ma ovviamente ribadisco qui l'impegno della parte pubblica
di poter mantenere questa attenzione e di assumere eventualmente
iniziative altre e diverse, compatibili con l'assetto organizzativo
legislativo qualora questo si rendesse necessario per il
futuro.
Président
- La parole au Conseiller Donzel.
Donzel (PD)
- Ringrazio l'Assessore per la risposta
qualificatissima nei contenuti, quindi per parte mia ribadisco un
sollecito che più volte ho fatto: in questo momento le relazioni
sindacali con l'azienda sono ottimali, però ho sentito che c'è un
monitoraggio costante e quindi si sta seguendo puntualmente la
crisi, quindi una presenza a questi tavoli qualche volta
dell'Amministrazione regionale, per evitare che ci siano
incomprensioni o rotture, è da parte nostra sempre auspicabile:
questo perché, prima che scoppi uno scontro sociale, se riusciamo a
svolgere quel ruolo di arbitro che spetta alla parte pubblica,
secondo me, è sicuramente auspicabile. Grazie.
