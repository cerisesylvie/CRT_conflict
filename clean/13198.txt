Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4175 del 15 febbraio 1993 - Resoconto
OGGETTO N. 4175/IX Comunicazione del Presidente della
Giunta.
Presidente
L'argomento in oggetto è iscritto al punto
2 dell'ordine del giorno.
Ha chiesto la parola il Presidente della Giunta, Lanivi.
Lanivi (GM)
Ritengo doveroso esporre una situazione che
si è venuta a determinare all'inizio della settimana scorsa e sulla
quale chiederò poi una sospensione del Consiglio regionale, per
consentire alla Conferenza dei capigruppo di esprimersi su quanto
chiederò.
Lunedì 8 febbraio ho ricevuto l'invito a presentarmi davanti al
Pubblico Ministero Dott. Luigi Schiavone, Procuratore della
Repubblica; tale invito valeva come informazione di garanzia, per
essere sentito circa l'iter formativo del concorso per
Sovraintendente agli Studi della Valle d'Aosta. Sono stato sentito
in quanto responsabile di questa Amministrazione e quale
presentatore della proposta che il Consiglio regionale ha poi
votato pressoché all'unanimità.
Anche per evitare facili strumentalizzazioni, voglio rendere
noto a questo Consiglio l'iter seguito, dichiarare la mia
disponibilità a lasciare anche immediatamente l'incarico che
ricopro e chiedere una riunione dei Capigruppo affinché gli stessi
si pronuncino su questa possibile decisione.
Tengo anche a precisare che questa iniziativa è del tutto
personale e non vuole coinvolgere la maggioranza, che
sull'argomento non è stata chiamata a decidere.
Sul concorso pubblico per titoli ed esami per la copertura del
posto di Sovraintendente agli Studi voglio dire quanto segue,
segnalando le tappe che hanno portato alla decisione assunta dal
Consiglio regionale nello scorso mese di dicembre.
Il 24 febbraio 1992 è stato conferito l'incarico di
Sovraintendente agli Studi per la Valle d'Aosta alla prof.ssa Maria
Grazia Vacchina, con delibera di Giunta n. 1918.
Il 1° marzo 1992 era stato collocato a riposto il precedente
Sovraintendente, il Dott. Fernando Burro, e quindi l'incarico era
stato affidato alla prof.ssa che ho prima ricordato.
Il 31 marzo 1992 il Servizio personale ha richiesto alla
Sovraintendenza agli Studi di segnalare le materie da indicare nel
bando di concorso.
Nell'aprile del 1992 la prof.ssa Vacchina comunicava
all'Assessore alla Pubblica Istruzione di non poter indicare le
materie in esame, in quanto possibile partecipante al futuro
concorso.
Nel luglio del 1992, com'è tradizione semestrale, è stata
pubblicata la pianta organica dei dipendenti regionali.
Alla fine del mese di settembre o all'inizio del mese di
ottobre, l'Assessore Faval ha comunicato al Servizio personale in
via informale le materie d'esame.
Sempre nell'ottobre del 1992, il Servizio personale accerta che
vi è un unico candidato al possibile concorso interno. Questo
candidato viene convocato dal Servizio personale per sapere se
avesse avuto intenzione o meno di partecipare al concorso.
L'obiettivo era di superare l'allungamento dei tempi derivanti da
un espletamento di un concorso interno che andasse deserto e di
avviare le procedure per un concorso pubblico.
Sempre nell'ottobre del 1992 la persona che avrebbe avuto i
requisiti di unico candidato ad un concorso interno comunica al
responsabile del Servizio personale di non essere interessato a
partecipare al concorso interno per la carica di Sovraintendente
agli Studi della Valle d'Aosta.
Il 16 ottobre 1992 la Giunta regionale concorda all'unanimità di
sottoporre al Consiglio la proposta per l'espletamento del concorso
sotto forma pubblica.
All'inizio di novembre del 1992 la proposta viene iscritta
all'ordine del giorno del Consiglio, ma la discussione viene
rinviata per approfondimenti.
Il 13 novembre la Sovraintendente incaricata agli Studi invia
una nota al Presidente della Giunta regionale, e per conoscenza
all'Assessore alla Pubblica Istruzione ed al Procuratore della
Repubblica presso la Pretura di Aosta, con la quale viene
sollecitata l'indizione di un concorso, in quanto trattasi - veniva
sostenuto - di atto dovuto per non incorrere in omissione di doveri
d'ufficio. Nello stesso tempo, ma prima della discussione in aula
dell'argomento, mi viene sottoposto dal Servizio personale un
promemoria sul concorso.
All'inizio di dicembre del 1992, prima dell'approvazione della
proposta da parte del Consiglio regionale, si svolge un incontro
con le organizzazioni sindacali, da loro richiesto, durante il
quale si espone il problema concernente il concorso interno o
pubblico, nel senso che viene sottolineato che l'indizione di un
concorso interno che fosse poi andato deserto avrebbe comportato un
allungamento dei tempi e viene esposta quindi l'ipotesi o la
proposta di andare verso un concorso pubblico.
Nella stessa riunione si prendono le seguenti decisioni:
1°) si invita il sottoscritto ad inviare due circolari, una ai
Dirigenti per eventuali trasferimenti, l'altra ai Vicedirigenti,
per sapere se vi fossero dei possibili candidati al concorso non
individuati dal Servizio personale;
2°) per non perdere tempo, viene anche deciso di mandare avanti
la discussione in aula e di giungere all'approvazione del bando del
concorso, in attesa dell'esito delle circolari. La scadenza per le
eventuali decisioni era stata fissata per il 31 dicembre 1992.
La decisione di proseguire nella procedura concorsuale era stata
presa anche in considerazione del fatto che, se vi fossero state
delle segnalazioni a seguito delle circolari, l'Amministrazione
regionale avrebbe comunque potuto revocare il bando ancora prima
della sua pubblicazione. Tengo a precisare che a tutt'oggi quel
bando non è ancora stato pubblicato sul Bollettino Ufficiale della
Regione.
Il 9 o il 10 dicembre, il Consiglio regionale approva il bando
di concorso con una profonda modifica alle materie d'esame.
L'approvazione avviene pressoché all'unanimità - se ricordo bene vi
è stata una sola astensione - e allo stesso modo viene approvata la
modifica concernente le materie d'esame.
Il 17 dicembre la circolare viene spedita ai Dirigenti ed il 18
ai Vicedirigenti.
Il 19 dicembre la Giunta regionale rettifica il bando di
concorso, perché in sede di discussione in aula consiliare era
stato approvato un emendamento contrario, credo per una svista o
per un errore materiale, perché le prove di francese che erano
previste come se il concorso fosse di tipo interno, vengono
sostituite, per renderle omogenee, alle prove di francese previste
per il concorso pubblico.
Nel dicembre 1992 il provvedimento del Consiglio regionale che
approva il bando di concorso è regolarmente vistato dalla
Commissione di Coordinamento, che vista pure il provvedimento della
Giunta regionale di rettifica.
Quindi, sia il provvedimento del Consiglio regionale, sia la
delibera di Giunta di rettifica vengono approvati senza
osservazioni dalla Commissione di Coordinamento.
Nel gennaio 1993 l'Assessore Faval sollecita una proposta
dall'Ufficio personale, in considerazione del fatto che il concorso
non potrà tenersi entro il 28 febbraio, data di scadenza
dell'incarico conferito all'attuale Sovraintendente regionale agli
Studi.
Il 26 gennaio 1993 il Servizio del personale invia all'Assessore
Faval una memoria sulla possibilità di proroga dell'incarico
all'attuale Sovraintendente regionale agli Studi.
Il 27 gennaio inizia presso gli uffici dell'Amministrazione
regionale, ed esattamente presso la Presidenza della Giunta,
l'Ufficio del personale, la Presidenza del Consiglio e
l'Assessorato alla Pubblica Istruzione, l'indagine della polizia
giudiziaria disposta dalla Procura della Repubblica presso il
Tribunale di Aosta, in merito al concorso per Sovraintendente agli
Studi. Al di là di quanto ho esposto finora, ritengo opportuno che
il Consiglio regionale valuti anche alcuni dati che mi stanno
particolarmente a cuore. Sappiamo tutti il Paese, nella sua realtà
più complessiva, sta attraversando un momento molto complesso e
difficile, che io non considero tragico, ma come un duro momento di
passaggio. Certamente non si tratta - almeno me lo auguro - della
fine di un Paese, ma di un duro e difficile momento di passaggio
verso la creazione di nuovi assetti. Credo che tanto il Paese più
grande quanto la nostra piccola realtà regionale abbiano le energie
per superare questa situazione, che per molti diversi è forse tra
le più difficili di quest'ultimo dopoguerra.
Proprio facendo riferimento a questo stato di cose e
considerando inoltre che in questo momento debbono essere dati dei
"segnali" di estrema chiarezza - è questo che ci viene richiesto -
anche perché certi atti potrebbero inserire il nome o la figura del
Presidente della Giunta regionale tra quelli che per ben altri
motivi hanno creato o stanno creando momenti di difficoltà al
Paese, io dichiaro la mia immediata disponibilità a lasciare questo
incarico, qualora il Consiglio regionale ritenesse utile questo
atto.
Mi rivolgo quindi cortesemente ai Capigruppo presenti in
Consiglio per chiedere loro di svolgere, dopo una breve sospensione
dei lavori, delle considerazioni, dopo le quali assumerò le
decisioni e gli atti che riterrò utili, al di là della mia persona,
alla salvaguardia della dignità di questo Consiglio regionale.
Si dà atto che, dalle ore 11,44, presiede il Vicepresidente
Stévenin.
Presidente
Ha chiesto la parola l'Assessore alla
pubblica istruzione, Faval.
Faval (UV)
Com'è noto, il Presidente della Giunta è
solo l'ultimo anello della catena della gestione del personale,
mentre, specie per quanto riguarda le funzioni del Sovraintendente
agli Studi, l'anello immediatamente precedente è quello
dell'Assessore regionale alla pubblica istruzione. In questa veste
intendo ribadire la mia piena responsabilità nella individuazione
delle procedure e nella predisposizione degli atti che sono stati
sottoposti all'esame del Consiglio regionale e che, come è stato
bene illustrato dal Presidente della Giunta, sono stati assunti con
la collaborazione e con il diretto accordo degli uffici a ciò
preposti.
Credo, e sono convinto, che tutto ciò sia stato fatto nella più
ampia trasparenza e soprattutto nell'interesse della pubblica
amministrazione.
Presidente
Se nessun altro chiede la parola,
sospendiamo per qualche minuto i lavori del Consiglio e ricordo che
i Capigruppo sono convocati nella saletta attigua alla sala
consiliare.
Si dà atto che la seduta è sospesa dalle ore 11,55 alle ore
12,18.
Presidente
Ha chiesto la parola il Consigliere Bondaz.
Bondaz (DC)
Chiederei cortesemente al Presidente
di concedere una brevissima sospensione per consentire ai gruppi
della minoranza di riunirsi per qualche minuto per concordare una
posizione in conseguenza delle comunicazioni che ci sono state
fatte nella riunione chiesta dal Presidente della Giunta.
Presidente
Tutto è possibile, anche se la
richiesta ci lascia un po' perplessi, dal momento che si è appena
conclusa una riunione dei Capigruppo...
Comunque va bene, concedo i cinque o dieci minuti richiesti.
Si dà atto che la seduta è sospesa dalle ore 12,19 alle ore
12,45 e che alla ripresa dei lavori presiede il Presidente
Bich.
Presidente
Se non ci sono altri interventi, credo
che nel riprendere i lavori possiamo dichiarare chiuso il dibattito
sulle comunicazioni del Presidente della Giunta. Essendo stato
acclarato in sede di Conferenza dei Capigruppo che dovrebbe essere
presentato un documento, darei la parola al presentatori.
Ha chiesto la parola il Consigliere Ricco.
Ricco (DC)
Devo leggere una dichiarazione dei
gruppi di minoranza.
"I gruppi di minoranza del Consiglio regionale, sentita la
comunicazione del Presidente della Giunta regionale in merito
all'inchiesta avviata dalla Procura della Repubblica ed all'avviso
di garanzia da cui è stato raggiunto, dichiara:
1°) che la valutazione sull'opportunità o meno di presentare le
dimissioni spetta esclusivamente al Presidente della Giunta ed alla
maggioranza che lo ha espresso, tenuto anche conto che la minoranza
non ha una conoscenza approfondita degli atti interni che hanno
determinato le scelte della Giunta in merito al contestato
concorso;
2°) di non avere intenzione, allo stato attuale, di presentare
mozioni o altri atti per chiedere le dimissioni del Presidente
della Giunta".
Questa è la dichiarazione dei gruppi di minoranza.
Presidente
Io credevo che si trattasse di un
ordine del giorno, invece, dal momento che si tratta di una
dichiarazione, resta aperto il dibattito sulle dichiarazioni del
Presidente della Giunta.
Se non ci sono altri interventi, dichiaro chiuso l'argomento
concernente il punto due e, dal momento che è già l'ora prevista
per la chiusura dei lavori antimeridiani, non mi resta che
sospendere la seduta.
I lavori riprenderanno alle ore 16,00.
La seduta è sciolta.
