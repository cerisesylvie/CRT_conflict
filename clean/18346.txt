Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 1439 del 12 luglio 2000 - Resoconto
OGGETTO N. 1439/XI Predisposizione di un disegno di legge
regionale disciplinante l'imposta regionale sulle attività
produttive. (Interpellanza)
Interpellanza Richiamata la precedente iniziativa consiliare
del gruppo "Autonomisti-Autonomistes" presentata in merito alla
gestione dell’Imposta regionale sulle attività
produttive (IRAP);
Preso atto delle difficoltà economiche presenti in Valle
d’Aosta e recentemente evidenziate anche
dall’Assessore competente nella presentazione del
Conto consuntivo della Regione Autonoma Valle
d’Aosta relativo all’anno 1999;
Considerato che nel periodo d’imposta a decorrere
dal 1° gennaio 2000 è di competenza della Regione, quale ente
titolare del tributo, la possibilità di definire le procedure
applicative dell’imposta;
Venuti a conoscenza dell’approvazione, da parte
della Regione Lombardia, il 21 marzo scorso, della legge regionale
che disciplina le "Disposizioni in materia di imposta regionale
sulle attività produttive e di anagrafe tributaria regionale";
Evidenziato che, nonostante le difficoltà di gestione della
stessa imposta, già riportate da una precedente iniziativa
consiliare, la Regione Valle d’Aosta non ha ancora
provveduto alla predisposizione di un’apposita legge
regionale;
i sottoscritti Consiglieri regionali
Interpellano
la Giunta regionale per conoscere:
1) le motivazioni per le quali non si è ancora provveduto a
predisporre un disegno di legge in materia di "Disposizioni in
materia di imposta regionale sulle attività produttive e di
anagrafe tributaria regionale", anche in considerazione che nel
periodo d’imposta a decorrere dal 1° gennaio 2000 la
stessa IRAP è di competenza della Regione Autonoma Valle
d’Aosta;
2) quali sono i tempi e le modalità previste per la
predisposizione di tale disegno di legge.
F.to: Lanièce - Marguerettaz - Comé - Viérin M.
Presidente
La parola al Consigliere Lanièce.
Lanièce (Aut)
Torniamo a parlare dell'IRAP, imposta
regionale sulle attività produttive.
Dopo la discussione del 6 ottobre scorso sulla mancata
realizzazione degli obiettivi economici previsti, oggetto della
precedente iniziativa consiliare sul tema presentata dal collega
Comé, ci siamo purtroppo resi conto che l'Amministrazione
regionale, in merito alla definizione legislativa di questa
imposta, sarebbe in ritardo. Infatti, secondo la normativa
nazionale, dal 1° gennaio scorso è di competenza della Regione, in
quanto è ente titolare del tributo, la possibilità di definire le
procedure applicative dell'imposta stessa.
C'è chi si è dato subito da fare, rispondendo nella maniera
migliore alla chiamata dello Stato, tant'è che ad esempio la
Regione Lombardia ha approvato lo scorso 21 marzo una propria legge
regionale che disciplina le disposizioni in materia di imposta
regionale sulle attività produttive e di anagrafe tributaria
regionale.
Quindi è un ritardo quello della nostra regione nella stesura di
una legge di questo tipo, che in condizioni normali potrebbe essere
tollerato. Ma se consideriamo che in Valle d'Aosta si presentano
alcune difficoltà economiche, come è stato recentemente evidenziato
anche dall'Assessore alle finanze durante la presentazione del
conto consuntivo regionale 1999, è decisamente anomalo che la
Regione non abbia ancora provveduto alla disposizione di una bozza
di un disegno di legge per la gestione dell'IRAP, pur riconoscendo
che comunque nella precedente risposta l'Assessore aveva
evidenziato che si era ancora in possesso di dati disaggregati e
che c'erano delle difficoltà tecniche sulle quali uno "staff" stava
lavorando. Questo dobbiamo riconoscerlo, giustamente, ed è ciò che
ci aveva esposto l'altra volta l'Assessore.
Come dicevo, non esiste ancora una legge regionale in merito
alla disciplina di questa imposta, una legge regionale in materia
di tributi che non può essere sottovalutata né ritardata nei tempi,
anche perché l'IRAP nello specifico va a toccare le attività
produttive, vale a dire tutto ciò che in maniera diretta e
indiretta incide realmente sulla quotidianità della popolazione
valdostana, dal piccolo negozietto di una delle nostre vallate
laterali, fino ai grandi insediamenti industriali. Quindi non
vorremmo che questo ritardo venisse prolungato all'infinito, a
dimostrazione dell'incapacità di effettuare delle precise scelte in
merito ai criteri da adottare per la gestione e la disciplina di
questa imposta.
Per questo chiediamo alla Giunta regionale di conoscere, se è
vero quanto abbiamo affermato noi, e cioè che non esiste un disegno
di legge in materia, le motivazioni per le quali non si è ancora
provveduto a predisporre tale disegno di legge, e quali saranno i
tempi e le modalità previsti per la predisposizione di tale bozza
di legge, nell'auspicio che si possa seguire l'efficiente esempio
della Regione Lombardia, la quale, ben conscia dell'importanza che
riveste l'IRAP per le proprie risorse finanziarie, ha saputo
attivarsi con la dovuta e necessaria urgenza.
Rimaniamo in attesa della risposta dell'Assessore, poi
interverremo per verificare se siamo d'accordo o meno su quanto ci
dirà l'Assessore.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Per iniziare la risposta a questa
interpellanza mi sia concesso di fare una premessa.
Come accertato anche da questo Consiglio, l'effetto tunnel ha
prodotto e sta producendo una contrazione sensibile sul gettito
delle entrate regionali.
La scelta da noi fatta è stata quella di non agire sulla leva
fiscale, per non gravare di ulteriori oneri le aziende e i
cittadini valdostani; azione, questa, che sarebbe stata legittima e
giustificabile visto la situazione, e che complessivamente quindi
IRAP, addizionale IRPEF et IRT avrebbero fruttato alla Regione
un'entrata stimata sui 40-50 miliardi.
Perché non si è fatto? Per non penalizzare la nostra economia e
tutti i Valdostani, già messi a dura prova anch'essi per la stessa
ragione per cui ci sono meno entrate nostre, cioè la chiusura del
tunnel.
Fatta questa premessa, entrando nel merito dell'interpellanza,
per evitare interpretazioni o chiavi di lettura particolari,
cercherò di illustrare cosa significa questo nuovo tributo, quali
sono le competenze e i reali spazi di manovra che fanno capo alla
nostra Regione, e le ragioni di un percorso che abbiamo scelto,
quindi non è un ritardo né è casuale, ma è un percorso che abbiamo
scelto per affrontare queste problematiche.
Il quadro di riferimento definito dal legislatore nazionale in
materia di IRAP, come è noto, prevede che le responsabilità
normative vengano ripartite fra Stato e regioni, secondo una
precisa distinzione: al legislatore nazionale il compito
sostanziale di definire la struttura dell'imposta e al legislatore
regionale la possibilità di definire, a partire dal primo gennaio
di quest'anno, le procedure applicative, articolo 24 della legge n.
446/97.
La legge delega n. 662/96, che ha previsto l'istituzione
dell'IRAP, pone delle condizioni e limita l'azione delle regioni e
anche di quelle a statuto speciale, come la nostra.
In effetti, tale legge disciplina dettagliatamente i soggetti
passivi dell'imposta, la determinazione della base imponibile per
le diverse categorie di soggetti e l'aliquota base, e prevede
l'obbligo della dichiarazione unica, ovvero congiuntamente a quella
relativa all'IRPEF-IRPEG, modello di versamento F24; elementi,
questi, che condizionano fortemente la possibilità di definire
normativamente l'attuazione dell'imposta sia nella sostanza, sia
nelle modalità di riscossione.
Il rispetto di tali principi serve indubbiamente a garantire che
le scelte applicative delle diverse regioni non alimentino
differenze di trattamento fra contribuenti, mettendo in discussione
sul piano territoriale la stessa garanzia di imparzialità.
Le regioni hanno la facoltà di variare, a partire dal 1° gennaio
di quest'anno, l'aliquota base stabilita dallo Stato fino a un
punto massimo in percentuale e di differenziare tale variazione per
settore di attività e per categorie di soggetti passivi.
Nessuna regione ha ancora operato in questa direzione, questo è
importante sottolinearlo; si stanno studiando misure ed eventuali
azioni con un confronto continuo sia a livello tecnico che politico
fra regioni, in talune realtà in via sperimentale esistono degli
interventi particolari, mi riferisco alla Regione Friuli.
Per quanto riguarda la Lombardia ed alcune altre regioni a
statuto ordinario, è vero che si sono dotate di una legge
regionale, ma è una legge di principi che non interviene sui
soggetti sostanziali, sulle aliquote, per definire invece le
finalità fra cui inserire l'armonizzazione delle procedure
applicative delle imposte con quelle delle altre regioni, dello
Stato e degli enti locali. Quindi questa legge riprende uno schema
tipo, di cui disponevamo anche noi, predisposto a settembre 1999
dall'apposito gruppo tecnico di lavoro nominato dalle regioni e in
cui operava anche il nostro Direttore delle finanze, la dott.ssa
Borney, che ha seguito e segue questa problematica.
Quindi non è una sorpresa che una regione a statuto ordinario si
sia dotata di questa legge, ma voglio precisare che nella sostanza
è una legge tipo, di principi, che non modifica nulla rispetto a
quanto è disciplinato dallo Stato e che noi stiamo facendo in
questo momento. Certo, per una regione a statuto ordinario che
parte da zero, alcuni punti possono costituire delle basi su cui
poi operare con provvedimenti successivi, ma per regioni come la
nostra questi elementi sono già patrimonio legislativo e fanno
parte della nostra azione quotidiana in campo tributario.
Abbiamo più volte affrontato questo argomento della legge tipo
dello schema di decreto legislativo da adottare, ma abbiamo scelto
la strada di evitare leggi non indispensabili, anche se avrebbe
fatto immagine, leggi non di sostanza, e di continuare invece ad
operare sull'analisi del gettito del periodo transitorio 1998-1999
e sullo studio di efficaci strumenti di gestione futura del
tributo. Non dimentichiamo che è un tributo giovane, recente, che
ha creato un terremoto all'interno del sistema tributario
preesistente. Sottolineo questa cosa, perché nessuno ha ancora
definito un percorso e legiferato in merito, quindi non siamo in
ritardo o in situazione di difficoltà.
La finanziaria 2000 contiene norme riferite alla gestione del
tributo IRAP; per quest'anno stiamo operando su un obiettivo
specifico proprio in questo settore e abbiamo impostato un
obiettivo nella direzione bilancio, e d'autunno verrà valutata
l'eventuale ulteriore possibilità di utilizzare la nuova legge
finanziaria regionale per fornire l'eventuale supporto legislativo
necessario.
Questo anche in un quadro di semplificazione legislativa e
riduzione del numero di leggi in essere.
Ad oggi, i dati che le regioni possiedono sul gettito 1998
necessitano di complessa elaborazione per ottenere indicazioni sui
diversi settori economici, e spiegherò dopo come arrivare a fare in
modo che questi dati vengano recepiti dalla Regione e letti in modo
reale dalle regioni stesse. I dati sul gettito 1999 saranno
disponibili solo dopo il mese di agosto 2000, quindi
presumibilmente a settembre-ottobre 2000.
L'obiettivo per la Regione resta quello di assumere direttamente
la responsabilità del governo dell'IRAP, questo è il nostro
obiettivo; a tal fine è necessario però preliminarmente
concentrarsi su tre punti fondamentali.
Il primo, disporre dei dati IRAP di proprietà delle regioni,
quello che dicevo prima, per poter sviluppare una capacità di
analisi dei flussi; il secondo, garantire il collegamento con lo
Stato nell'attività di liquidazione, riscossione ed accertamento
dell'importo, e poter acquisire i dati contenuti negli archivi
fiscali dello Stato.
A tal proposito, si fa presente che è in corso di definizione
uno schema di convenzione con il Ministero delle finanze e la sua
società informatica, la SOGEI, e questo è un passaggio non di poco
conto per arrivare a poter poi operare attraverso un disegno di
legge che dica qualcosa; il terzo, definire i rapporti fra regioni
per le compensazioni e regolazioni contabili interne al sistema
regionale, e a questo proposito è allo studio uno schema di
convenzione interregionale su cui sta operando il gruppo di
lavoro.
Concludendo, la Regione alla luce di questo scenario, come
strategia nell'immediato, in attesa che vengano chiariti i punti
fondamentali a cui si è fatto cenno, e data la particolare
situazione economica condizionata dagli effetti della chiusura del
Tunnel del Monte Bianco, intende avvalersi per l'anno in corso
dell'amministrazione finanziaria dello Stato, stipulando
eventualmente apposita convenzione per l'attività di riscossione,
liquidazione, accertamento dell'imposta, e questo già era contenuto
nella legge finanziaria regionale, legge n. 1 del 3 gennaio 2000, e
non aggiungere elementi di complicazione, in attesa di proporre un
disegno di legge regionale che disciplini in maniera sostanziosa -
e non tanto per esprimere finalità e punti generici, come dicevo
prima, che non tolgono ma non aggiungono nulla - l'esercizio delle
competenze della Regione e gli aspetti sostanziali sui quali si
riterrà opportuno strategicamente intervenire.
Presidente
La parola al Consigliere Comé.
Comé (Aut)
Riprendendo la risposta che aveva fornito
l'Assessore nel mese di ottobre alla mia interpellanza, posso
notare che le motivazioni che oggi l'Assessore ha dato
all'interpellanza del collega primo firmatario Lanièce sono
praticamente le stesse.
Allora l'Assessore aveva motivato che servivano i dati del
gettito 1999 e che questi sarebbero stati disponibili solo nel mese
di agosto 2000, ci accorgiamo però che la Regione Lombardia,
nonostante non abbia ancora questi dati come per la Valle d'Aosta,
si è dotata di una legge regionale.
Un'altra motivazione che aveva sollevato allora l'Assessore era
quella di ricercare una forte intesa politica, cito le sue parole,
che riesca a suggerire un modello applicativo dell'imposta che
salvaguardi l'autonomia normativa regionale e il carattere
nazionale dell'IRAP.
A questo riguardo io speravo che l'Assessore dopo parecchi mesi
ci dicesse che questa intesa politica era stata ricercata e ci
riferisse a che punto era. Invece oggi viene ribadita questa
necessità di trovare l'intesa politica e non è stato fatto nessun
passo avanti rispetto alla risposta precedente?
(interruzione dell'Assessore Agnesod, fuori
microfono)
? sì, sì. Noi allora avevamo richiesto un'assicurazione che oggi
devo dire ci è giunta, ed era l'assicurazione che questa leva
fiscale messa in mano alla Regione non si traducesse poi in un
maggiore aggravio fiscale, proprio perché come aveva detto
l'Assessore c'è la possibilità di variare l'aliquota nei limiti di
un punto percentuale. E oggi l'Assessore ci ha detto che è stata
fatta una scelta ben precisa, che è quella di non agire in maniera
pesante su questa leva fiscale.
Avevamo allora fatto anche una proposta operativa, ma non
abbiamo assolutamente sentito da parte dell'Assessore se questa sia
stata presa in considerazione o meno. Avevamo anche richiesto di
costituire un comitato tecnico consultivo, formato da tecnici
designati dalle diverse categorie economiche con funzione di
collaborazione per la stesura di questa legge, nessuna risposta è
giunta da parte dell'Assessore, che ci ha informato che questa è
tutta in mano al direttore.
Da parte nostra non possiamo che rilevare che le risposte
dell'Assessore sono praticamente identiche a quelle di sei mesi fa,
quindi auspichiamo che ci si attivi affinché si vada verso una
predisposizione di tale legge.
