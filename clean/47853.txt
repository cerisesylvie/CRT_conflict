Classificazione
ASSISTENZA SOCIALE
Disabili
Famiglia, tutela dell'infanzia



Oggetto del Consiglio n. 4015 del 3 ottobre 2024 - Resoconto
OGGETTO N. 4015/XVI - Interpellanza: "Approfondimenti in
merito ai vantaggi e ai benefici introdotti dal "testamento
pedagogico"".
Bertin (Presidente) -
Punto n. 46. Illustra
l'interpellanza il consigliere Manfrin, a cui passo la parola.
Manfrin (LEGA VDA) -
Come giustamente annunciato dal
titolo dell'interpellanza, parliamo di "testamento pedagogico", un
testamento che è diverso e che si rivolge alle persone con
disabilità, con un'idea differente rispetto a quella classica nei
ragionamenti del "Dopo di noi", un testamento, che, secondo noi, è
rispondente alle mutate esigenze attuali rispetto alle famiglie che
attraversano questa necessità, ma diciamo che, per spiegare nello
specifico di cosa stiamo parlando, prenderò a prestito le parole di
colui che l'ha teorizzato e realizzato, cioè il professor Cuomo.
"Gli attuali paradigmi scientifici hanno superato il concetto che
esiste un'età oltre alla quale si arrestano le possibilità di
sviluppo cognitivo. La crescita è un percorso che continua per
tutto l'arco dell'esistenza, a patto che vi siano adeguati supporti
pedagogici, educativi e didattici che alla persona con deficit
devono essere garantiti anche nel dopo, quando i genitori non
saranno più presenti. Questo tipo di testamento si pone in
alternativa alla prassi attuale che prevede che le persone con
deficit, dopo la morte dei genitori, siano ricoverate in apposite
strutture; inoltre il processo traccia l'evoluzione della prassi
verso l'abbandono dell'assistenza istituzionale a favore di un
sistema di assistenza e sostegno basato sulla famiglia e sulla
comunità. Sollecitazioni e strategie finalizzate al fornire alla
persona con deficit sempre più mature e consapevoli capacità di
decidere e di agire, di avere una sufficiente intenzionalità per
superare in tutto o in parte gli handicap che i deficit propongono
sia da soli che in complementarietà come amministratore di sostegno
opportunamente formato a mettere in atto gli orientamenti espressi
dal testamento pedagogico. Il testamento pedagogico quindi
recepisce l'importanza di quanto sopra tratteggiato, facendolo
divenire un atto formale, che va a garantire una famiglia sia
durante che in particolare nel "Dopo di noi", una dimensione di
vita che va permanentemente alla ricerca di occasioni e opportunità
per il potenziamento dello sviluppo della maturità intenzionale del
proprio figlio, un permanentemente che immette gli interventi del
"Prima di noi" e del "Dopo di noi" in un flusso dinamico
progettuale alla ricerca di sempre nuove occasioni e opportunità
per lo sviluppo cognitivo e affettivo verso una vita autonoma e
indipendente con le emozioni di conoscere e il desiderio di
esistere. Il testamento pedagogico è finalizzato a mettere in luce
il valore persona, il bene persona prima e innanzitutto rispetto a
quelli che vengono definiti beni mobili e beni immobili. In
quest'ottica i genitori a conoscenza delle potenzialità del proprio
figlio in coscienza di salvaguardare il suo sviluppo e
potenziamento a prescindere dall'età redigono un atto per far
permanere il proprio figlio in quella dimensione che ha come scopo
primario il rispetto della sua originalità e il potenziamento della
sua intenzionalità. Nel modello di amministrazione di sostegno, che
ha come riferimento base il testamento pedagogico e che ci
riguarda, si esplicita in un atto formale che la famiglia, in
accordo con il proprio figlio, decide di seguire gli orientamenti e
gli interventi sia in ambito medico riabilitativo che, in
particolare, delle aree della pedagogia speciale e della psicologia
clinica, che perseguono le linee di ricerca con le conseguenti
azioni pratiche proponenti le possibilità dello sviluppo
permanente, cognitivo e affettivo della persona con deficit".
Una formula, quella del testamento pedagogico che forse potrà
sembrare oscura ma che, in realtà, è un'intuizione che noi
riteniamo lampante e soprattutto, come ho detto prima,
particolarmente centrata rispetto all'evoluzione che c'è stata
soprattutto dal punto di vista della disabilità e che permette
quindi ai genitori, facendo un esempio molto banale, ma sicuramente
che può essere evocativo, la possibilità di dire: oggi mio figlio
ha la possibilità, gli piace, per esempio, fare un'attività
sportiva, il nuoto, voglio che quest'attività sportiva, così come
un'attività di apprendimento che lui preferisce, così come
un'attività che può essere divertente come andare al cinema, gli
venga garantita anche nel "Dopo di noi", quindi con questo
testamento pedagogico si fanno i dovuti passi affinché questo
diventi realtà e venga realizzato. È una cosa diversa rispetto
all'inserimento di una persona in struttura su cui si parla spesso
nel "Dopo di noi", che sicuramente permette alle persone con
disabilità di poter essere curate, tutelate e seguite anche dopo la
morte dei propri genitori, ma che probabilmente non va a rispettare
quello che i genitori avrebbero voluto per i loro figlio in vita e,
se questi genitori vedono, sanno e sentono che il proprio figlio ha
una predilezione, un'inclinazione o che un tipo di attività gli può
alleviare la sofferenza o anche soltanto lo può far distrarre - e
oggi la qualità della vita è diventata particolarmente importante
-, ebbene, con il testamento pedagogico lo si può programmare e
rendere possibile anche nel "Dopo di noi". Con quest'interpellanza
noi chiediamo se sia intenzione approfondire i vantaggi e i
benefici introdotti dal testamento pedagogico e se sia intenzione
diffonderne la conoscenza fra i potenziali utenti.
Presidente -
Per la risposta, la parola all'assessore
Marzi.
Marzi (SA) -
Grazie collega Manfrin. Venendo alla
risposta alle due domande, l'iniziativa ci consente di affrontare
il tema molto complesso di garantire la continuità dei percorsi e
dei progetti di vita delle persone con disabilità anche dopo la
vita dei genitori. In tal senso l'UVMDi (l'Unità di Valutazione
Multidimensionale della Disabilità) è il gruppo tecnico
multiprofessionale che si occupa di elaborare, insieme alle persone
con disabilità e alla sua famiglia, un progetto di vita
personalizzato e individualizzato. Il progetto si basa quindi sulla
rilevazione sistematica di aspettative, desideri, bisogni e
capacità della persona ponendone sempre al centro il riconoscimento
dell'autodeterminazione. L'UVMDi predispone il progetto di vita
sulla base della valutazione del profilo di funzionamento della
persona adulta con disabilità secondo la classificazione
internazionale. Il progetto, inteso come azione, integrata di
misure, quindi sostegni, servizi, prestazioni, individua non solo
le risorse istituzionali, ma anche quelle comunitarie più informali
al fine di garantire, come richiamato nelle sue premesse, una reale
inclusione sociale della persona valorizzandola come risorsa attiva
all'interno della comunità di appartenenza. Il progetto di vita
costituisce di fatto un
work in progress
, un lavoro in
corso, sottoposto a periodiche verifiche e rivalutazioni. Il
progetto si evolve quindi nel tempo con il mutare delle esigenze
delle persone con disabilità, del loro contesto e rete familiare,
risultando il frutto di un complesso percorso e processo di
condivisione con la persona con disabilità, con la sua famiglia e,
qualora presente, con l'amministratore di sostegno. Il progetto di
vita quindi traccia un percorso orientato non solo al "Durante di
noi", ma anche al "Dopo di noi" e può appunto diventare la base del
cosiddetto "testamento pedagogico", orientando e supportando le
prassi professionali dei soggetti che si trovano e si troveranno a
sostituire le figure genitoriali o familiari. Un tema di sicuro
interesse quello che lei pone oggi qui in aula, che ci riserviamo,
come richiesto dall'interpellanza, di approfondire anche attraverso
interventi formativi e informativi rivolti al personale dell'UVMDi
e dell'Ufficio tutele e di diffondere successivamente agli utenti
potenzialmente interessati.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta. Credo che traspaia in maniera piuttosto lampante dalla
sua replica che è stato compreso appieno lo spirito nel quale
voleva andare quest'interpellanza e soprattutto che si è posto un
approfondimento rispetto al tema e vediamo con assoluta
soddisfazione e con assoluto interesse la volontà di approfondirlo
ed eventualmente successivamente di diffonderlo fra coloro i quali
potessero esserne i beneficiari. La ringrazio quindi per la sua
risposta e mi auguro che quanto prima si possa poi anche
eventualmente fare una fotografia e una panoramica rispetto alle
potenzialità e magari anche a una sua diffusione.
