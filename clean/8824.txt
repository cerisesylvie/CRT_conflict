Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3325 del 2 dicembre 1987 - Resoconto
OGGETTO N. 3325/VIII - COSTITUZIONE DI UNA SOCIETÀ PER LA
COSTRUZIONE E L'ESERCIZIO IN CONCESSIONE DI GASDOTTI NEL TERRITORIO
DELLA REGIONE VALLE D'AOSTA. Approvazione di ordini del
giorno.
PRESIDENTE:
Do lettura dell'ordine del giorno presentato
dai Consiglieri Beneforti, Stévenin, Pedrini, De Grandis, Maquignaz
e Ricco, in sede di discussione generale del disegno di legge n.
356.
ORDINE DEL GIORNO
IL CONSIGLIO REGIONALE
In relazione al dibattito svoltosi sul disegno di legge n.
356 concernente: "Costituzione di una Società per la costruzione e
l'esercizio in concessione dei gasdotti comunali e/o consortili nel
territorio della Regione Valle d'Aosta"
INVITA
La Giunta regionale ad inserire, fra le modalità individuate
per procedere alla scelta dell'impresa specializzata di cui al
comma c) dell'articolo 2, l'impegno prioritario del socio di
maggioranza della DIGRAVA S.p.A.:
a)
ad indire gli appalti fra ditte aventi sede legale
e situate in Valle d'Aosta da almeno tre anni, in possesso di tutti
i necessari requisiti per la realizzazione dell'impianto;
b)
ad assumere personale residente in Valle d'Aosta,
salvo quello specializzato che non sia possibile reperire nella
Regione.
Per il personale residente sarà data la precedenza a coloro
che avranno frequentato corsi di formazione professionale
organizzati dalla Regione.
PRESIDENTE:
Do lettura dell'ordine del giorno presentato
dall'Assessore all'Industria, Commercio, Artigianato e Trasporti,
Lanivi, in sede di discussione generale del disegno di legge n.
356.
ORDINE DEL GIORNO
IL CONSIGLIO REGIONALE DELLA VALLE D'AOSTA
- all'atto dell'approvazione della legge regionale recante:
"Costituzione di una Società per la costruzione e l'esercizio in
concessione dei gasdotti comunali e/o consortili nel territorio
della Regione Valle d'Aosta";
- ritenuto opportuno che sia sottoposto al preventivo parere
di una commissione consiliare l'individuazione dell'impresa
specializzata di cui all'art. 2 lett. c) della predetta
legge:
delibera
di incaricare la III Commissione consiliare permanente per lo
sviluppo economico, integrata dall'Assessore all'industria,
commercio, artigianato e trasporti di esprimere un parere sulla
individuazione dell'impresa specializzata di cui all'art. 2 lett;
c) della predetta legge.
PRESIDENTE:
Ha chiesto la parola, per dichiarazioni di
voto, il Consigliere Baldassarre; ne ha facoltà.
BALDASSARRE (P.S.D.I.):
Dichiaro di votare a favore
dell'ordine del giorno presentato dall'Assessore all'Industria,
Commercio, Artigianato e Trasporti, Lanivi, ma voluto dalla 3a
Commissione consiliare permanente. Non voterò, invece, l'ordine del
giorno presentato dalla Democrazia Cristiana.
Quando si ha come compagno di viaggio un partito come la
Democrazia Cristiana, sempreché possa essere ancora definita un
partito, che non è neanche in grado di portare avanti con decisione
i suoi principi, decisi addirittura dalla sua stessa Segreteria
regionale, fa bene il Presidente della Giunta a dire che si tratta
di un ordine del giorno che si limita ad invitare la Giunta ad
assumere e mantenere certi atteggiamenti.
Il Presidente della Giunta, tuttavia, dovrebbe sapere che un
accordo di maggioranza presuppone l'esistenza di un accordo
politico tra forze di diversa estrazione, che rende del tutto
inutile che i Capigruppo dei cinque partiti che compongono la
maggioranza stessa presentino un ordine del giorno su di un
provvedimento di legge già discusso dalla maggioranza e presentato
dalla Giunta, e che oltretutto - e questa sembra proprio
un'assurdità - dice alla Giunta: "Fate i bravi! Vi invitiamo a fare
i bravi!".
Visto che voi stessi, come forze di maggioranza, dovreste già
avere approvato la presentazione del disegno di legge, e
considerato, inoltre, che in Giunta vi sono i rappresentanti di
tutti i partiti che hanno sottoscritto quell'ordine del giorno, a
me pare che si tratti proprio di una evidente presa in giro, non
rivolta solo contro i Consiglieri regionali.
Il contenuto di quell'ordine del giorno sarebbe stato più
comprensibile se, invece di "Il Consiglio regionale invita...", ci
fosse stato scritto "Il Consiglio regionale delibera...". In ogni
caso non voterò quell'ordine del giorno.
Pur non nutrendo molte simpatie verso i Democratici Popolari,
che considero responsabili o corresponsabili del disastroso
andamento dell'economia valdostana, in quanto fanno parte della
maggioranza regionale da diversi anni, devo complimentarmi in modo
particolare con l'Assessore Lanivi e indirettamente con gli A.D.P.
per il modo corretto e determinante con il quale hanno portato
avanti questo disegno di legge. Lo hanno voluto così e così il
Consiglio regionale, compresa la Democrazia Cristiana, è costretta
ad approvarlo.
Non voto, pertanto, quell'ordine del giorno che io considero
superfluo, tant'è che sembra inutilmente copiato dal testo della
convenzione, che è anche in possesso degli esponenti della
Democrazia Cristiana.
Se volete prendere in giro qualcuno, prendetevi pure in giro da
soli, perché lo potete fare, ma io non voterò il vostro ordine del
giorno.
PRESIDENTE:
Ha chiesto la parola, per dichiarazioni di
voto, il Consigliere Torrione; ne ha facoltà.
TORRIONE (P.S.I.):
Dichiaro la nostra astensione
sull'ordine del giorno presentato dalla maggioranza, perché
crediamo, come ha giustamente sostenuto il Consigliere Millet, che
si tratti di un problema interno alla stessa maggioranza, che non
ci deve riguardare nel modo più assoluto.
Facendo io parte della 3a Commissione, ho sentito l'Assessore
assumere in prima persona gli stessi impegni che, peraltro, sono
stati anche trascritti nel testo di una lettera e nella bozza di
convenzione. Poiché sono ancora capace a leggere, credo che
quell'ordine del giorno abbia un senso solo se considerato come
problema della maggioranza e, quindi, lasciamo che essa se lo
voti.
PRESIDENTE:
Se nessuno chiede la parola, pongo in
votazione l'ordine del giorno presentato dai Consiglieri Beneforti,
Stévenin, Pedrini, De Grandis, Maquignaz e Ricco.
ESITO DELLA VOTAZIONE
Presenti: 32
Votanti: 21
Favorevoli: 20
Contrari: 1
Astenuti: 11 (Aloisi, Bajocco, Breuvé, Cout, Dolchi, Mafrica,
Millet, Pascale, Sandri, Tonino e Torrione)
Il Consiglio approva
PRESIDENTE:
Se nessuno chiede la parola, pongo in
votazione l'ordine del giorno presentato dall'Assessore
all'Industria, Commercio, Artigianato e Trasporti, Lanivi.
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Sandri)
Il Consiglio approva
PRESIDENTE:
Si procede ora alla trattazione degli oggetti
iscritti ai punti 11 e 12 dell'ordine del giorno.
