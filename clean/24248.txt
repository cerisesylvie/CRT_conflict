Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 3213 del 9 gennaio 2008 - Resoconto
OGGETTO N. 3213/XII - Interpellanza: "Aumento della media
massima del passaggio di veicoli adibiti al trasporto merci nei
trafori alpini della regione".
Interpellanza
Vista la proposta di definizione della media massima
giornaliera di TIR autorizzata al passaggio sotto i trafori del
Monte Bianco e del Gran San Bernardo, che la Giunta intende
proporre all'approvazione del Consiglio regionale;
Preso atto della volontà espressa dal Governo regionale di
portare la "media massima giornaliera di veicoli adibiti al
trasporto di merci di massa superiore a 7,5 tonnellate", da 1.050 a
1.600 veicoli attraverso il traforo del Monte Bianco;
Considerato che la proposta citata tende puramente e
semplicemente ad adeguarsi al traffico esistente nel tunnel, senza
mettere in discussione il costante superamento dei limiti
precedentemente fissati dal Consiglio regionale e scegliendo
pertanto di alzare i limiti di tollerabilità all'inquinamento,
anziché risolvere il problema;
Considerato che, al traforo del Monte Bianco, al problema
dell'aumento dei veicoli sono strettamente legate le condizioni di
sicurezza, in ordine alle quali il servizio, da un anno ormai
affidato ai privati, denota carenze e problemi;
Atteso che, dal documento di proposta della Giunta regionale,
si rileva la possibilità "di eventuali superamenti della predetta
soglia", legata alla valutazione dell'impatto prodotto da eventuali
superiori flussi di traffico;
Rilevato che non si prevede nell'immediato di definire e
attivare un sistema di contromisure in presenza di un sistematico
superamento della soglia prevista;
i sottoscritti Consiglieri regionali
Interpellano
Il Presidente della Regione e l'Assessore competente per
sapere:
1) se si ritiene semplicemente di affrontare e risolvere i
problemi dell'inquinamento dell'aria, affidandosi al miglioramento
del parco autoveicoli;
2) se, a giudizio dell'Amministrazione, la lotta
all'inquinamento e per la riduzione del riscaldamento del clima,
non presupponga una diversa e coraggiosa politica per
l'organizzazione dei trasporti e per la messa in discussione di
questo tipo di sviluppo;
3) se l'Amministrazione regionale non ritenga necessario
stabilire un costante controllo del rapporto tra sviluppo del
traffico e sicurezza nel tunnel del Monte Bianco;
4) se non ritiene opportuno prevedere almeno l'attuazione
immediata di contromisure, in caso di superamento della soglia
massima giornaliera.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- È vero che la giornata oggi del
Presidente del Governo è pesante e che si appesantirà ulteriormente
dato che andiamo a parlare dei "poids lourds", volevo fare alcuni
riferimenti all'interpellanza. Il 2 ottobre si è riunito il
Comitato regionale trasporti, in quella sede è stata fatta la
proposta che la Regione ratifichi un passaggio di TIR di circa
1.500 giornalieri... almeno a 1.600, senza tener conto di una
deliberazione votata all'unanimità di questo Consiglio regionale
nel 2003 che vincolava i vari Governi a mantenere per questioni di
sicurezza e di inquinamento non più di 1.100 TIR al giorno. Non si
è voluto tener conto di questo, perché occorreva scontrarsi con le
società di gestione del Tunnel del Monte Bianco. Il tutto è stato
documentato da uno studio scientifico fornito dalla famosa
"TBridge" che si occupa di Casinò e si occupa anche di passaggi dei
TIR sotto il Monte Bianco e si occupa anche di inquinamento. Con
questa ratifica andiamo ad aggravare ulteriormente una situazione,
nel senso che il tipo di interventi effettuati per la sicurezza
all'interno del tunnel si sa che non possono essere più di tanto,
quindi era necessario mantenere quell'ordine di numeri. Per
mantenere quell'ordine di numeri, occorrerebbe anche un
atteggiamento positivo del Governo regionale che va nella direzione
di ridurre i livelli d'inquinamento, che va anche nella direzione
di evitare di trasportare merci da una parte all'altra del mondo,
se non da una parte all'altra dell'Europa. Detto con uno "slogan"
molto fortunato di Peppe Grillo, sarebbe meglio che: "invece di
mandare a spasso i biscotti, facessimo viaggiare tramite posta
elettronica le ricette dei biscotti". Non se n'è voluto tenere
conto ed oggi ci troviamo con questo numero di passaggi, però,
oltre al problema dell'inquinamento, abbiamo un'altra cosa.
Nel frattempo abbiamo privatizzato i servizi di sicurezza nel
tunnel; ricordo che nel Consiglio del 19 settembre il Presidente si
era molto arrabbiato con il sottoscritto perché io avevo fatto
un'interpellanza sulla sicurezza, la qualità, la privatizzazione
della stessa all'interno del tunnel con un peggioramento della
qualità del servizio, gli avevo fatto pervenire una lettera su
tutta una serie di problemi che esistono per quanto riguarda le
modalità di lavoro di questi pompieri all'interno del tunnel sul
problema della sicurezza. A seguito di quella lettera, il
Presidente molto correttamente mi aveva fatto pervenire 15 giorni
dopo una lettera della "GEIE-TMB", che erano intervenuti per
cercare di "mettere mano" ad una serie di problematiche scritte in
quella lettera dal sottoscritto autografata perché c'era il rischio
che, se la firmava il diretto interessato, poi c'era il problema di
interventi di tipo autoritario e repressivo.
Il problema è che noi, da una parte, accettiamo e ratifichiamo
un aumento del passaggio dei TIR nel momento in cui però peggiorano
le condizioni di sicurezza nel Traforo del Monte Bianco. Infatti,
rispetto alla lettera che sollevava una serie di problemi e a
dispetto dell'aumento del passaggio dei TIR, rimangono una serie di
problemi, Presidente: vi è il problema degli esposimetri che non
funzionano, il problema del cambio delle postazioni volanti che
avvengono a traffico a doppio senso, il problema del veicolo
adibito a recupero dei mezzi pesanti che hanno delle avarie nel
tunnel, che avviene senza fermare il traffico, il problema di
telecamera e poi le risparmio l'elenco. Vi è stato un netto
miglioramento a seguito dell'intervento del Presidente: questo va
riconosciuto; quello che non va bene è la ratifica da parte nostra
del passaggio di un numero di TIR: 1.600 rispetto all'insufficienza
e comunque al peggioramento dei livelli di sicurezza nel traforo.
Con l'interpellanza solleviamo una serie di quesiti, vorremmo
capire cosa ne pensa in qualità di Capo del Governo.
Si dà atto che dalle ore 18,15 riassume la presidenza il
Presidente Perron.
Presidente
- La parola al Presidente della Regione,
Caveri.
Caveri (UV)
- I colleghi del gruppo "Arcobaleno", in modo
abbastanza irrituale, hanno proposto un'interpellanza concernente
la proposta formulata dalla Giunta regionale al Consiglio, ex
articolo 6 della legge regionale n. 20/1994, recante disposizioni
in materia di trasporto merci... ed altre amenità. Dico
"irrituale", perché, trattandosi di una proposta al Consiglio,
questo avrà modo di analizzare, discutere, emendare, approvare o
rigettare la proposta formulata dal Governo regionale e va aggiunto
che tale proposta per il momento non è ancora stata esaminata.
Proporre questa interpellanza oggi quindi non è altro che duplicare
tutto quanto è già previsto che si faccia in Commissione e poi in
aula seguendo l'iter normale dell'atto.
I colleghi interpellanti sono strenui sostenitori del brocardo
latino "repetita iuvant..." siete per la prevenzione, molto bene,
come il preservativo e, nonostante abbia la tentazione di rinviare
a quel momento la risposta alle perplessità del gruppo
"Arcobaleno", rispondo volentieri alle loro domande, tenuto conto
che mi offrono l'occasione di segnalare alcune contraddizioni nelle
quali sono caduti nella redazione di questa interpellanza: "in
primis" aumento della media massima del passaggio dei veicoli
adibiti al trasporto merci nei trafori alpini della regione.
Evidentemente gli interpellanti, facendo riferimento alla
risoluzione con cui nel 2002 il Consiglio aveva chiesto che, al
fine della riapertura del Tunnel del Monte Bianco al traffico
pesante venisse fissata una limitazione pari al 50% dei flussi
giornalieri registrati prima dell'incidente del 24 marzo 1999,
immaginano che tale richiesta sia stata accolta. A tale proposito
mi viene da chiedere in quale atto il Consiglio regionale abbia mai
fissato una soglia relativa al Tunnel del Gran San Bernardo dal
momento che il titolo cita i trafori alpini della regione. Per non
fare confusione, va ribadito come la proposta della Giunta sia per
la prima volta formulata ai sensi di una legge regionale e che
anche in questo caso per la prima volta spetta al Consiglio
regionale non tanto chiedere, ossia non è un "cahier de doléances",
bensì tocca definire una soglia massima per il transito dei mezzi
pesanti sotto i 2 tunnel internazionali della valle.
Non basta, un'ulteriore contraddizione o dimenticanza dei
Consiglieri "Arcobaleno": la soglia allora indicata dal Consiglio
non era frutto esclusivo di logiche di natura ambientale, ma anche,
soprattutto, da considerazioni legate alla sicurezza del tunnel.
Analoghe considerazioni vengono sì richiamate dagli interpellanti,
ma in maniera confusa e incongrua, infarcendole di considerazioni
del tutto prive di fondamento, soprattutto quando affermano che il
servizio di sicurezza interna presenterebbe carenze e problemi, ma
su questo punto tornerà. I Consiglieri affermano che la proposta
della Giunta tenderebbe ad adeguarsi ai flussi di traffico
esistenti; ebbene, la fissazione della soglia giornaliera a 1.600
veicoli al giorno non tende ad adeguarsi ai flussi esistenti, ma
deriva da studi scientifici condotti sulla base delle rilevazioni
effettuate come prescritto dalla legge. In particolare negli studi
"TBridge" e nella relazione redatta dalla sezione aria dell'ARPA
viene indicato chiaramente come la predetta soglia sia compatibile
con gli obiettivi di qualità dell'aria al 2010, che si rammenta per
la Valle d'Aosta risultano essere più virtuosi rispetto alle soglie
di legge determinate da un decreto ministeriale, che applica una
direttiva comunitaria.
In merito alle 2 domande concernenti valutazioni di astratta
politica ambientalista, priva di alcun reale e concreto fondamento,
che si lanciano proclami volti a richiamare l'esigenza di non
limitarsi ad una politica ambientale che faccia perno sul
miglioramento del parco autoveicoli e ad affrontare invece una
coraggiosa politica che rimetta in discussione l'attuale modello di
sviluppo, risponderò succintamente perché più che domande queste
sono delle affermazioni, degli "slogan" privi di reale e concreta
sostanza. Per quanto riguarda le politiche ambientali della
Regione, in particolare per quanto riguarda l'inquinamento
atmosferico, il Consiglio ha approvato un piano aria, che invito i
colleghi del gruppo "Arcobaleno" ad andare a rileggersi. Il
miglioramento delle "performance" ambientali dei veicoli circolanti
in valle peraltro è un fatto oggettivo, misurabile, concreto, non
tenerne conto sarebbe da sciocchi.
Relativamente al nuovo modello di sviluppo, rispettoso
dell'ambiente ed ecocompatibile, attendo con interesse che
provengano proposte concrete e realizzabili da parte del gruppo
"Arcobaleno", in merito, ad esempio, a come spostare le merci -
ricordo l'opposizione alla linea ad alta capacità Torino/Lione
espressa ripetutamente dai "Verdi" nazionali, che pure restano al
Governo pur essendo contrari alla Torino/Lione -, come spostare le
persone - siamo in attesa che "Star Trek" ci dica come funziona il
teletrasporto -, come riscaldare le abitazioni, come eliminare i
rifiuti - oggi pare che il vostro Ministro alla riunione dei
Presidenti avesse le "orecchie particolarmente basse" di fronte a
tutti i Presidenti di Destra e di Sinistra che gli hanno detto:
"vogliamo i termovalorizzatori" - e mi fermo qui per non
trasformare la risposta in un infinito elenco di questioni senza
risposta.
Relativamente alla domanda che riguarda l'esigenza di stabilire
un costante controllo del rapporto fra sviluppo del traffico e
sicurezza del traforo, devo ricordare che esiste un regolamento di
sicurezza basato sulla frequenza dei transiti, calcolati in ragione
dell'interdistanza consentita. Questo quindi è un non argomento
perché la soglia massima consentita per ragioni di sicurezza è ben
al di sopra dei 1.600 "poids lourds", ma è di 5.760 veicoli al
giorno, valore teorico massimo, presente - come il Consigliere
Venturella che ridacchia sa perfettamente - in un decreto
ministeriale francese, con il nostro 1.600 ci portiamo in una
posizione molto più avanzata. Da notare inoltre che il suddetto
regolamento di esercizio non fa differenze sulle tipologie di
veicoli, dal momento che l'interdistanza deve essere rispettata da
tutti i veicoli: auto o TIR che siano. La pretestuosità di questa
argomentazione dunque esiste ed è accentuata dal fatto che i
problemi peraltro risolti o in via di soluzione, di cui si è avuto
notizia dalla stampa relativamente a "GSA", la titolare dei servizi
di sicurezza interni del tunnel, sono di natura sindacale e non
sono legati a deficit di sicurezza, come è stato provato
dall'efficacia dell'intervento degli operatori nel corso di tutte
le esercitazioni interne binazionali effettuate da quando il
servizio è stato privatizzato.
Infine si chiede al Governo regionale se non si preveda
l'attivazione di contromisure, nell'eventualità che si verifichino
dei superamenti di soglie che verranno fissate dal Consiglio, è
evidente che, nel momento in cui si fissa una soglia, è possibile
che tale soglia sia superata. Va segnalato come sia la stessa legge
regionale a prevederne la possibilità, parlando però di un
superamento sistematico e non di un occasionale sforamento della
soglia: questo anche perché non si sta parlando di valori assoluti
giornalieri, ma di una media giornaliera il cui periodo non è
definito dalla legge, una legge su cui il gruppo "Arcobaleno" non
aveva espresso un voto contrario. È del tutto opportuno quindi
verificare se tali superamenti avverranno, di quale entità e
frequenza saranno e quali effetti sulla qualità dell'aria
determineranno. La deliberazione di Giunta che ha fissato la soglia
ha previsto che tale monitoraggio sia effettuato e sarà l'ARPA a
dirci come farlo e quali possono essere le risposte migliori in
caso di un effettivo deteriorarsi della qualità dell'aria,
diversamente ci staremmo attrezzando per una guerra che magari non
si dovrà mai combattere. Meglio è monitorare costantemente la
situazione e, sulla base degli effetti osservati, prevedere delle
contromisure ad "hoc" e non lanciarci in salti nel vuoto senza
sapere ciò che ci attende davvero.
Presidente
- La parola al Consigliere Segretario
Venturella.
Venturella (Arc-VA)
- Mi dispiace contraddirla,
Presidente, ma lei sa bene che - parliamo prima di dati di passaggi
di transiti - noi raccogliamo tutti i dati mensili che prima il suo
ufficio e ora l'Assessorato dell'ambiente ci fornisce ogni mese, io
le fornisco questo dato - non so se lei ne è a conoscenza -, ossia
da giugno 2005 viene sistematicamente superata la soglia dei 1.500
TIR...
(interruzione del Presidente della Regione, fuori
microfono)
... ho qui i dati, facciamo per una volta il percorso inverso:
io le fornisco i dati di media mensile, calcolata sui giorni di
apertura, premetto: non sui giorni di apertura effettiva, ma sul
giorno commerciale, 30 giorni, o 31, o 28, per cui è da giugno 2005
che viene superato il "limite TBridge" di 1.500. Il fatto che si
tenti di giocare al rialzo... questa è la sua propensione, quindi
non 1.500 TIR come indicava "TBridge", ma 1.600, 100 TIR in più, ma
quello che contestiamo è il fatto che non è vero che ARPA
stabilisce che a 1.500 TIR va tutto bene, anzi dice esattamente il
contrario, dice: "attenzione, il limite di 1.500 TIR è il limite
massimo oltre al quale la situazione peggiora in maniera drastica,
ma prima non è che migliori! Non è che 1.500 TIR, anche se "euro
9", migliorano la qualità dell'aria".
Parlando del suo riferimento alla situazione nazionale, lo
sapevo che lei tirava fuori la nostra opposizione alla TAV! La
informo, Presidente, che sulla Torino/Lione vi è il fatto che ora
si passa alla riqualificazione della linea ferroviaria storica...
lei sa bene che la capacità sarà di 30 milioni di tonnellate
all'anno e sa bene, perché sorride, che ora la linea ferroviaria
storica è sfruttata per circa 1/3: 10 milioni di tonnellate anno,
per cui il problema della linea Torino/Lione, quella che lei, come
l'altra linea Aosta/Martigny, tira sempre fuori, è un falso
problema, perché cominciamo a trasportare 20 milioni di merci
all'anno sulla linea ad alta capacità storica Torino/Lione...
(nuova interruzione del Presidente della Regione, fuori
microfono)
... 30 milioni di tonnellate all'anno, se non la dovessimo
sfruttare tutta, sa bene che diventa una linea ad alta capacità. Il
fatto che noi contestiamo in questa sua proposta di deliberazione
al Consiglio, che, fra l'altro, andrà in discussione venerdì 11 in
III Commissione... è questa sua propensione ad adeguarsi
all'esistente, ma soprattutto questa sua propensione a celare, a
dimenticare che dobbiamo avere un atteggiamento di prudenza e
precauzione, perché è vero che, dal punto di vista delle polveri
totali sospese, il valore medio di emissione di ogni TIR "Euro 4",
"Euro 3" rispetto agli "Euro 0" o agli "Euro 1", è notevolmente
migliorato, ma sappiamo bene che il problema non sono più le "PM
10", ma sono le polveri ultrafini, che hanno un diametro minore
delle "PM 10": le "PM 5", le "PM 2,5", le "PM 1" e le "PM 0,1", che
tutte le organizzazioni della sanità, OMS compresa, dicono:
"attenzione, che vi è qualche problema che deve essere studiato".
Assessore Fosson, è inutile che lei cerchi di fare battute, ma il
fatto che lei si inalberi è fonte per me di estrema soddisfazione.
Presidente Caveri, quindi rimandiamo al mittente tutte le accuse di
pressappochismo e vedremo venerdì 11 di approfondire in Commissione
questa proposta di deliberazione.
Presidente
- La parola al Consigliere Bortot.
Bortot (Arc-VA)
- Potrei a questo punto fare una
disquisizione su come la Regione potrebbe intervenire per ridurre
le merci che circolano nella nostra regione, non solo, ma anche le
merci che consumiamo. Cominciamo ad evitare imballaggi macroscopici
perché fanno comodo ai supermercati, evitiamo - ci sono di mezzo
anch'io - di mettere sul tavolo l'acqua "San Benedetto" quando in
valle abbiamo dell'acqua buonissima. Credo che apra in questi
giorni quella piccola azienda che ricicla la plastica ad Issogne,
ritengo che dobbiamo fare un discorso con il Consorzio che
raccoglie la plastica nella nostra Regione, che la esporta fuori
valle e poi questa azienda la deve riacquistare e importare, reputo
sia possibile farla arrivare direttamente all'azienda. Voglio dire
che dovremo dare indicazioni, senza diventare dei moralisti, e
prendere dei provvedimenti su piccole cose che dipendono non da una
grande Regione quale siamo; per numero di abitanti siamo una
piccola regione, ma si può cominciare nei rifugi ad evitare di
somministrare le acque minerali, credo che tutti possiamo dotarci
di depuratori e bere l'acqua, anche perché i nostri rifugi hanno
dei finanziamenti superiori a quelli di altre Regioni e il fatto
che somministrino acqua dei ruscelli, o dei nostri torrenti, o di
ghiacciaio potrebbe rientrare in una serie di piccole attenzioni
alle quali non prestiamo attenzione; da quel lato, in proporzione
alle nostre dimensioni, facciamo la nostra piccola parte.
Sui livelli di inquinamento e la pericolosità è intervenuto il
mio collega, io do al Presidente un'altra segnalazione: deve stare
attento all'organico dell'azienda che gestisce la sicurezza nel
tunnel, perché c'è un organico di fatto, in realtà sono sotto
organico perché saltano i riposi e tutta una serie di cose, quindi
dovremo evitare turni eccessivi per una questione di sicurezza.
Dall'altra parte abbiamo un "turnover" dentro il tunnel e quindi
c'è continuamente bisogno di aggiornamento, di corso professionale,
di adeguamenti sulla formazione, c'è un "turnover" dentro la
sicurezza del Traforo del Monte Bianco non indifferente, che porta
ad una dequalificazione del livello di professionalità. Noi gliele
diamo non tanto per giustificare, tanto noi, indipendentemente
dalla sicurezza all'interno del Tunnel del Monte Bianco, siamo
contrari all'aumento dei passaggi dei TIR, però c'è un'aggravante
che è rappresentata dai dati che ho citato appena ora.
