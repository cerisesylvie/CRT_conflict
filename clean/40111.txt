Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 3000 del 7 novembre 2017 - Resoconto
OGGETTO N. 3000/XIV - Interpellanza: "Individuazione di
misure per la promozione di politiche a favore della
famiglia".
Rosset (Presidente) -
Punto n. 25 dell'ordine del giorno.
Manca l'Assessore. Nel frattempo che lo cercate, passiamo al punto
successivo: punto n. 26 all'ordine del giorno. Per l'illustrazione,
ha chiesto la parola il consigliere Fosson, ne ha facoltà.
Fosson (AC-SA-PNV) -
La nostra è un'interpellanza
informativa, che richiede notizie (precise, però) sul futuro delle
politiche familiari in Valle d'Aosta, ma è anche un'attività
ispettiva per responsabilizzare il decisore politico, perché
quest'ultimo precisi quanto pensa di poter fare, di riuscire a
fare, di voler fare, e quali priorità dia alla realizzazione di
nuove politiche sociali e familiari in Valle d'Aosta.
Ci aveva positivamente impressionati e colpiti, che nel
programma del nuovo Governo fosse scritta come priorità quella di
sostenere nuove politiche, con misure di sostegno alla famiglia e
alla natalità. Inoltre, l'occasione di questa interpellanza ci è
data anche dalla presentazione in questo periodo da parte
dell'Associazione familiari della Valle d'Aosta del piano integrato
delle politiche familiari. Piano integrato che ha come scopo porre
il decisore politico di fronte a una proposta organica e concreta.
Vorremmo anche capire dall'Assessore come pensi di lavorare, di
utilizzare questo atto.
Si parla sempre di più - è questo il concetto che vorremmo
introdurre - di "secondo
welfare
" o di "nuovo
welfare
" per le politiche familiari, essendo ormai chiaro a
tutti, è appurato che le politiche familiari devono essere
collocate non più all'interno di politiche assistenziali, ma come
sostegno a una risorsa che è la famiglia, che non è una somma di
individui, ma un'entità sociale specifica, con finalità specifiche;
quindi forse la sua funzione va definita proprio a partire dalla
sua possibilità di relazioni interne ed esterne. Quindi non più un
soggetto da assistere, ma, soprattutto, una risorsa da sostenere e
aiutare.
Già la legge vigente (la legge n. 44/1998) - che riprende la
concretezza di chi l'aveva proposta - non definisce che cosa sia la
famiglia, ma si pone soltanto l'esigenza di sostenere la famiglia
nelle sue varie forme. Già la legge n. 48 molto concretamente
sosteneva questo protagonismo familiare, soprattutto all'articolo
20 dove dava alle famiglie la possibilità di organizzarsi in
progetti assistenziali e di solidarietà con una valenza
sociale.
Queste sono le motivazioni e questo è il quadro, questo è quanto
vorremmo che l'Assessore definisse. In particolare, poi, chiediamo
se tra le misure previste da applicare in quest'ultimo scorcio di
legislatura, ci sia quell'indicatore che è il fattore famiglia, per
una maggiore equità nella distribuzione degli aiuti e dei
contributi, dei sostegni alle famiglie. Questo soprattutto per le
famiglie numerose.
Già nel 2004, quando, forse tra le prime Regioni d'Italia,
abbiamo introdotto l'ISEE, sembrava che questo fattore di equità
fosse difficile da utilizzare, poi abbiamo iniziato ad adottarlo
sperimentalmente in qualche settore e ora, e non solo in Valle
d'Aosta, esso è applicato a tutte le attività'. Un ISEE che avevamo
cercato di migliorare, creando poi un IRSE, che non è stato più
possibile continuare a impiegare.
Ora, per maggiore equità ci sembra che là dove l'ISEE abbia
mostrato delle difficoltà e un'equità non sempre precisa, il
fattore famiglia potrebbe apportare dei risultati migliori nel
sostenere le famiglie numerose, nel sostenere le famiglie con
alcune caratteristiche. Fra l'altro, il fattore famiglia è nella
legge di bilancio di quest'anno, dov'è stato accolto un emendamento
in questo senso in finanziaria, e un tavolo di lavoro istituito in
Assessorato sta lavorando proprio su questo.
Adesso io chiedo se, nello specifico, si pensi, in questi mesi,
di applicare -  magari in modo sperimentale in qualche settore
- questo nuovo indicatore di equità, di distribuzione dei sostegni
alla famiglia, in base a ciò che la famiglia è veramente.
Grazie.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (UVP) -
È proprio di questi giorni, come
ricordava lei, collega Fosson, la presentazione, da parte
dell'Associazione delle famiglie, di un documento molto importante
che sicuramente ci metterà nella condizione di stringere una
proficua collaborazione con l'associazione, ma non solo.
Come giustamente ha ricordato, la legge del 1998 è stata una
legge di grande apertura che ha saputo creare le condizioni per
promuovere iniziative, iniziare a dare forza a dei progetti, a
delle politiche che hanno riguardato la famiglia e che oggi sono la
base per continuare in questa direzione, evidentemente rafforzando
tutto quello che ha finito la sua sperimentazione o, in taluni
casi, non ha avuto la forza di vedere un inizio.
Si deve partire dall'affermazione - sulla quale bisogna trovare
la maggiore convergenza politica possibile - che la famiglia non
deve più essere rappresentata come un problema, ma come risorsa,
come punto di partenza, come nucleo che ci permette di ideare,
costruire, sostenere, tutti insieme, politiche che rendano sempre
più forte l'idea di una comunità composta da famiglie che sanno
valorizzarla, migliorarla e costruire benessere e sviluppo.
Partendo da questa idea (famiglia come risorsa), non si può che
cercare d'iniziare a fare un percorso; altri territori (vengono
sempre ricordate talune regioni, il Trentino in particolare) hanno
fatto notevoli passi in avanti riguardo all'idea di una comunità di
famiglie e di politiche costruite a misura di famiglie.
È quindi necessario - e in questo senso saremo molto concreti
nella presentazione del bilancio - adeguare alcune disposizioni
della legge n. 44/1998 e cercare soprattutto di rafforzare alcune
misure, per andare nella direzione di costruire sul territorio
delle forti alleanze tra le famiglie, le associazioni che le
rappresentano e le istituzioni, cioè tutti gli attori sociali,
culturali ed economici che possono, attraverso il governo dei loro
ruoli, l'interpretazione dei loro ruoli, costruire politiche che
vadano in questa direzione, a sostegno dell'istituzione
pubblica.
Quindi legge n. 44 come punto di partenza per fare alcune
modifiche che ci permetteranno di rafforzare il Centro delle
famiglie, portando come proposta, all'interno del bilancio
regionale, il sostegno di questo centro.
Politiche che vedano una forte alleanza fra tutti gli attori del
territorio, politiche che permettano di realizzare anche iniziative
di formazione, cercando di coinvolgere maggiormente gli enti locali
per far sì che l'azione - che alcuni altri territori attuano - non
sia determinata solo dal fattore famiglia, ma sia frutto di una
valutazione attenta degli impatti che tutte le modifiche
legislative hanno in rapporto alla famiglia, soprattutto a quelle
più numerose e più fragili.
Tutto questo cercando di sostenere ulteriormente iniziative
volte alla creazione di reti di solidarietà, come previsto
dall'articolo 20, e politiche che migliorino la capacità di creare
conciliazione tra famiglia e lavoro. Uno dei temi che ci vede più
impegnati, e una delle misure allo studio della Giunta, è trovare
la possibilità di diminuire, per un periodo se possibile, i costi
delle rette dei servizi per l'infanzia, per dare un segno, per dare
continuità alle politiche messe in atto, anche dal Governo
nazionale, sulla natalità. L'idea di fondo è creare più possibilità
di dare a questo valore (famiglia risorsa) - che riteniamo un
valore da condividere tutti insieme - una nuova e rinnovata
attenzione a livello di comunità, a livello culturale, per
contrastare quel fenomeno che oggi si vuole rappresentare
semplicemente con la crisi socioeconomica: meno natalità legata
alle minori disponibilità finanziarie, ma non si tratta solo di
questo, si tratta anche di credere nuovamente nell'importanza della
famiglia e di quello che essa può rappresentare per la nostra
comunità.
Ci sarà un'interpellanza successiva, quindi alcuni dettagli
rispetto alle fragilità e alle disabilità li fornirò magari
nell'intervento successivo. Rispetto al fattore famiglia - bene ha
ricordato rispetto al tavolo di lavoro - il gruppo sta lavorando
con tutte le difficoltà del caso: già solo mettere insieme gli
attori regionali, quindi gli Assessorati, e condividere in questo
senso degli interventi che possano andare trasversalmente a dare
risposte, è per ora stato abbastanza difficoltoso, e credo che le
persone che avete inviato e delegato, in rappresentanza dei vari
Assessorati, lo abbiano evidenziato. Il gruppo sta concludendo una
piccola relazione, che invierà alla V Commissione, cercando di
evidenziare quali sono in questo momento le possibilità e, allo
stesso tempo, di valorizzare quelli che potrebbero essere dei primi
interventi, che probabilmente limiteremo all'Assessorato che
rappresento.
Comunque, l'idea è di rendere una relazione alla V Commissione,
di modo che si possa completare la valutazione del primo lavoro. Un
lavoro che sicuramente vedrà nei prossimi anni la sua efficacia,
con l'introduzione della misura unica per la famiglia. È necessario
creare uno strumento nuovo per dare delle risposte differenziate ai
bisogni della famiglia, perché abbiamo l'idea di una famiglia
sempre uguale, sempre con le stesse esigenze, sempre con le stesse
possibilità e potenzialità, ma tutti sappiamo come sia differente
nella rappresentazione del quotidiano quanto tutte le famiglie
vivono e rappresentano.
Sul fattore famiglia quindi stiamo facendo dei primi
approfondimenti e sicuramente porteremo in V Commissione queste
valutazioni, di modo che si possa continuare la discussione
iniziata con questo primo gruppo. In questo senso, come ricordava
lei, l'applicazione dell'ISEE ha dato delle prime risposte e
abbiamo anche approfondito la possibilità di compiere delle scelte,
che comunque sono limitate rispetto a questa normativa che ha un
valore nazionale.
L'ISEE e il fattore famiglia dovranno essere gli strumenti che
guideranno quelle politiche che - come ho riscontrato in occasione
di un convegno al quale ho partecipato un paio di mesi fa - sono
oggetto di discussione a livello nazionale, europeo, ma direi
addirittura mondiale.
L'idea di valutazione preventiva dell'impatto che le varie leggi
hanno sulle famiglie è un'idea che cresce proprio perché ci si
rende conto che, lavorando senza confrontarsi, anche all'interno
delle amministrazioni pubbliche, non si riesce a dare una risposta
e tante volte le scelte che si fanno cumulano tutta una serie di
incombenze che poi la famiglia subisce. Grazie.
Presidente -
Per la replica, ha chiesto la parola il
consigliere Fosson, ne ha facoltà.
Fosson (AC-SA-PNV) -
Grazie Assessore, mi fa molto
piacere che lei condivida soprattutto il concetto di famiglia come
"risorsa" e non più come soggetto da assistere. Lei ci rimanda ad
una finanziaria per avere delle risposte concrete, noi aspetteremo
questo atto, sicuramente. D'altronde, la base di tutto questo
ragionamento è proprio che la famiglia non va più pensata come una
somma di individui che convivono, ma ha una funzione, una
responsabilità pubblica, quindi ha una valenza sociale (si pensi
all'educazione dei figli, a quanto si sostituisca a un servizio
sanitario, a un appoggio all'invecchiamento). Io non ho parlato di
natalità e di disabilità, perché c'è un'interpellanza dopo, ha
ragione. Tra l'altro le hanno messe vicine, forse potevano farle
insieme.
Non è un percorso facile, io lo dico nel senso che, anche a
livello nazionale, questo discorso qui di un piano famiglia, di
finanziare la famiglia è sempre stato molto difficile, perché se
non è un problema solo finanziario comunque se si dà più equità e
minore tassazione a una famiglia qualcun altro deve pagare.
Il problema che i
single
spesso non accettano questo
fatto di dover contribuire di più ai vari servizi, anche se poi la
pensione a molti single verrà data proprio da chi ha dei figli che
produrranno e lavoreranno in futuro. D'altronde, anche qui da noi
non credo - mi permetta una battuta - se all'interno della sua
Giunta dicesse agli Assessori che sono single di rinunciare ad un
po' di stipendio a favore degli Assessori che invece hanno una
famiglia, non credo che questo sarebbe facile. Ma questo non vale
solo per gli Assessori. Il problema è che i single per primi non
riconoscono che la famiglia ha una funzione sociale. Quindi,
Assessore, aspettiamo che lei nel bilancio introduca queste scelte.
Scelte effettuate già con forse minori risorse - mi permetta - cito
il Centro famiglie, che è stato finanziato in via sperimentale per
tre anni, non senza alcuni contrasti in Giunta. Mi fa piacere che
lei abbia idea di stabilizzare questo centro, che comunque produce
solidarietà, produce aiuto, produce ascolto alle situazioni
familiari.
Certo che - mi permetta - il fattore famiglia deve rischiare,
deve secondo me avere un po' di coraggio; come quando abbiamo
introdotto l'ISEE, ci dicevano che era difficile. Non è detto che
il fattore famiglia si debba subito attivare in tutti i settori
dell'amministrazione pubblica. Si può intanto iniziare in qualche
piccolo settore della sanità. Abbiamo parlato di asili nido, si
potrebbe cominciare ad applicarlo lì il fattore famiglia. Rischiare
e vedere se si migliora l'equità.
Come per altre cose da rimettere in atto, come "La famiglia per
la famiglia". Abbiamo visto come questo progetto, iniziato anni fa,
avesse dato un importante aiuto e solidarietà per le famiglie. Sul
"dopo di noi" è uscita una legge un anno fa a livello nazionale, ci
sarà da studiare come applicarlo qui. In Lombardia sulla natalità
hanno introdotto un progetto NASCO, che è un progetto di
finanziamento per le gestanti in difficoltà a portare avanti la
gestazione, indipendentemente da tutti gli altri discorsi.
Ho trovato, Assessore, glielo dico, perché non lo sapevo e l'ho
imparato anch'io su questo piano famiglia, questo studio che hanno
fatto al forum, alcune parole di Chanoux. Noi spesso in questi
giorni, in questo periodo parliamo di autonomia, sono molto
significative le parole che diceva Chanoux, proprio nella logica
che abbiamo sostenuto sia io che lei: "La famiglia - dice Chanoux -
oltre ad essere la base della società, trasmette l'identità di una
comunità. La famiglia ha il compito di conservare le
caratteristiche sociali, morali e culturali di una comunità. Se la
famiglia si disgrega, verrà messo in discussione anche il
particolarismo valdostano". Questo è significativo. Noi vorremmo -
e lo faremo sempre di più, osando di più forse, iniziando un
percorso diverso su questo - rendere la Valle d'Aosta, com'è per
molti altri fattori nel sociale, una regione a dimensione di
famiglia. Grazie.
