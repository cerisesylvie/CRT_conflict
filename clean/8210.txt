Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2651 del 26 febbraio 1987 - Resoconto
OGGETTO N. 2651/VIII - "UTILIZZO, DA PARTE DI CONSIGLIERI
REGIONALI, DI UN UFFICIO PREDISPOSTO PRESSO L'ASSESSORATO DEL
TURISMO". (Reiezione di mozione).
PRESIDENTE:
Do lettura del testo della mozione presentata
dal Consigliere Sandri:
MOZIONE
Il Consiglio regionale
- venuto a conoscenza della predisposizione di un ufficio
nelle strette vicinanze dell'ufficio dell'Assessore al
Turismo;
- ricordato che tutti i Consiglieri hanno a disposizione un
ufficio presso l'ufficio
dei Gruppi consiliari;
IMPEGNA
la Giunta regionale a non consentire l'utilizzo di tale
ufficio da parte di alcun Consigliere regionale.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
In occasione della penultima adunanza
consiliare, il Consigliere del Movimento Sociale Italiano - Destra
Nazionale, aveva dichiarato, e non è stato smentito, che l'ex
Assessore Borbey usufruiva ancora di un ufficio accanto a quello
dell'attuale Assessore Lanièce, già occupato dall'allora Assessore
"ad interim" Fosson. Da una personale verifica ho riscontrato che
effettivamente era stato spostato l'ufficio di una segretaria da
quello adiacente a quello dell'Assessore, ufficio che è stato usato
per un certo numero di giorni dall'ex Assessore Borbey per svolgere
funzioni vicarianti all'Assessore allora ad interim.
Successivamente, non so se per quell'affermazione fatta in
Consiglio dal Consigliere Aloisi o perchè questa mozione è stata
presentata già da qualche tempo e rinviata dallo scorso Consiglio,
l'ex Assessore Borbey si è trasferito trenta metri più in là, ha
sceso le scale, ha fatto il giro dell'isolato ed ha trovato in un
Centre de Rencontre di proprietà (credo) della D.C., o di una sua
corrente, un ufficio, in cui svolge ancora attualmente delle
funzioni assessorili.
Qualsiasi persona che abbia un problema viene indirizzata, da
funzionari di questa Amministrazione regionale, nell'ufficio
dell'ex Assessore Borbey; questo sia per contatti personali di chi
si reca in loco, sia per contatti telefonici, verificati
personalmente. Per quanto mi riguarda, non avrei alcun problema a
stare in un ufficio accanto all'Assessore al Turismo o ad altro
Assessore, continuerei a fare il Consigliere di Nuova Sinistra.
Quello che non mi va e per cui ho fatto questa mozione, che credo
sia approvata da tutto il Consiglio, è che si siano fatte in questa
sede dichiarazioni in cui si è detto "mi dimetto", dichiarazioni,
fra l'altro, apprezzate nella loro serietà dal nostro Gruppo - in
quel momento era rappresentante di Nuova Sinistra il Consigliere
Viberti - poi si continua come prima.
In questa maniera si va contro la propria parola, ma anche
contro la dignità del Consiglio. Posso capire che per qualche
giorno ci possa essere un po' di confusione dovuta al passaggio
delle cariche e degli incarichi; però questo andazzo non va bene. A
questo punto chiedo che ci sia il rispetto delle dichiarazioni
fatte in questo Consiglio oppure si decida per un'altra linea, cioè
che venga assegnato ai Consiglieri un ufficio dove più gradito;
personalmente, potrebbe andarmi bene anche presso l'Agricoltura,
visto il mio spirito ecologista, e che si dica, ad una serie di
funzionari di Assessorati, che, quando qualcuno ha bisogno di
informazioni inerenti all'ambiente, può chiedere a Perrin ...
oppure a Sandri.
Credo che sia, prima di tutto, un impegno da parte di chi è
interessato di mantenere questo atteggiamento più corretto; credo
sia un impegno del Consiglio di richiamare ai propri doveri chi ha
mancato.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Dopo le dichiarazioni fatte dal
Consigliere Aloisi in uno degli ultimi Consigli e quelle del
Consigliere Sandri, che sono ancora più gravi, vorrei portare un
contributo a questo dibattito, parlando di un fatto di cui
involontariamente sono venuto a conoscenza circa un mese fa. Una
decina di giorni dopo le dimissioni dell'Assessore Borbey mi vedo
recapitare una lettera indirizzata a Borbey, però non ho capito
perchè fosse arrivata a me, all'ufficio Gruppi; pertanto ho
restituito quella lettera, sulla quale era scritto "Consigliere
Borbey, presso l'Assessorato al Turismo", proveniente dall'Ufficio
di Presidenza del Consiglio. Sono andato a chiedere presso gli
uffici di Presidenza e mi è stato riferito che il Consigliere
Borbey aveva lasciato detto di inviargli la corrispondenza presso
l'Assessorato al Turismo.
Lo dico senza polemica, ma era necessario dirlo, proprio per
portare quel contributo utile ad un dibattito su questo argomento.
Voterò la mozione presentata dal Consigliere Sandri.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Il Consigliere Sandri ha giustamente
sollevato un problema che può avere una sua rilevanza, anche perchè
non sempre il mestiere di Consigliere regionale è facile e, quindi,
l'aver accesso ad un ufficio può essere utile per l'espletamento
del proprio mandato. Devo dire allo stesso tempo che per un
Consigliere di sesso maschile avere accesso all'Assessorato al
Turismo è doppiamente piacevole: primo, perchè viene a contatto con
una realtà di un certo tipo e che è quella turistica, urbanistica e
dei beni culturali; secondo, perchè la segretaria dell'Assessore è
una persona che sul piano visivo è abbastanza accettabile. Direi
che bene ha fatto il Consigliere Borbey a continuare a mantenere
questa sua tradizione di frequentazione dell'ufficio.
Però, proporrei un emendamento alla mozione. Il Consigliere
Sandri l'ha girata al negativo, dicendo "Impegna la Giunta
regionale a non consentire l'utilizzo"; proporrei un cambiamento e
cioè "... a consentire a tutti i Consiglieri regionali l'utilizzo
di quell'ufficio". In questo modo mettiamo tutti su un piano di
parità, non vi sarebbero più Consiglieri di serie A e di serie B e
tutti avrebbero accesso alla visione della segretaria e agli atti
dell'Assessorato al Turismo.
Al di là di quelli che possono essere gli aspetti ironici di
questa vicenda, resta il problema di fondo che è: tutti i
Consiglieri hanno gli stessi identici diritti. Credo che il
problema sia un po' superato - faccio un riferimento personale -
perchè il Consigliere Borbey mi ha fatto omaggio di un bellissimo
biglietto con un bellissimo elemento grafico, che ho
particolarmente apprezzato, in cui il suo ufficio si collocava
esattamente a metà fra quello dell'Assessore Fosson e quello
dell'Assessore Lanièce. Visto che la sistemazione è ideale, credo
sia improponibile, in questo caso, non vietargli più ... vietargli
l'accesso a questo ufficio; l'altro è proprio a metà fra i due.
PRESIDENTE
: Ha chiesto di parlare il Consigliere Borbey,
ne ha facoltà.
BORBEY - (D.C.):
Dopo una giornata di Consiglio ci sta
bene anche una mozione che ha abbastanza del faceto; dopo tutto,
sono del parere che il Consigliere Sandri non ci conosca ancora
bene e lo voglio tranquillizzare sull'etica professionale e
politica del Consigliere Borbey. Il Consigliere Borbey dal 1965 al
1973 ha fatto il Sindaco di Charvensod e poi, bene o male, ha fatto
il Consigliere, è stato Assessore per otto anni; adesso è contento
di fare per un anno e mezzo il Consigliere, poi, forse, ritornerà a
fare l'Assessore. Questa è la mia aspirazione.
(Ilarità dell'Assemblea)
In politica bisogna sempre essere preveggenti e io posso dire di
essere uno di quelli fortunati, perchè, quando gli amici hanno
detto: "c'è un ufficio lì, costituiamo un centro ...", ho
riflettuto in questo senso: "quando un domani, per uno scherzetto
di qualcuno, dovrò temporaneamente assentarmi dalla carica di
Assessore, avrò un ufficio a disposizione". Di conseguenza Borbey,
in qualità di Consigliere, si è tenuto in dovere, in un momento di
vacanza, di accogliere le richieste dell'Assessore Fosson - quindi
autorizzato da Fosson - di ricevere, in sua assenza, delle persone.
Non usufruivo dell'ufficio del segretario particolare, che sarà di
Lanièce, o dell'ufficio della signorina Marilena; andavo
nell'ufficio dell'Assessore, non ho mai ricevuto nessuno in quel
bugigattolo, ma l'ho fatto perchè era un mio dovere in quel
periodo.
Ora c'è un Assessore a tempo pieno e la D.C. ha fiducia nelle
capacità organizzative e politiche di Lanièce e altrettanto che il
Consigliere Borbey faccia il Consigliere regionale. Quanto a me
sono contento di fare il Consigliere regionale, e cercherò di farlo
bene, e se avrò bisogno di documenti da parte dell'Ufficio di
Presidenza, da parte dell'Assessorato Agricoltura e Foreste, per le
conoscenze che potrò avere, telefonerò per poterli avere. Non si
deve stupire il Consigliere Sandri se per caso c'è qualche
Consigliere che, avendo più anni di lui, ha meno da correre per
ottenere un documento. Se avrò questa possibilità, farò così,
sempre però comportandomi secondo quella che è l'etica
professionale.
Voglio garantire a tutti i colleghi che verrò anch'io
nell'ufficio Gruppi - so che avete presentato questa mozione perchè
avete nostalgia che venga all'ufficio Gruppi - e voglio dirvi che
il Centre Etudes et Rencontres è aperto anche ad altre forze
politiche; quindi, siete da adesso invitati e se per caso il
Consigliere Borbey, il Consigliere Chabod riescono ad avere alcuni
documenti più in fretta, ebbene, noi diciamo - al Consigliere
Sandri, al Consigliere Baldassarre - che l'ufficio è aperto per
metterli a disposizione.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Brevemente, perchè sono stato la
pietra dello scandalo che ha originato questo problema con le
dichiarazioni dell'altra volta; quindi, è giusto che dica due
parole.
Mi fa piacere apprendere che l'ex Assessore Borbey prevede di
tornare a fare l'Assessore dopo questo periodo di vacanza; glielo
auguro di tutto cuore. Mi fa piacere che ci sia questo nuovo centro
e ci sia l'invito a tutte le forze politiche ad accedervi. Se
prendiamo per vere le dichiarazioni del Consigliere Borbey, d'ora
in avanti mi rivolgerò a questo centro per avere una certa
documentazione, di cui da mesi e mesi ho fatto richiesta ufficiale
alla Presidenza della Giunta o al Presidente della Commissione
d'inchiesta, senza essere riuscito ad averla.
Una cosa è certa: non posso condividere le dichiarazioni del
Consigliere Borbey quando dice che, tramite le sue conoscenze,
riesce ad avere i documenti più facilmente. Non posso accettarle,
perchè siamo tutti Consiglieri di serie A e non ci dovrebbero
essere queste distinzioni, anche se in pratica poi esistono. Se c'è
una richiesta di un documento da parte del Consigliere Aloi-si, è
giusto che faccia la richiesta ufficiale e gli venga dato; questo
deve valere per il Consigliere Borbey, come per qualsiasi altro
Consigliere, perchè è un nostro diritto.
Detto questo, voterò a favore di questa mozione, anche se
prendiamo atto delle dichiarazioni del Consigliere Borbey che d'ora
in poi si è spostato di ufficio e non ricopre più l'incarico
nell'ufficio dell'Assessore al Turismo.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sono contento che il
Consigliere Borbey frequenti l'ufficio Gruppi, anche perchè mi è
particolarmente simpatico: sorride sempre ed è ottimista. Apprezzo
la sua disponibilità, perchè trovo difficoltà a chiedere
informazioni agli uffici; si può immaginare poi cosa significhi per
me chiedere i documenti negli uffici della Regione.
Non frequento molto gli ambienti cattolici, specie dopo questi
mandati di cattura del giudice di Milano ... però, il giorno che
verrà all'ufficio Gruppi, accetterò l'invito del Consigliere
Borbey, perchè in molte occasioni mi serve avere delle informazioni
sollecite.
Ribadisco il mio voto favorevole alla mozione come è stata
presentata dal Consigliere Sandri.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Credo che quando qualcuno vuole darmi
delle lezioni, ben fa, nel senso che per uno giovane c'è sempre
molto da imparare, soprattutto quando arriva in un consesso un po'
in ritardo, come è successo al sottoscritto, anche se
involontariamente. Accetto più facilmente lezioni, che vengono da
altre parti politiche, soprattutto perchè ho l'impressione che
alcune delle dichiarazioni fatte dall'ex Assessore Borbey siano un
po' una specie di minaccia, nel senso che il sottoscritto ha
presentato una legge per l'accesso di tutti i cittadini (non solo
dei Consiglieri regionali) ai documenti dell'Amministrazione
regionale, e spero che la Giunta regionale, che ha detto di voler
recepire lo spirito di questa legge, presenti un progetto di legge
che vada in questa direzione e si possa arrivare ad una
regolamentazione, in modo da evitare che si facciano tante
affermazioni.
Soprattutto perchè siccome la mia esperienza in occasione della
richiesta di documenti, a differenza di quella degli altri
Consiglieri di opposizione, è stata estremamente positiva, non
vorrei che le parole dell'ex Assessore Borbey fossero un invito a
rallentare prossimamente le risposte alle mie richieste di
documentazione. Sono stato piacevolmente impressionato dalla
efficienza di moltissimi Assessorati, che mi hanno sempre fatto
avere materiale rapidamente; solo una volta non mi è arrivata una
indicazione, però è bastata una lettera, scritta in base ad una
vecchia deliberazione della Presidenza della Giunta, quando era
Presidente Andrione, per ottenere il materiale.
Voglio sottolineare una frase molto grave, che è stata
pronunciata dall'ex Assessore Borbey, ed è quella che, per la prima
volta nella storia dello Statuto, dal '48 ad oggi, la delega per
fare le funzioni di Assessore non viene più data dal Consiglio, ma
viene decisa da un Assessore, che, quando se ne va via, dice: "Va
bene, fa tu l'Assessore un momentino". Questo è un fatto
istituzionalmente gravissimo. Questo è stato detto, resterà agli
atti e non è una bella pagina della storia democratica della nostra
Regione. L'Assessore ad doveva delegare a qualcuno questa attività,
ma doveva farlo, all'interno del Consiglio, alla Presidenza della
Giunta, cosa che, fra l'altro, testimonia un fatto politico
importante, anche se qui si è voluto buttarlo sul faceto, e
certamente è faceto il fatto di vedere prossimamente (io non ci
credo) l'ex Assessore Borbey all'ufficio Gruppi.
Nel dibattito sulla elezione dell'Assessore Fosson avevamo detto
che non c'era la possibilità di gestire due Assessorati in questa
maniera e oggi ne abbiamo la conferma: qui si è travalicato quella
che era una delega del Consiglio e si è fatto in maniera diversa.
Chiedo alla Giunta regionale e a tutti i Consiglieri di essere più
rigidi e precisi e credo che il Consigliere Aloisi, nel suo
intervento, abbia tirato fuori un nocciolo fondamentale: la
necessità del rigore e della correttezza nei rapporti fra
Consiglieri. Oltre ai Consiglieri di serie A e di serie B, esistono
Consiglieri che se ne fregano delle decisioni del Consiglio.
Per terminare, ho apprezzato moltissimo la traduzione in
positivo della mia mozione, presentata come emendamento dal
Consigliere Torrione, perchè è stato un errore da parte mia
chiedere l'esclusione; noi siamo per la liberalizzazione
dell'accesso all'Amministrazione regionale, per cui ben venga
questa correzione. È una lezione che accetto, quindi ripresento la
mozione accogliendo l'emendamento del Consigliere Torrione.
PRESIDENTE
: L'emendamento del Consigliere Torrione non è
stato formalizzato, Consigliere Sandri; lo dico per la correttezza
formale della discussione.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Al di là dell'argomento specifico,
su cui ho avuto già modo di dire qual è il nostro pensiero nel
precedente intervento, devo considerare alcune affermazioni che ha
fatto il Consigliere Borbey. Credo che in quest'aula tutti abbiano
gli stessi diritti e gli stessi doveri e ritengo che l'accesso agli
atti della pubblica amministrazione non debba trovare delle corsie
preferenziali, se si appartiene ad un movimento o ad un altro
partito, se si è stati in amministrazione prima o si è appena
arrivati. Ognuno deve essere messo in grado di lavorare nei termini
più corretti possibili. Visto e considerato che il Presidente del
Consiglio ha mandato una sorta di "vademecum" a tutti i Consiglieri
per l'accesso ai cosiddetti atti, per cui bisogna seguire
determinate procedure, credo che, nonostante le conoscenze, anche
l'ex Assessore Borbey faccia quello che facciamo noi e, se c'è da
aspettare un po' di tempo, abbia anche lui la pazienza di aspettare
come l'abbiamo noi.
Ogni tanto qui si ha la mentalità dell'"ex" e, allora, si
ritiene di poter pensare "in grande". Io ho cercato di buttarla
sull'ironico e mi volevo fermare lì, ma il Consigliere Borbey si è
alzato, ha fatto una "sparata" dicendo che lui poteva telefonare
qua, poteva telefonare là, e poi pretende che stia anche zitto? Non
so chi gli ha fatto fare il discorso che ha fatto in quest'aula e
lo vorrei chiedere a qualche collega della maggioranza se è
d'accordo con me o no. Mi sono alzato con il preciso intento di
ironizzare, tanto che l'emendamento era finalizzato a questo. Il
Consigliere Borbey, invece, ha confutato certe cose dicendo di
essere andato nell'ufficio dell'Assessore Fosson ed allora capisco
- e ironizzo anche io - perchè Fosson se n'è andato in fretta: non
poteva neanche entrare in ufficio, c'era Borbey!
Formalizzo l'emendamento (perchè non l'avrei fatto): sostituire
le parole "a non consentire" con le parole "a consentire".
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
A noi pareva che la cosa fosse stata
sufficientemente chiarita, ma la discussione, invece, ha riportato
dei problemi che parevano superati; se in effetti si fosse usato il
criterio di assegnare ad un ex Assessore un ufficio particolare in
prossimità di quello dell'Assessore in carica, ci sarebbe stata una
violazione nei confronti degli altri Consiglieri regionali e questo
fatto non avrebbe potuto essere accettato. Il Consigliere Borbey se
n'era andato in una sede privata, quindi, ritenevamo la mozione
superata e l'avremmo votata solo per ribadire un principio.
In effetti, le dichiarazioni del Consigliere Borbey dimostrano
un certo modo di pensare e ci portano a ridare nuovamente
importanza a questa mozione, perchè lui dice che se ha bisogno di
un documento telefona al dirigente. Personalmente, per qualunque
documento faccio una richiesta scritta e se vengo a sapere che un
dirigente dà un documento senza richiesta scritta, faccio una
mozione di censura contro quel dirigente, perchè ci sono
Consiglieri della maggioranza che non ottengono i documenti se non
fanno la richiesta scritta; un ex Assessore non ha nessun
privilegio rispetto a nessun altro Consigliere.
Votiamo questa mozione, non perchè abbia importanza l'episodio,
che pareva superato, ma perchè non accettiamo che esistano in
Consiglio regionale, da parte della Giunta e degli uffici, degli
atteggiamenti discriminatori rispetto ai diritti che sono di tutti
i Consiglieri regionali.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
Volevo solo precisare due cose.
Intanto, si è tanto discusso su questo ufficio, ma devo informare
che tutti gli Assessorati hanno a disposizione un ufficio per il
loro segretario particolare; non so perchè, in questo caso, si sia
fatto tutto questo chiasso.
Volevo inoltre precisare che in quell'ufficio, oggetto di
discussione, non ci sono documenti ufficiali della Regione.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Je crois qu'on a, avec cette motion,
célébré dignement le carnaval. Je remercie qu'il y ait cette
possibilité, car, finalement, on a repris un esprit qu'on risquait
d'oublier.
Je crois de n'avoir rien à ajouter à ce sujet; j'ai écouté ce
que les Conseillers ont voulu dire et l'unique chose que je tiens à
souligner c'est que tous les Conseillers ont les mêmes droits et
les mêmes devoirs. On est contraire à cette motion.
PRESIDENTE
: Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Non posso accettare le affermazioni
del Presidente della Giunta, perchè ritengo che l'argomento sia
molto serio. Prima, ho citato un fatto specifico e cioè, sulla
dichiarazione rilasciata dall'ex Assessore Borbey, che lui può
avere i documenti in poco tempo, che gli basta un colpo di
telefono, ho detto che da mesi ho fatto richiesta per certi
documenti e finora non mi sono stati dati. Non si tratta allora di
venire qui a celebrare il carnevale. Se veramente la dichiarazione
che ha fatto il Presidente della Giunta adesso, che qui siamo tutti
uguali, allora dobbiamo esserlo veramente, fino in fondo, e non che
facciamo il carnevale. Pertanto, ribadisco il voto favorevole a
questa mozione.
PRESIDENTE
: Ha chiesto di parlare il Consigliere Sandri
per dichiarazione di voto, ne ha facoltà.
SANDRI - (N.S.):
Mi associo alle parole di critica per le
dichiarazioni del Presidente della Giunta, perchè penso che gli
apprezzamenti sull'attività degli altri Consiglieri sono sempre
utili per capire le intenzioni politiche; ma se oggi abbiamo
assistito al carnevale, con la mia mozione, abbiamo anche assistito
al gioco delle tre carte stamattina, quando si discuteva di terreni
e della loro destinazione per quanto riguarda La Saxe. In questo
gioco sappiamo chi è il giocatore, siamo sempre noi
dell'opposizione, che non riusciamo a capire dove sia finito
l'asso; ma prima o poi riusciremo a capirlo.
Credo che, se la mozione poteva avere anche uno spirito ironico
sull'attaccamento al potere da parte dell'ex Assessore Borbey, il
quale ci ha confermato la sua volontà di riprendere quanto prima
quel posto, la discussione che c'è stata abbia testimoniato che
l'ex Assessore Borbey non si interessa minimamente di quello che è
il normale funzionamento della nostra Amministrazione e di quelli
che sono i diritti dei Consiglieri. Non solo, ma che il Presidente
della Giunta non si interessi minimamente delle deleghe e del
funzionamento degli Assessorati, perchè a lui va bene che un
Assessorato venga gestito un po' così, a seconda che uno ci sia
oppure no, allora, se si deve parlare di carnevale, il carnevale è
questo.
Sorprende, da parte della Giunta, il voto contrario a questa
mozione, perchè se c'era qualcuno qua dentro che non ha rispettato
i diritti e i doveri di tutti i Consiglieri quello non è stato il
Consigliere Sandri, ma il Consigliere Borbey. Pertanto, non solo
non ritiro la mozione, come con battuta ha detto qualche momento fa
il Segretario del Consiglio, Tamone, ma credo sia stata forse
questa una delle mozioni su cui ho gradito di più un voto negativo
da parte della maggioranza.
PRESIDENTE
: Vi è un emendamento sostitutivo, presentato
dal Consigliere Torrione, per cui il deliberato recita: "Impegna la
Giunta regionale a consentire l'utilizzo di tale ufficio da parte
di tutti i Consiglieri regionali".
Ha chiesto di parlare il Consigliere Baldassarre per
dichiarazione di voto sull'emendamento, ne ha facoltà.
BALDASSARRE - (P.S.D.I.):
Stamattina ho fatto una battuta
ad alta voce con gli altri Consiglieri, dicendo che il Presidente
del Consiglio dovrebbe essere al di sopra delle parti, ma non di
parte, e sembra che il Presidente del Consiglio stia seguendo
questa strada. Avevo chiesto la parola, non mi è stata concessa, ho
dovuto approfittare dell'emendamento per fare una dichiarazione di
voto. Mi sono arrabbiato stamattina a vedere l'atteggiamento del
Presidente della Giunta: mi è sembrato di rivedere Andrione per la
identica tecnica e capacità oratoria. Mi sembra che si stia
avviando su questa strada il Presidente della Giunta, una strada
pericolosa, e poi pensa di poter fare dell'ironia dicendo che
questa mozione risente del carnevale, però non ci ha spiegato a chi
fa il "pulcinella".
Ancora, ci preoccupano le affermazioni dell'Assessore al Turismo
(che avrebbe fatto meglio a stare zitto), il quale ci ha lasciato
intendere che il Consigliere Borbey frequenta ancora il suo
ufficio, perchè ha giustificato l'ubicazione con l'ufficio del
segretario particolare.
Esprimo voto favorevole alla mozione con l'emendamento
presentato dal Consigliere Torrione.
PRESIDENTE
: Ha chiesto di parlare il Consigliere Mafrica,
per dichiarazione di voto sull'emendamento proposto dal Consigliere
Torrione, ne ha facoltà.
MAFRICA - (P.C.I.):
Votiamo a favore dell'emendamento
proposto dal Consigliere Torrione. Ci permettiamo di dare un
consiglio al Presidente, che è quello di lasciare l'ironia a chi
non la fa troppo pesante e magari fuori luogo, altrimenti può
riaccendere le micce quando si stanno spegnendo.
PRESIDENTE
: Pongo in votazione la mozione, con
l'emendamento proposto dal Con-sigliere Torrione:
ESITO DELLA VOTAZIONE
Presenti:29
Votanti:29
Favorevoli:10
Contrari:19
Il Consiglio non approva
