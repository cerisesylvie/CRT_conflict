Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 344 del 13 gennaio 1999 - Resoconto
SÉANCE DU 13 JANVIER 1999 (APRÈS-MIDI)
OGGETTO N. 344/XI Attivazione di corsi di formazione
professionale rivolti ad industrie insediate in Valle d'Aosta.
(Interpellanza)
Interpellanza Premesso
- che nel mese di dicembre la Giunta regionale ha deliberato a
sanatoria l'approvazione di corsi di formazione professionale
finanziati con fondi pubblici e rivolti ad industrie insediate in
Valle;
- che nelle premesse si legge che i corsi sono iniziati "per
improrogabili esigenze produttive" e che comunque "i controlli
sulle attività in argomento sono stati effettuati";
i sottoscritti Consiglieri regionali
Interpellano
L'Assessore all'Industria per conoscere:
- quali siano le cause che hanno determinato l'impossibilità di
approvazione dei progetti formativi anteriormente all'inizio degli
stessi;
- se sono garantite pari opportunità alle aziende operanti in
Valle per accedere a tali fondi e con quali criteri;
- quali provvedimenti intende adottare l'Assessore, al fine di
evitare il perpetuarsi del regime in sanatoria.
F.to: Frassy - Tibaldi
Presidente La parola al Consigliere Frassy.
Frassy (FI) L'argomento non è sicuramente nuovo, è un tema che è
stato a più riprese discusso in Consiglio ogni qualvolta venivano
portate delibere in materia; è un tema che ciclicamente occupa i
lavori e l'attenzione di questo Consiglio ed è un tema che tornerà
in Consiglio penso anche nei prossimi mesi.
Molte volte la fretta e l'urgenza che accompagnano quei
provvedimenti impediscono di fare delle riflessioni, cosa che
invece oggi non dovrebbe esserci preclusa proprio perché stiamo
discutendo su un meccanismo senza essere prigionieri delle urgenze
che spesso accompagnano questi atti deliberativi.
La formazione sicuramente ha un ruolo importante per quanto
riguarda l'impiego e ha un ruolo importante anche per quanto
riguarda l'utilizzo delle risorse finanziarie, risorse pubbliche in
parte con fondi regionali, per la maggior parte con fondi
comunitari.
Abbiamo notato, e lo avevamo già detto durante la discussione
delle delibere a cui facevo precedentemente riferimento, che molte
di queste delibere sono giunte in quest'aula a sanatoria e avevamo
espresso in quella sede alcune perplessità. Quest'oggi vorrei fare
il punto su quanto è accaduto negli scorsi sei mesi per capire cosa
accadrà nei 12 mesi del 1999 e mi spiego meglio con alcuni
dati.
La formazione nel programma del 1998, delibera di marzo,
prevedeva di impegnare qualcosa come quasi 16 miliardi dei quali
peraltro solo 11 erano previsti sull'esercizio 1998 in quanto più
di 5 miliardi andavano sull'esercizio 1999.
Le delibere di integrazione e l'integrazione del progetto stesso
hanno avuto impegni per oltre 4 miliardi; questi due dati ci
portano a dire in primo luogo che il 50 percento del programma
della formazione viene di fatto approvato e gestito al di fuori
della delibera di programmazione. Questo per quanto riguarda il
programma impegnato sul 1998; scendiamo al 30 percento se invece è
il programma comprensivo dei miliardi impegnati sul 1999, perciò un
50 percento o un 30 percento a seconda del punto di riferimento
della formazione viene gestito al di fuori di quella che è la
programmazione cosiddetta.
Con l'interpellanza vorremmo capire quali sono le cause che
stanno alla base di questa situazione che, se possiamo accettarla
come una "tantum", diventa difficile accettarla quando ha le
percentuali che ho appena finito di indicare. Anche perché
riteniamo che questo tipo di improvvisazione nel senso di
provvedimenti che escono dalla programmazione può per certi versi
andare a confliggere con quella esigenza di trasparenza della
gestione delle risorse pubbliche, nel senso che non vengono messe
in condizione tutte le imprese di poter partecipare all'utilizzo e
alla gestione di questi fondi.
È una sensazione, sarà la Giunta a dirci se è una sensazione
immotivata o se invece può avere una sua logica fondatezza.
Perché diciamo questo? Perché se è vero che nella programmazione
vengono individuati dei fondi, è altrettanto vero che anche
arrivando all'ultima delibera di dicembre e a dicembre ne sono
state adottate due di delibere in materia, non ci si trova di
fronte a delle risorse infinite, ma ci si trova di fronte a delle
risorse che sono in parte predeterminate. È perciò evidente che chi
ha la possibilità di accedere a certi meccanismi, ha anche la
possibilità di accedere ai fondi stessi. Chi queste possibilità non
le ha, è evidente che rischia di trovarsi escluso o perlomeno di
arrivare tardi.
Perciò vorremmo capire se per il 1999 c'è l'intendimento di
evitare di ridurre e di ridimensionare quelli che sono gli utilizzi
dei fondi di formazione al di fuori di quella che è la
programmazione. Di più, non solo al di fuori di quella che è la
programmazione, che è già un dato significativo, ma la gran parte
degli impegni presi al di fuori della programmazione sono impegni a
sanatoria e allora sugli impegni a sanatoria le riflessioni che si
fanno sono ulteriori.
Perché se l'obiettivo è quello di andare a fare della formazione
seguendo le previsioni normative che impongono all'Ente Regione
come ente controllore dei fondi comunitari di fare tutta una serie
di verifiche, diventa difficile capire e condividere quanto sta
scritto in delibera, ossia che i fondi sono stati erogati a
sanatoria, perché l'Amministrazione aveva fatto i controlli durante
lo svolgersi di questa formazione che verrà riconosciuta con atto
deliberativo e pagata, sul presupposto - e vorrei che l'Assessore
spiegasse qual è il presupposto - che tutto dovesse andare a buon
fine.
Ovvero, le aziende quando iniziano questa formazione, che viene
poi regolata a sanatoria, la iniziano, ritengo, arbitrariamente e
spontaneamente senza avere la certezza che questa formazione venga
riconosciuta, questo dal punto di vista teorico; dal punto di vista
pratico probabilmente così non è perché in delibera si legge che
l'Amministrazione regionale ha provveduto ad effettuare i controlli
che la normativa comunitaria impone.
Mi domando: se l'Amministrazione ha provveduto ad effettuare i
controlli, vuol dire che queste delibere in sanatoria erano già
state "garantite" nei loro risultati positivi, altrimenti diventa
difficile pensare come possa l'Amministrazione regionale andare a
impegnare risorse, energie e uomini con quelli che sono i costi su
dei progetti dei quali non vi sia certezza alcuna. Anche perché
paradossalmente potrebbe esserci nel futuro prossimo una
moltiplicazione tale di queste iniziative, che partono senza avere
certezza, che potrebbero andare a creare non pochi problemi ai
compiti di istituto dell'Amministrazione regionale.
Leggendo le statistiche, vediamo che la Regione Valle d'Aosta è
in vetta alle capacità di utilizzo e di impiego dei fondi della
formazione comunitaria, mentre altre regioni hanno avuto molte
difficoltà ad utilizzare e a spendere queste risorse; se queste
medie regionali maggiori di quelle nazionali sono incoraggianti per
un certo verso, diventa peraltro difficile capire come si concilino
con i risultati che sono stati conseguiti; questa formazione per
certi versi dovrebbe darci un quadro di quello che è l'impiego e di
quello che è lo stato di salute dell'industria in Valle d'Aosta che
onestamente è difficile intravedere anche con il più roseo
ottimismo, perché la situazione dell'industria in Valle d'Aosta
sicuramente non è delle migliori perlomeno rispetto a quella che è
la situazione nazionale.
Allora c'è un altro dubbio che noi poniamo - e lo approfondiremo
probabilmente in iniziative successive -: siamo sicuri che questa
formazione effettivamente sia finalizzata a dare alle maestranze un
di più su quello che è il loro curriculum, su quella che è la loro
capacità e che non siano invece molte volte più funzionali alle
aziende rispetto a quello che è l'obiettivo della formazione
professionale?
Perché dico questo? Dico questo intanto perché è scritto nelle
delibere a sanatoria, dove si dice che approvando a dicembre il
finanziamento, il corso era partito a giugno per esigenze inerenti
la produzione. Perciò abbiamo ulteriori perplessità sul fatto che
alcune aziende possano utilizzare in maniera impropria questo tipo
di fondi. Abbiamo anche letto sulla stampa locale la polemica che
era sorta in merito alla Zincocelere sull'utilizzo reiterato di
questi fondi. Perciò vorremmo capire se prima di arrivare
all'approvazione del programma di formazione per il 1999, ci sia
l'intendimento di far chiarezza e di superare tutti questi
chiaroscuri che hanno contraddistinto la formazione sicuramente nel
1998, ma direi anche la formazione sino ad ora espletata.
Presidente Ha chiesto la parola l'Assessore all'industria,
artigianato ed energia, Ferraris.
Ferraris (GV-DS-PSE) Non sto a ripetere quanto poco fa ha detto
il Consigliere Frassy rispetto al ruolo della formazione nel
settore industriale e, credo, in tutti i settori dell'attività
economica. Si deve tener conto innanzitutto di una pari opportunità
fra le imprese, cosa che viene fatta, ma altresì di una necessaria
flessibilità, nel senso che tutti sappiamo che il mondo
dell'impresa deve scontrarsi con dei problemi di tempestività di
risposta rispetto alle esigenze di mercato, di cambiamento dei
prodotti, di innovazione tecnologica e quant'altro.
Per rispondere alle domande che sono state poste, vorrei
ricapitolare le procedure seguite nel campo della formazione
professionale sia per quanto riguarda il programma regionale, sia
per quanto riguarda il programma integrativo.
Per quanto riguarda la formazione professionale, i soggetti
operanti nel settore dell'industria, dell'artigianato e della
cooperazione, che erano interessati nel 1998 ad interventi
formativi in convenzione con la Regione beneficiando dei contributi
pubblici previsti dalla normativa comunitaria, da quella nazionale
e da quella regionale - perché venivano ricordati i fondi
comunitari in cui le prestazioni della Valle d'Aosta sono
indubbiamente eccellenti, ma la formazione in Valle è finanziata
anche con fondi regionali -, dovevano presentare le domande entro
il 30 settembre 1997.
Questo era un termine perentorio, stabilito con una delibera
della Giunta regionale n. 2822 in data 11 agosto 1997; analoga
procedura è stata seguita per il 1998 con uno spostamento dei
termini al 15 ottobre, anziché al 30 settembre.
Entro tale termine i vari soggetti operanti sul territorio della
Regione hanno complessivamente presentato all'Assessorato
dell'industria, artigianato ed energia 75 progetti, alcuni dei
quali comprendevano più corsi, in particolare sono stati 61 i
progetti concernenti l'aggiornamento del personale già occupato,
obiettivo 4 del fondo sociale europeo e 14 quelli relativi alla
formazione di personale da assumere o di personale neoassunto
presso realtà produttive, obiettivo 3 del Fondo sociale
europeo.
I progetti di cui sopra sono stati oggetto di selezione da parte
del Dipartimento delle politiche del lavoro, Direzione dell'Agenzia
del lavoro che dipende dalla Presidenza della Giunta regionale.
Per quanto attiene l'Assessorato dell'industria, artigianato ed
energia, delle 61 proposte riconducibili all'obiettivo 4 ne sono
state giudicate idonee 41, 11 sono state quelle giudicate idonee
per l'obiettivo 3 per un totale di 52 progetti ammissibili a
finanziamento sui 75 presentati, quindi il 69 percento delle
domande è stato accolto.
Per quanto riguarda l'accoglimento della domanda, i criteri di
selezione sono stati definiti con una delibera della Giunta
regionale, n. 4490 del 1° dicembre 1997 che istituisce un nucleo di
valutazione presso l'Agenzia del lavoro, il quale opera attraverso
una scheda di valutazione dei progetti, quindi il criterio di
omogeneità è garantito per tutti i progetti.
Quali sono i criteri che vengono utilizzati? Sono criteri di
ammissibilità formale, quindi di regolarità formale della domanda,
la titolarità del proponente, quindi la competenza specifica del
proponente di effettuare la domanda, l'eleggibilità del progetto a
finanziamento pubblico, quindi eleggibilità rispetto a obiettivi
regionali o eleggibilità rispetto agli obiettivi del Fondo sociale
europeo oppure la non eleggibilità del progetto stesso. Sono
criteri di capacità del soggetto proponente di attuare il progetto
che viene elaborato.
Vengono individuate anche le priorità rispetto alle politiche di
settore, quindi la pertinenza rispetto agli interventi formativi
con le politiche di settore, i mutamenti legislativi, eccetera. Ci
sono verifiche per quanto riguarda la qualità del progetto stesso,
ne viene valutata la ricaduta occupazionale rispetto alla creazione
di nuova occupazione o al mantenimento dei posti di lavoro.
Poi vi sono gli aspetti finanziari. Il costo complessivo del
reddito degli allievi non deve superare il 50 percento del costo
totale del progetto; il costo della preparazione del corso non deve
superare il 10 percento del costo del progetto e non è
riconducibile il costo del lavoro per attività di formazione sulla
produzione, quindi non si può pensare che questi corsi vengano
utilizzati in modo surrettizio da parte delle aziende per
finanziare la loro attività produttiva. Infine, il monte ore
dell'attività formativa sulla produzione non può essere superiore
al 50 percento del monte ore complessivo, quindi ci deve essere
anche un'attività di aula ben definita. Questi sono i criteri.
Per quanto riguarda i progetti che hanno superato le valutazioni
del nucleo di valutazione, sono state fatte, come veniva ricordato
dal Consigliere Frassy due delibere: la n. 796 del 9 marzo 1998 che
riguarda gli obiettivi 2 e 4 del Fondo sociale europeo e la n. 1088
del 30 marzo 1998 che ha approvato l'analogo programma relativo
all'obiettivo 3 del Fondo sociale europeo. Un primo dato che
risulta evidente è questo: i progetti vengono presentati entro il
30 settembre, il piano delle attività formative della Regione viene
varato il marzo successivo, quindi c'è un periodo di tempo di un
certo rilievo. Questo è un primo problema che spiega - ci tornerò
dopo - le questioni che aveva sollevato il Consigliere Frassy.
Inoltre, nel corso dell'esercizio 1998 si sono resi disponibili
circa 5600 milioni, dei quali 3680 corrispondenti a somme non
impegnate in occasione dell'adozione della deliberazione della
Giunta regionale n. 1088 del 30 marzo 1998 per carenze di proposte
progettuali e 2000 milioni derivanti da avanzi di amministrazione
dell'esercizio 1997.
Tali fondi, resi disponibili con legge regionale n. 33/98,
l'assestamento di bilancio, hanno successivamente consentito il
finanziamento di ulteriori 10 progetti, questo è il programma
integrativo, dei quali 6 rivolti a personale da assumere o
neoassunto presso imprese locali e 4 finalizzati all'aggiornamento
di occupati. Questi sono stati approvati con la delibera della
Giunta regionale n. 2633 del 27 luglio. Questo è il programma
integrativo.
Per quanto riguarda i programmi nel loro complesso c'è da dire
che il termine entro il quale dovevano essere presentati i
programmi, il 30 settembre, è stato comunicato in tempo utile alle
associazioni, il 12 agosto, e mediante comunicato stampa il 13
agosto per cui tutte le aziende erano informate della cosa.
Possiamo quindi dire che le aziende operanti in Valle hanno avuto
pari opportunità nell'accedere ai finanziamenti in argomento.
I soggetti che hanno presentato le proposte oltre il termine
stabilito, quelli della seconda delibera, hanno potuto beneficiare
dell'integrazione al programma 1998 di cui alla delibera n.
2633/98. Anche qui le domande che sono state fatte, sono state
tutte accolte, quindi non c'è stata una discriminazione fra
un'azienda e l'altra.
Ovviamente la motivazione del fatto che ci sia stata
un'integrazione al programma è dovuta a due elementi: il primo: si
sono reperite risorse di bilancio; il secondo: in questo modo si è
data risposta alla necessità di fare ricorso a delle imprese che
altrimenti avrebbero dovuto aspettare quanto meno 9 mesi in più per
poter accedere ai corsi con il rischio che le opportunità di
mercato che in quel momento si erano presentate non potessero
essere sfruttate.
Inoltre, un'azienda di Pont-Saint-Martin, la Nord Elettronica,
(Via System dal 1° gennaio 1999), ha chiesto il finanziamento di
corsi di aggiornamento per il proprio personale. Si tratta di corsi
finalizzati all'approfondimento di problematiche tecniche già
oggetto di precedente formazione di base volte a consentire nello
stabilimento di Pont-Saint-Martin la produzione di circuiti
complessi multistrato, prodotto strategico per l'Azienda in
questione. La crescente richiesta di miniaturizzazione dei prodotti
elettronici infatti richiede circuiti stampati a sempre più elevato
contenuto tecnologico, caratterizzato da un crescente numero di
strati interni.
A questo proposito c'è da dire che non era possibile attivare
questi corsi in quanto non c'erano fondi nell'integrazione di
bilancio presentata nel 1998; si è sopperito a questo in quanto, in
occasione del secondo provvedimento di variazione del bilancio, è
stato possibile utilizzare un ulteriore finanziamento di 2 miliardi
dovuto alla riduzione degli interessi legali sulle somme dovute
alle società del gruppo Ilva per dilazioni di parte del pagamento
del prezzo di acquisto dell'area Cogne, quindi i risparmi che sono
fatti in questo modo sono stati utilizzati per la formazione e
questo è stato oggetto della delibera n. 4752/98. In questo modo è
stato possibile anche adempiere ad una convenzione che è stata
sottoscritta fra la Regione e la Nord Elettronica (oggi Via
System), la quale prevede un limite massimo di 6 miliardi di
finanziamento dei corsi di formazione messi in atto - e ovviamente
approvati da parte della Regione - dalla Via System. Si è così
ottemperato ad un preciso obbligo contrattuale con
quest'Azienda.
Per quanto riguarda l'iter, mi pare che sia chiaro; ci sono
delle delibere che definiscono i progetti che vengono accolti e
successivamente ci sono delle delibere che definiscono il piano,
sia il piano regionale, sia il piano integrativo, rinviano a
successive deliberazioni della Giunta regionale per quanto riguarda
l'approvazione delle modalità di organizzazione gestionale e di
liquidazione della spesa relativa e qui veniamo alle questioni
poste nella seconda parte dell'intervento di Frassy.
Relativamente alle deliberazioni istitutive dei corsi adottate
dopo l'avvio degli stessi, occorre distinguere due casi: i corsi
avviati prima dell'approvazione del relativo progetto avvenuta in
sede di adozione del piano per le attività del 1998 - sappiamo che
il piano viene approvato di norma nel mese di marzo, ci sono dei
corsi che partono dal mese di gennaio o febbraio, quindi prima
dell'approvazione del piano stesso - e i corsi avviati dopo
l'adozione del piano per i quali le rispettive deliberazioni di
istituzione sono state adottate in ritardo.
Le attività formative hanno di norma avuto inizio dopo
l'approvazione dei rispettivi progetti, questo è quanto succede; in
taluni casi l'Assessorato dell'industria ha autorizzato alcune
aziende, in particolare la Cogne Acciai Speciali e la Balteadisk ad
avviare le attività formative candidate a finanziamento nonostante
i relativi progetti non fossero stati ancora approvati.
Quanto sopra si è verificato ad esempio nei mesi di
gennaio-marzo 1998, in attesa dell'approvazione della delibera
della Giunta regionale del 9 marzo 1998 n. 796, il primo dei
quattro atti amministrativi che costituiscono il programma delle
attività formative per il 1998.
Tale autorizzazione è stata motivata dalla necessità espressa da
taluni soggetti di avviare i corsi nei primi mesi dell'anno sia per
la difficoltà di conciliare iniziative formative lunghe e ponderose
con le normali attività produttive, sia per problemi legati alla
disponibilità di docenti o società di formazione esterne.
In questi casi le aziende interessate sono state informate che
il finanziamento pubblico dei corsi sarebbe stato subordinato
all'approvazione dei rispettivi progetti in sede di adozione del
programma delle attività del 1998, quindi le aziende sapevano di
iniziare i corsi però a loro rischio e pericolo, diciamo così. Nel
frattempo le imprese in argomento hanno consentito ai funzionari
dell'Assessorato l'espletamento delle normali attività di controllo
sull'effettivo svolgimento delle lezioni comunicando prima
dell'avvio dei corsi la data di inizio delle attività formative, i
relativi calendari e luogo di svolgimento nonché i nominativi degli
allievi e degli insegnanti, cioè si è proceduto per questi corsi
non autorizzati con delle forme di controllo che sono analoghe per
tutti gli altri corsi.
È evidente che in questo caso lo scollamento temporale fra lo
svolgimento del corso e l'adozione della rispettiva deliberazione è
fisiologico e che allo stesso si può porre rimedio anche con una
più celere adozione del programma regionale, cioè il problema posto
dal Consigliere Frassy è un problema vero, una possibilità per
affrontarlo è quella - ed è un impegno dell'attuale maggioranza e
dell'attuale Giunta - di andare ad una riforma della legge n.
28/83, legge quadro sulla formazione professionale che condiziona i
tempi di approvazione del piano di formazione professionale
regionale.
A questo proposito si tratterà di compatibilizzare un
accorciamento dei tempi con i vincoli che vengono indicati
dall'Unione Europea. Indubbiamente questo è un problema che è
intenzione dell'Amministrazione regionale affrontare sia perché vi
è un'evidente richiesta anche da parte delle imprese di avere tempi
più ristretti dal momento in cui viene richiesta l'iniziativa al
momento in cui tale iniziativa viene approvata e può essere messa
in opera sia perché è interesse anche della Regione andare in
questa direzione.
L'accorciamento dei tempi dovrà essere compatibilizzato con quei
problemi di flessibilità di intervento che rimarranno comunque sul
tappeto.
Per taluni corsi avviati dalle aziende, dopo l'approvazione del
piano regionale e del rispettivo progetto formativo, le relative
deliberazioni istitutive approvanti le modalità organizzative e
gestionali di liquidazione della spesa relativa sono state adottate
dopo l'avvio dei corsi stessi; erano quelle delibere di sanatoria
che venivano ricordate prima.
Trattasi in questo caso di ritardo imputabile agli uffici
assessorili ai quali compete la predisposizione delle proposte e
delle deliberazioni di cui sopra, in particolare la limitata
dotazione organica degli stessi.
Va però precisato che nell'impossibilità di espletare
puntualmente tutte le attività correnti, gli uffici in argomento
hanno comunque garantito il controllo sul corretto svolgimento dei
corsi, quindi la funzione essenziale di controllo è stata
effettuata privilegiando in questo caso l'attività di vigilanza da
svolgersi necessariamente in concomitanza con le lezioni rispetto
all'attività squisitamente amministrativa.
C'è da dire che, rispetto a quest'ultimo argomento è prevista
per l'anno in corso l'assegnazione agli uffici della formazione
professionale dell'Assessorato del personale necessario, cosa che
dovrebbe consentire una tempestività nell'azione amministrativa e
quindi sopperire a questi ritardi che si sono verificati.
Mi scuso per la tecnicità della risposta, ma era necessario
spiegare l'iter per comprendere come funziona questo meccanismo
tenuto conto del fatto che gli obiettivi che venivano indicati e le
preoccupazioni che sono manifestate nell'interpellanza, sono
preoccupazioni che la Giunta condivide e a cui sta cercando di
trovare delle soluzioni concrete vista la necessità di offrire pari
opportunità a tutte le aziende e di dare delle risposte
sufficientemente flessibili rispetto alle esigenze delle imprese e
del mercato.
Presidente La parola al Consigliere Frassy.
Frassy (FI) Ho ascoltato con attenzione la risposta
dell'Assessore che in gran parte si è articolata su una serie di
dati statistici e tecnici e in parte ha affrontato i problemi che
avevamo posto nell'interpellanza.
La soddisfazione è sul fatto che queste preoccupazioni siano
fatte proprie dalla Giunta così ha finito testé di dire
l'Assessore.
Ci sono due punti però che vorrei evidenziare e sono il secondo
e il terzo dell'interpellanza. Per quanto riguarda il problema
della sanatoria, ci sono due tipi di sanatorie. Un problema è
quello dell'atto amministrativo e che comunque è un problema perché
da un punto di vista formale non è completato l'iter
amministrativo.
C'è un secondo problema, ben maggiore, ed è quello della
valutazione tecnica che deve essere fatta dall'organismo tecnico
che è l'Agenzia del lavoro. L'Assessore non ha precisato se questa
sanatoria si riferisca all'atto amministrativo che deve giungere
all'approvazione del Consiglio e alla predisposizione da parte
della Giunta, o se si riferisca addirittura - e questo sarebbe
molto grave - all'assenza di quel vaglio dell'organismo tecnico,
cioè dell'Agenzia del lavoro perché se così fosse ci sarebbe più di
una preoccupazione…
(interruzione dell'Assessore Ferraris, fuori microfono)
… erano tutti anche quelli iniziati
prima della delibera…
Ferraris (fuori microfono) Anche quelli iniziati prima della
delibera, cioè c'è omogeneità di valutazione, chiedo scusa se non
l'ho precisato.
Frassy (FI) Questa era una preoccupazione che permaneva, mi fa
piacere che l'Assessore l'abbia chiarita ora. La seconda
preoccupazione che permane è che è vero che c'è la pari opportunità
per le imprese soprattutto in riferimento alla programmazione. Dove
mi sembra invece che la pari opportunità venga a mancare è nella
fase successiva quando ci sono tutta una serie di progetti che alla
chetichella vengono vagliati, approvati e deliberati. Bisognerebbe
trovare un meccanismo per il quale ci sia la necessaria pubblicità
di quelle che sono le risorse ancora disponibili.
Mi auguro che l'ipotesi di riforma della legge n. 28/83, al di
là delle dichiarazioni fatte oggi in aula dall'Assessore, trovi poi
modo e compimento di essere esaminata in commissione e far sì che
si risolvano i problemi che sono stati enunciati nell'interpellanza
e condivisi, così ha detto anche l'Assessore.
