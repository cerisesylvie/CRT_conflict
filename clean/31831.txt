Classificazione
ENERGIA



Oggetto del Consiglio n. 716 del 23 settembre 2009 - Resoconto
OGGETTO N. 716/XIII - Interrogazione: "Controlli per la
verifica delle condizioni del tratto di oleodotto che attraversa la
Regione".
Interrogazione
Appreso che, nel mese di agosto, una falla nell'oleodotto
della Spse (Societé du pipeline sud-européen) che collega la
Francia e la Germania ha provocato il versamento di quattromila
metri cubi di petrolio su un'estensione di due ettari della riserva
naturale di Coussouls de Crau, nel dipartimento Bocche del Rodano,
nel sud della Francia, dando luogo così a "un vero disastro
ecologico";
Tenuto conto che la Valle d'Aosta è attraversata da un
oleodotto che collega il porto di Genova con il Vallese;
i sottoscritti Consiglieri regionali
Interrogano
l'Assessore competente per conoscere:
1) quali siano le condizioni del tratto di oleodotto che
attraversa la Valle d'Aosta;
2) se il livello di controlli in atto sia in grado di
contenere eventuali perdite che si dovessero verificare per cause
accidentali o se alla luce di quanto accaduto in Francia non sia
opportuno implementare tali controlli e gli standard di
sicurezza.
F.to: Donzel - Carmela Fontana - Rigo
Président
- La parole au Président de la Région,
Rollandin.
Rollandin (UV)
- Grazie, Presidente. La richiesta di
chiarimento credo che sia più che corretta, tenendo conto che
questa infrastruttura è una infrastruttura molto importante, non
solo per la Valle, perché è un oleodotto che trasferisce, passando
attraverso la Valle, il materiale per tutte le industrie del
nord.
Vengo alle risposte puntuali ai due quesiti posti
dall'interrogazione, che si riferiscono ad informazioni fornite in
merito alle competenti strutture tecniche di ENI S.p.a.
relativamente all'oleodotto che da Genova arriva a Aigle in
Svizzera attraversando la nostra Regione. L'oleodotto è costituito
da due condotte per petrolio grezzo più o meno parallele, che
percorrono il territorio dal confine della Regione Piemonte fino al
tunnel del Gran San Bernardo sul nostro territorio evidentemente.
La condotta più vecchia è fuori servizio, bonificata e inertizzata
in azoto. La condotta più recente è entrata in servizio fra il 1997
e il 1999 e, in relazione alla vita utile di questo tipo di
impianti, può definirsi nuovo.
In ogni caso le modalità di progettazione e realizzazione e di
ispezione ed esercizio adottata da ENI rispecchiano lo stato d'arte
che la tecnologia attuale consente:
- l'oleodotto è telecontrollato dalla sala di Controllo del
Terminale di Ferrara e dispone di logiche ed allarmi in grado di
chiudere in remoto e in automatico le valvole motorizzate, che sono
dislocate al sezionamento della linea. Sul territorio valdostano in
67 km sono presenti 16 valvole motorizzate;
- l'oleodotto viene ispezionato ogni 4 anni con veicoli
intelligenti ultrasonori che viaggiano spinti dal fluido stesso.
Questi strumenti permettono di leggere con estrema accuratezza per
tutta la lunghezza lo stato di conservazione in termini di
corrosioni, ammaccature o altri difetti. Nel caso in cui lo
strumento legga riduzioni di spessore inferiori al limite, si
procede direttamente alla sostituzione della barra di tubo che
presenta il difetto. L'ultima ispezione risale al 2008 e non ha
evidenziato criticità;
- la condotta è segnalata sul territorio da palline gialle ed
arancione, recanti il numero verde di emergenza.
Oltre alle ispezioni e al telecontrollo sono previste altre
tipologie di controllo non automatizzate, operate secondo frequenze
che sono proceduralmente stabilite e sono le seguenti:
- settimanalmente i guardialinee ENI ed i guardialinee di
società appaltatrici percorrono alcuni tratti della condotta,
alternandosi fra loro e con particolare attenzione alle zone più
sensibili, perché urbanizzate o perché sono presenti ad esempio
corsi d'acqua;
- settimanalmente vengono effettuati i sorvoli in elicottero
allo scopo di verificare anomalie macroscopiche: frane, abusi
edilizi, deposito di materiali non autorizzati sulla fascia
asservita, integrità della cartellonistica di segnalazione;
- semestralmente viene eseguito un pedonamento dall'inizio alla
fine del tracciato;
- circa due volte l'anno viene operato lo sfalcio e pulizia da
vegetazione della fascia asservita;
- ogni due anni, e nel caso di anomalie, si provvede alla
verifica di interramento della condotta in corrispondenza
dell'attraversamento dei corsi d'acqua. Se il franco di
interramento minimo, variabile a seconda del tipo di corso d'acqua,
risulta non rispettato si provvede, previo ottenimento dei
permessi, al ripristino.
Inoltre in Valle d'Aosta è presente un presidio fisso ENI presso
la stazione di rilancio di Pollein ed un presidio fisso all'impresa
di manutenzione ed emergenza convenzionata. Si consideri infine che
ENI si è dotata di un meccanismo per far fronte alle emergenze,
denominato "Dispositivo Emergenza Oleodotti", trasmesso a tutte le
Prefetture del paese, che prevede in dettaglio le modalità di
intervento del personale reperibile ENI e del personale delle
imprese convenzionate per la gestione delle emergenze
ambientali.
Questo è quanto; ad oggi si può dire nel merito del presidio
della condotta che è in atto, mentre l'altra è fuori servizio.
Dobbiamo dire che per fortuna, almeno a conoscenza, grandi
incidenti non ne abbiamo riscontrati sotto il profilo di incidenti
accidentali, proprio perché il controllo è positivo; chiaramente
non deve essere allentato, anzi, ci auguriamo che soprattutto il
controllo in remoto possa continuare perché dà la garanzia
dell'intervento immediato.
Président
- La parole au Conseiller Donzel.
Donzel (PD)
- Ringrazio il Presidente per i chiarimenti e
le rassicurazioni che ritengo indispensabili; mi ritengo
soddisfatto di questa cosa. Vorrei solo precisare che l'allarme che
aveva suscitato quell'incidente in Francia, segnalato
dall'interrogazione, ho avuto modo successivamente di verificare,
ma lei mi conferma che l'oleodotto è stato completamente
ricostruito dal 1997... tre gravi incidenti avvennero nel 1994
nella tratta piemontese. Quindi è un argomento delicato e solo a
precisare la necessità di questi chiarimenti e rassicurazioni il
fatto che in Lucania ben 12 gravi incidenti, alcuni accaduti anche
di recente, hanno interessato degli oleodotti e, ultimo caso grave,
nel 2008 c'è stato un gravissimo incidente sull'oleodotto che
riforniva la base di Aviano. Ecco le ragioni di questo sollecito;
siamo rassicurati perché i danni che porta anche una piccola falla
sono particolarmente ingenti.
