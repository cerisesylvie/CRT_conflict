Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1300 del 23 febbraio 2022 - Resoconto
OGGETTO N. 1300/XVI - Interpellanza: "Soluzioni per garantire
l'uniformità previdenziale del Corpo dei vigili del fuoco e del
Corpo forestale regionali ai rispettivi Corpi nazionali".
Marguerettaz (Président) -
Point n° 19 à l'ordre du jour.
La conseillère Erika Guichardaz a demandé la parole.
Guichardaz E. (PCP) -
Sono numerose le note delle
organizzazioni sindacali CGIL, CISL, UIL e CONAPO che richiedono un
riscontro sull'allineamento normativo, economico e previdenziale
del Corpo valdostano dei vigili del fuoco e del Corpo forestale
della Regione autonoma Valle d'Aosta con gli omologhi colleghi
nazionali.
Evidenziato l'importante ruolo degli uomini e delle donne dei
due Corpi in tema di soccorso e sicurezza per la collettività e
richiamato quanto detto dal senatore Lanièce durante l'audizione
del 17 dicembre scorso in I Commissione consiliare dove evidenziava
all'interno dei lavori della Commissione paritetica che si stava
ipotizzando uno schema di norma di attuazione proprio riguardante
il tema dell'uniformità previdenziale dei vigili del fuoco
regionali con quelli nazionali e anche sull'equiparazione del Corpo
forestale dal punto di vista previdenziale e pensionistico, in
raccordo con la Presidenza della Regione e la Giunta regionale,
chiediamo quindi quale sia lo stato delle interlocuzioni con la
Commissione paritetica e il Ministero dell'interno per colmare
queste differenze previdenziali e quali siano le intenzioni del
Governo per risolvere questa situazione.
Legati poi alla regionalizzazione dei due Corpi vi sono poi
altri aspetti invece di competenza più regionali di cui vorremmo
capire come si sta affrontando la situazione, in particolare
rispetto ai vigili del fuoco nel tempo sono stati evidenziati
diversi problemi rispetto al soccorso pubblico che i vigili del
fuoco cercano di garantire nonostante mezzi vetusti e procedure
CUS, che forse, piuttosto di risolvere la situazione, hanno
aumentato i problemi, alla creazione di una struttura adeguata a
svolgere le funzioni prefettizie attribuite, che possa
interfacciarsi direttamente con la Presidenza senza sotto
ordinazione alla Protezione civile e che abbia un collegamento
diretto e formalizzato con le strutture del Corpo nazionale,
creando quindi una direzione interregionale all'adeguamento della
dotazione organica, alla creazione di un distaccamento in Bassa
Valle dico note che sono arrivate a noi Consiglieri ma immagino
anche a lei, Presidente, quindi di cui conosce bene le
problematiche.
Rispetto invece al Corpo forestale, abbiamo rilevato, ad
esempio, nelle note trasmesseci anche a noi Consiglieri la carenza
di corsi di aggiornamento nella materia di competenza che rischia
di annullare la professionalità e la competenza dimostrata finora
quotidianamente dal personale operativo, il tutto acuito dal
pensionamento di molti forestali che ha ulteriormente impoverito il
Corpo di conoscenze che non sono state sufficientemente trasmesse
vista la cronica carenza di assunzione anche all'interno di quel
Corpo e la richiesta di una nuova legge e relativo regolamento che
attualmente sono allo stato embrionale senza che si arrivi a una
proposta concreta di modifica dell'attuale. L'impressione è che
anche il Corpo forestale della Valle d'Aosta sia abbandonato a sé
stesso con l'unica funzione di esistere ancora.
Ci tengo a precisare che l'interpellanza quindi faceva
riferimento sì a quello che sta avvenendo a livello nazionale ma
anche a quello che si può fare per quello che è e riguarda gli
aspetti invece più di competenza regionale.
Queste sono le tre domande che ho posto al Presidente della
Regione.
Président -
La parole au Président de la Région pour la
réponse.
Lavevaz (UV) -
Lei, collega Guichardaz, dopo aver dipinto
la sanità valdostana come una sanità da Burundi diverse volte nel
corso di questi ultimi mesi, adesso anche sulla gestione del
soccorso sembra che addirittura la CUS (la Centrale Unica di
Soccorso), sia un problema invece che un aspetto che aiuta e che
facilita i soccorsi.
Evidentemente ci sono le questioni che vanno migliorate sulle
quali stiamo lavorando peraltro da diversi mesi e abbiamo già fatto
dei passi avanti importanti, ma si tratta di piccoli aggiustamenti.
Stiamo lavorando anche riguardo all'inserimento dei vigili del
fuoco fisicamente all'interno della CUS, adesso ci sono dei
problemi di spazio ma questo è un problema che risolveremo presto
ma al momento è sopperito dal fatto che ci sono delle condivisioni
delle chiamate, quindi non credo che si possa dipingere veramente
la CUS come un qualcosa che è d'intralcio, più che di aiuto, alla
gestione dei soccorsi. Questo come premessa.
Per il resto è evidente che l'equiparazione sia del Corpo
valdostano dei vigili del fuoco che del Corpo forestale è una
questione la prima di cui parliamo da più tempo, la seconda da meno
tempo ma è una questione che è sul tavolo e della quale ci stiamo
occupando dall'inizio della legislatura. Vi ricorderete anche che
nella fine della passata legislatura c'era stato un passaggio nel
quale era stato tolto dal bilancio l'importo che era stato inserito
già per mettere mano al portafoglio su questo passaggio; nel
bilancio attuale quest'importo è stato inserito sperando di poter
chiudere in tempo utile questa procedura, che è una procedura - è
inutile dirlo - molto complessa e che deve trovare soluzioni
compatibili con l'ordinamento giuridico regionale da una parte e
con quello statale dall'altra attraverso le norme di attuazione del
nostro Statuto speciale.
Fin dalle prime riunioni della Commissione paritetica alle quali
avevo partecipato anch'io, abbiamo messo anche questa tematica come
un aspetto fondamentale e fra le urgenze da risolvere, così com'è
il tema delle norme di attuazione riguardo alle concessioni
idroelettriche per il quale il vostro gruppo mi ha fatto giungere
anche una nota - questa è un po' un'anomalia - su carta intestata
della Camera dei deputati con la firma anche della consigliera
Minelli in fondo, prendo atto anche di questi aspetti. Le procedure
però hanno dei passaggi molto chiari, anche quello che era scritto
su quella lettera non è corretto, nel senso che, per quanto
riguarda le concessioni idroelettriche, la norma di attuazione è
stata approvata dalla Commissione paritetica e poi ha iniziato il
giro, quindi nell'autunno scorso. Vero è che la Commissione
paritetica precedente aveva già fatto un lavoro e quindi l'iter era
già iniziato, ma poi si è fermato quando il Governo Conte è caduto.
Quello che è partito a novembre, peraltro con una norma di
attuazione leggermente modificata rispetto alla precedente quindi è
quello che dobbiamo portare avanti adesso. Io quindi chiederei alla
Deputata, visto che fa parte di un gruppo anche lei, tornando al
discorso di prima, peraltro con numeri importanti che sostengono il
Governo, di attivarsi perché i vari dicasteri rispondono; peraltro
tutti hanno risposto e si sta chiudendo il cerchio rispetto a
quell'aspetto, ma rimango sul tema dell'interpellanza.
Sono due articolazioni che hanno una natura simile ma origini
diverse, percorsi diversi. Quello che riguarda i vigili del fuoco,
come detto, è un percorso che è già iniziato tempo fa e soprattutto
ha una contropartita nazionale molto più facilmente individuabile,
perché c'è il Corpo nazionale dei vigili del fuoco, ci sono delle
tabelle stipendiali e previdenziali molto chiare, quindi
l'equiparazione è più semplice. Infatti lì siamo più avanti in
questo lavoro, ma che è un lavoro - ripeto - tutt'altro che
semplice perché, per addivenire ad avere un costo effettivo e
preciso di quello che l'equiparazione sarà sulle casse regionali,
dobbiamo ricostruire - ed è quello che stiamo facendo - tutta la
carriera lavorativa dei singoli, per avere poi una stima totale che
sia precisa. Quello che stiamo portando avanti in questo momento è
proprio, da un lato, questo conteggio dal punto di vista
previdenziale per avere il
quantum
preciso e, dall'altro,
stilando proprio la bozza di norme di attuazione; se ne sta
occupando il Legislativo. Pensiamo che per i prossimi incontri
della Commissione paritetica - so che ce ne sarà uno la prossima
settimana che riguarderà ancora la chiusura del cerchio sulle
concessioni - ci sarà una prima bozza da analizzare per quanto
riguarda quest'aspetto.
L'interlocuzione è stata avviata anche per quanto riguarda gli
aspetti previdenziali del Corpo forestale della Valle d'Aosta, poi
evidentemente la questione più complicata per il fatto che non
abbiamo un omologo dall'altra parte al quale equipararci perché,
com'è noto, il Corpo nazionale non esiste più, il Corpo forestale
dello Stato non esiste più, i forestali sono confluiti all'interno
dell'Arma dei Carabinieri, che però è una forza armata, è una forza
di Polizia, quindi ha degli aspetti contrattuali e previdenziali
diversi. Qua la questione è più complicata ma si sta lavorando
esattamente anche in quella linea per arrivare a una norma di
attuazione che permetta di concludere questo ciclo.
Oltre gli aspetti previdenziali, e quindi le riflessioni che
toccano lo Statuto, e quindi le norme di attuazione, ci sono degli
aspetti organizzativi rispetto alla collocazione dei due Corpi
anche all'interno dell'Amministrazione regionale e anche
dell'architettura che stiamo in qualche modo cercando di risolvere,
però, da questo punto di vista, come ho già detto a tutti gli
incontri con tutte le organizzazioni sindacali, in ogni occasione
che mi è stato possibile, stiamo lavorando tutti per arrivare a
questo risultato. Da questo punto di vista, tutte le forze sono ben
direzionate e credo che avremo i risultati spero quanto prima.
Président -
La parole à la conseillère Erika Guichardaz
pour la réplique.
Guichardaz E. (PCP) -
Grazie Presidente per la sua
risposta. Faccio un piccolo inciso all'inizio visto che lei lo ha
fatto dicendo che forse quest'interpellanza con la questione di
quella lettera c'entrava come i cavoli a merenda, mentre invece
sulla questione dei dati che io ho espresso sulla sanità
valdostana, le ripeto che io non ho fatto altro che riprenderli dal
piano della salute e del benessere, quindi quei dati sono riportati
nelle premesse di tale piano. Se per lei quei dati dicono che la
sanità valdostana è una sanità da Burundi, la invito a rivedere
quei dati della premessa. Anche rispetto alla CUS non mi metta in
bocca parole che non ho detto perché, mentre lei dice che le
interlocuzioni attuali hanno facilitato i soccorsi, a me risulta
invece una cosa diversa, ossia che i problemi sono aumentati
rispetto a quella gestione, evidentemente io e lei abbiamo degli
interlocutori diversi.
Prendo invece con favore quanto mi ha risposto rispetto alla
questione previdenziale, ossia che potrebbe essere in fase di
risoluzione, però ci tengo a evidenziare una cosa: ho ascoltato
l'audizione del presidente Occhiena del 9 febbraio alla Camera dei
Deputati e rispetto alla situazione previdenziale, proprio in
risposta a una domanda dell'onorevole Tripodi, Massimo Occhiena
dice che la questione dell'allineamento previdenziale del Corpo dei
vigili del fuoco regionale e del Corpo forestale, con i rispettivi
Corpi in ambito statale è stata affrontata dalla Commissione e a
tutt'oggi è stata elaborata una prima fase pre-istruttoria con
alcune interlocuzioni con la Regione autonoma in considerazione
della ricaduta anche finanziaria di tale norma. Non vi sono però
ancora, e non vi sono neanche in mente, schemi di attuazione
proprio perché è in corso l'interlocuzione con gli uffici della
Regione per comprendere l'entità e soprattutto quale sarà il
bilancio che dovrà farsi carico di questo allineamento. Il
presidente Occhiena in sostanza ne fa prettamente una questione
finanziaria, questo lo ha dichiarato lui in quell'audizione, e
naturalmente esclude, ad esempio, uno schema di norma di
attuazione.
Come le dicevo, auspico che quanto da lei è stato detto sia
veritiero ed evidenzio invece che, rispetto agli aspetti di
competenza regionale, che era la terza domanda, magari farò una
nuova interpellanza esplicitandoli con più dettaglio, nonostante
tutti noi abbiamo ricevuto nel tempo lettere su lettere sia da
parte del Corpo dei vigili del fuoco che dal Corpo forestale, su
questa parte purtroppo non mi ha risposto.
È notizia di ieri che a livello nazionale invece non ci si ferma
e ieri è stato siglato un pre-accordo con le forze sindacali per
gli aumenti contrattuali in modo significativo per il Corpo dei
vigili del fuoco. Evidentemente, mentre ad Aosta siamo piuttosto
fermi, a Roma stiamo andando avanti. È inutile dire che è evidente,
sia per quello che riguarda i vigili del fuoco che il Corpo
forestale, che la regionalizzazione è stata un fallimento e forse,
prima di riproporla per la scuola o per la sanità, bisognerebbe
vedere il disastro che abbiamo quest'oggi rappresentato ma che è
sotto gli occhi di tutti.
