Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 269 del 11 novembre 1993 - Resoconto
OGGETTO N. 269/X - Approvazione del piano cantieri di lavoro
da istituirsi nell'esercizio 1994.
Deliberazione - Il Consiglio
- richiamata la legge regionale 3 gennaio 1990, n. 5, modificata
dalla successiva 27 marzo 1991, n. 9;
- visto il parere favorevole rilasciato dal Dirigente del
Servizio affari generali ed interventi diretti dell'Assessorato dei
lavori pubblici ai sensi del combinato disposto dell'articolo 72
della legge regionale n. 3/1956 e successive modificazioni, e
dell'arti­colo 21 della legge regionale n. 18/1980 e successive
modifica­zioni, in ordine alla legittimità della presente proposta
di deli­berazione;
- visto il parere della III Commissione consiliare
permanente;
Delibera
1) di approvare il piano dei cantieri di lavoro - Esercizio 1994
- da istituirsi nei comuni per i lavori sottoprecisati:
... omissis ...
2) di prevedere in sede di approvazione del bilancio preventivo
della Regione per l'anno 1994 il relativo finanziamento ai sensi
dell'articolo 3, comma 3, della legge regionale 9/91;
3) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 1, lett. b), del decreto legislativo 13
febbraio 1993, n. 40.
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
La pratica è andata in
commissione; se ci sono richieste, darò dei chiarimenti.
Presidente -
Ha chiesto la parola il Consigliere
Collé.
Collé (DC) -
Vorrei chiedere all'Assessore se ci
sono state più domande da parte dei comuni per usufruire di questa
possibilità, o se invece erano solo questi 5 comuni a richiedere e
se sono stati accon­tentati quindi tutti.
Qualora ci fossero state altre domande, vorrei sapere con quale
discrezione sono stati scelti questi comuni.
Per quanto riguarda l'intervento ad Aosta "completamento mu­ro
di sostegno strada La Badia", vorrei sapere se corrisponde a 3600
giorni lavorativi, come è scritto qui: se c'è un errore, oppu­re se
ci vogliono dieci anni per fare questo intervento.
Presidente -
Ha chiesto la parola il Consigliere
Bich.
Bich (APA) -
Volevo chiedere all'Assessore se
esiste un criterio di selettività di questi interventi, quindi se
l'Amministrazione regionale può dare delle indicazioni sulle
priorità da assumere.
Quando parlo di priorità, mi riferisco in particolare alla
viabili­tà fra il Comune di Aosta e il Comune di Saint-Christophe,
e (allargando il campo) alla sistemazione ed al riutilizzo della
strada comunale fra Beauregard ed Aosta, e fra Beauregard e
Saint-Christophe. Per la strada comunale per Beauregard che, previe
intese con la Regione, già negli anni '80 doveva essere allargata e
conclusa come strada intercomunale Aosta - Saint-Christophe, di
servizio all'ospedale regionale, notiamo invece una persistente
barriera ostativa per la circolazione e il traffico tale, che
comporta un aggravio notevolissimo del traffico pa­rassitario
confluente sul nodo fra via Mont Vélan e il sottopasso verso
Porossan, perché personale ed utenti dell'ospedale di Beauregard
provenienti dalla Bassa Valle devono fare il giro e rientrare in
Aosta, determinando delle condizioni di sovraffol­lamento del
traffico per giungere all'ospedale.
Pertanto chiedo se non è possibile, anziché andare a finanziare
il completamento del muro di sostegno alla strada La Badia, che è
una strada marginale, secondaria, la quale beneficia solo alcuni
utenti di ben nota identità, sottolineare l'impegno priori­tario
per una viabilità, che non è una viabilità secondaria, ma che è una
viabilità importante e di servizio ad un ospedale ge­nerale della
Regione.
So bene che sono i comuni che fanno queste proposte; ma dal
momento che i comuni non sono degli enti impermeabili, si pre­sume
che sia possibile trovare degli accordi con loro, dal mo­mento che
poi ci sono delle omologie fra la gestione politica del comune e la
gestione politica dell'Assessorato ai lavori pubblici della
Regione. Una situazione di incuria come quella attuale andrebbe
comunque superata. Vorrei solo sapere se questo è possibile.
Ho interpellato ieri con una certa ironia l'ex sindaco di
Saint-Christophe, il quale mi ha detto che l'impedimento sulla
strada di Beauregard è stato uno dei motivi per cui ha lasciato il
Co­mune di Saint-Christophe ed è approdato a lidi migliori. Quindi
pensi lei, Assessore, quale importanza ha questa costruenda strada
intercomunale Aosta - Saint-Christophe. Le vorrei ricor­dare che
nel 1982-1983, quando la Regione, surrogando le com­petenze del
Comune di Aosta, risistemò questa strada, l'intesa era che la
strada fosse acquisita allo stradario regionale e che fosse
sistemata in modo che ogni confluenza di traffico su Beauregard
fosse agevolata al massimo. Quindi, l'interesse è specificamente un
interesse regionale.
Presidente -
Dichiaro chiusa la discussione
generale. Ha chiesto la parola l'Assessore dei lavori pubblici,
Ferrero.
Ferrero (Ass.tec.) -
Ringrazio subito il
Consigliere Bich, che è un pozzo di scienza e di conoscenza, da
Leibniz alla viabilità importante, ma minore, valdostana. Purtroppo
io so meno cose e mi limito a rispondere ai quesiti che sono stati
posti in relazione all'oggetto in discus­sione.
Per quanto riguarda i 3600 giorni, evidentemente è il risultato
di una moltiplicazione.
Per quanto riguarda i criteri per la selezione delle domande,
questi sono stabiliti dalla legge. In ogni caso, sostanzialmente il
criterio è quello della situazione sociale, della disoccupazione.
Qui gli interventi ammessi con i cantieri corrispondono alle
domande presentate; queste sono le domande che sono state
presentate dai comuni.
Al Consigliere Bich, che sarà senz'altro insoddisfatto della
ri­sposta, devo dire che è il Comune di Aosta che ha presentato
questo progetto; quindi, le valutazioni che lui fa possono essere
condivisibili, ma non riguardano il provvedimento in votazione
oggi.
Presidente -
Ha chiesto la parola il Consigliere
Bich per dichiarazione di voto.
Bich (APA) -
O l'Assessore ritiene di dare delle
giuste priorità su questo, se­condo una filosofia non leibniziana
ma ispirata ai criteri pro­grammatici, oppure il nostro Gruppo si
astiene.
Presidente -
Pongo in votazione la deliberazione
in oggetto.
Esito della votazione
Presenti: 30
Votanti: 28
Favorevoli: 28
Astenuti: 2 (Aloisi, Bich)
Il Consiglio approva.
