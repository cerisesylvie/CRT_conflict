Classificazione
TRASPORTI E VIABILITÀ
Viabilità



Oggetto del Consiglio n. 3866 del 24 luglio 2024 - Resoconto
OGGETTO N. 3866/XVI - Interpellanza: "Interventi volti a
risolvere le criticità legate ai collegamenti stradali tra la parte
est e ovest della città di Aosta".
Bertin (Presidente) -
Punto n. 44. Il consigliere
Lucianaz ne ha facoltà.
Lucianaz (RV) -
Vedremo di essere rapidi. Con
quest'interpellanza al punto n. 1 s'intende chiedere come il
Governo vuole affrontare - usufruendo appunto di questa
particolarissima situazione di totale interruzione del passaggio
ferroviario - la criticità dei numerosi passaggi a livello sulla
tratta Aosta-Ivrea; già in passato abbiamo avuto modo di chiedere
all'Assessore che cosa è previsto e che cosa si è progettato e,
finora, le risposte non sono state entusiasmanti.
Si chiede se ci siano delle novità, se ci siano interlocuzioni
con le varie Amministrazioni lungo la tratta, in particolare quella
che è più evidente è il passaggio di Via Carrel, appena dopo la
stazione di Aosta, perché effettivamente è un passaggio molto
utilizzato. Adesso che le sbarre non sono abbassate, si è notato
decisamente un miglioramento del traffico, della criticità in
quella zona che, ricordiamo, dipende comunque dalla parziale
chiusura della zona dell'Arco di Augusto, se si è quindi in qualche
modo preoccupati di sfruttare questo periodo.
Ricordo l'ordine del giorno n. 10 durante la discussione del
bilancio dell'anno scorso a fina anno, in cui avevamo richiesto una
particolare attenzione sull'allungamento di Via Paravera. Come già
previsto dal piano regolatore di Aosta, il Sindaco stesso di Aosta
in audizione ci ha confermato tutto l'interesse d'intavolare questo
confronto con la Regione: non abbiamo saputo nulla da un anno,
ormai, ed era luglio 2023.
Lo stesso per le altre aree adiacenti all'area ferroviaria,
infatti al punto 2 di quest'interpellanza chiediamo "Se nel corso
dell'utilizzo della stessa tratta ferroviaria, cioè fino a Ivrea,
durante l'esecuzione dei lavori, sia comunque sempre in funzione un
sistema di gestione e di chiusura dei passaggi", cioè si chiede in
particolare "Se c'è qualche operazione sui binari e quindi è
necessario ancora l'utilizzo di questi passaggi a livello che è
causa comunque di criticità, soprattutto poi non essendoci orari
definiti ma imprese al lavoro". L'interrogativo è sul fatto se
stiano funzionando o meno i passaggi a livello, anche
saltuariamente.
Terzo punto: "Se, sempre in quel tavolo che deve essere
intavolato con il Comune di Aosta, si è preso in considerazione il
collegamento tra quartiere Dora e Via Viseran": era l'occasione
buona per collegare finalmente il quartiere Dora alla città,
studiando un passaggio (sopraelevato oppure interrato) che mettesse
finalmente in collegamento le due zone. Abbiamo visto che il Comune
di Aosta ha speso 80 mila euro per riverniciare e per risistemare
quel cavalcavia abbastanza impressionante e che è stata fatta una
rotonda proprio in quei pressi, proprio contro la ferrovia; io la
definisco la più stupida rotonda che abbia mai visto in vita mia,
non so voi, io non ho capito il senso di quella rotonda, e deve
essere costata anche parecchio.
Forse era il caso di occuparsi finalmente di dare un
collegamento serio e continuo tra la zona del quartiere Dora e il
centro di Aosta. Ringrazio per la risposta.
Presidente) -
L'Assessore Bertschy per la risposta.
Bertschy (UV) -
Il tema delle infrastrutture di trasporto
è un tema che porta molta continuità in Consiglio anche perché è un
tema che ha delle ricadute importanti, sia sulla vita delle persone
che sulla città e in questo caso sono numerose le iniziative.
Cercherò di essere anche io sintetico, ma non per evitare la
risposta, avremo, credo nell'autunno, modo di approfondire molti
temi.
La presentazione del Piano regionale trasporti in questo periodo
serve anche per dare il tempo di una lettura, al di là del
documento sintetico che abbiamo fornito, per poter avere un
confronto su delle visioni che poi ci dovranno mettere in
condizione di poter lavorare per affrontare i problemi che sono
molte volte quelli che lei porta in aula.
Per quello che riguarda il tema dei passaggi a livello, in
passato c'è stata un'operazione importante, in particolare in Valle
d'Aosta, e oggi sono solamente undici i passaggi a livello in Valle
d'Aosta.
Nel mio precedente lavoro in Assessorato trasporti, insieme alla
direzione di RFI, che si occupa di passaggi a livello - perché RFI
è una grande azienda dove ognuno lavora abbastanza per comparti
stagni, ognuno ha la sua attività di settore e, rispetto al tema
dei passaggi a livello, c'è una direzione precisa - ci eravamo
confrontati per fare degli studi preliminari: insieme alle
Amministrazioni comunali, erano stati fatti dei sopralluoghi allora
in ogni Comune per verificare la possibilità di eliminazione del
passaggio livello con contributo da parte di RFI, allora c'era una
linea di finanziamento che, se non mi ricordo male, arrivava più o
meno a 700 mila euro. La gran parte di questi passaggio a livello
però sono di difficile eliminazione, soprattutto perché comportano
investimenti importanti e anche occupazione nuova di terreno nei
Comuni, quindi da quel documento si è poi passati a un lavoro che è
stato ripreso in questo anno, dal quale poi si è potuto rilevare
che tutti i passaggi a livello sono stati classificati in Italia
con un ordine di priorità.
Abbiamo chiesto questo documento a RFI in modo da poterlo anche
utilizzare per la discussione futura sul Piano regionale dei
trasporti e sulla base di queste priorità RFI fa le sue valutazioni
d'investimento e propone la possibilità d'intervento.
Il passaggio a livello di Via Carrel andrà quindi analizzato in
questo senso, con una visione generale, riprendendo poi il punto
successivo, sulla viabilità di quel luogo. Sicuramente in questa
fase si vede il beneficio di poter attraversare quella zona con una
certa continuità e senza la sospensione della circolazione.
Quello che posso dire, sempre riguardo ai passaggi a livello, è
che da quello che abbiamo appreso negli incontri che abbiamo fatto
- ma quando avremo copia del documento ve lo potremo dire con più
certezza - i nostri non hanno, nella graduatoria degli interventi,
una posizione di elevata priorità.
Per quanto riguarda il punto 2, "Se nel corso dell'utilizzo
della stessa tratta ferroviaria durante l'esecuzione dei lavori sia
comunque sempre in funzione il sistema di gestione e chiusura del
passaggio a livello", sia dalle informazioni che abbiamo avuto, sia
negli incontri che abbiamo avuto, i passaggi a livello saranno in
funzione soprattutto nel periodo di esecuzione dei lavori; alcuni
passaggi a livello sono stati smontati addirittura, altri no,
quindi nell'esecuzione dei lavori ci sarà sicuramente il
funzionamento della chiusura del traffico, perché comunque la linea
non è funzionante per il trasporto passeggeri, ma funziona per il
trasporto di materiale e per tutta l'attività di lavorazione.
Sotto questo profilo faccio anche un appello perché la linea non
venga presa come una linea dismessa, con passeggiate che poi
portano a dei pericoli per le persone. Noi abbiamo cercato anche di
farlo rilevare, cercheremo d'informare soprattutto da adesso in
avanti, visto che i cantieri si stanno aprendo in maniera
importante, di fare attenzione.
In ogni caso, quando ci sarà il passaggio dei treni presso la
stazione di Aosta, dovrà esserci o il passaggio a livello
funzionante o un apposito servizio di movieri a sospensione del
transito delle macchine e delle persone.
Per quanto riguarda l'ultimo punto, "Se in questo lasso di tempo
si sia preso in considerazione uno studio che preveda il
collegamento stradale diretto tra il quartiere Dora e il centro
cittadino, nonché il collegamento di Via Paravera con l'asse
stradale ordinario", è una lunga risposta che cita il PGTU, Piano
generale traffico urbano, che cita tutta un'altra serie di
tematiche; io quello che posso sottolineare e portare
all'attenzione, come ormai informazione concreta, è che nel nostro
Piano regionale trasporti noi, l'ipotesi del collegamento di Via
Paravera la prendiamo seriamente in considerazione, così come
riguardo a una revisione del nostro servizio di infrastruttura
pubblica sul collegamento a monte della stazione (quindi la Aosta -
Pré-Saint-Didier - Courmayeur) proponiamo una scelta diversa da
discutere insieme, che permetterà di lavorare con delle nuove
opportunità per garantire una viabilità diversa intorno alla
stazione ferroviaria.
I due documenti di programmazione sicuramente prevedono questo
lavoro che non può essere parte del lavoro di elettrificazione,
come ho potuto dire prima nella risposta al collega Ganis, perché
si tratta di lavori diversi, però si può sicuramente iniziare ad
andare verso una progettazione definitiva di questi interventi
anche per dare una soluzione. È per questo che il passaggio a
livello di Via Carrel va visto in uno studio che analizzi tutta la
mobilità veicolare di quella zona.
Come lei ha citato, senza poi dare giudizi sulle opere, in
questo momento in quell'area è previsto un bypass del quartiere
Dora da parte del traffico che oggi percorre Via Berthet,
collegando direttamente da sud dell'area residenziale Via Page e
Via lavoratori - vittime Col du Mont e la realizzazione di una
rotatoria all'incrocio tra Via Valli valdostane e Regione
Borgnalle.
A settembre inizierà la demolizione di quell'edificio dove dovrà
essere realizzata la sottostazione di Aosta Il lavoro quindi che
andremo a fare nel corso del mese di agosto, una volta approvata la
pianificazione con il Piano regionale dei trasporti, è dare
concretezza a queste idee con le progettazioni adeguate e anche i
relativi finanziamenti.
Presidente -
Per la replica, consigliere Lucianaz.
Lucianaz (RV) -
Grazie per le risposte, non possiamo che
ritenerci soddisfatti. Nell'attesa che ci sia un confronto, come ci
auguriamo, a ottobre, ricordo che già l'anno scorso durante la
discussione del bilancio ci era stato promesso di affrontare
l'argomento in III Commissione e non è ancora stato fatto, comunque
la ringrazio per le risposte e ribadisco che la rotonda
all'incrocio di Via Valli Valdostane poteva essere sfruttata
sicuramente meglio, comunque ognuno dà il proprio giudizio. Buon
lavoro.
