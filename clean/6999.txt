Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1502 del 25 settembre 1985 - Resoconto
OGGETTO N. 1502/VIII - RELAZIONE SULLA CONDUZIONE
DELL'OPERAZIONE AUTOSTRADALE DA AOSTA CENTRO A SARRE. (Approvazione
di mozione).
PRESIDENTE
: Do lettura della mozione presentata dal
Consigliere Viberti:
MOZIONE
Alcune notizie comparse in questi ultimi giorni sugli organi
di stampa, permettono di collocare in una luce più chiara la figura
di Vito Bonsignore, personaggio-chiave dell'operazione autostradale
Quart-Sarre;
Esponente di rilievo della D.C.; Direttore Generale della
SATAP S.p.A. (la società che gestisce l'autostrada
Torino-Piacenza); Amministratore Delegato della S.p.A. Autostrada
Torino-Milano; Vito Bonsignore è anche Consigliere di
Amministrazione della SAV S.p.A. (la Società che gestisce
l'autostrada Aosta-Quincinetto di cui la Regione ha il 27% delle
azioni); Nel giugno 1983 la SAV S.p.A. ha affidato a Bonsignore una
speciale delega per tutte le questioni relative alla tangenziale di
Aosta
.
La delega speciale data dalla SAV a Bonsignore si è tradotta in
un proficua operazione per la S.p.A. Autostrada Torino-Milano di
cui (guarda caso!) il Bonsignore è Amministratore Delegato.
L'Autostrada Torino-Milano, pur non avendo esperienza nel campo
della progettazione, si è infatti vista assegnare dalla SAV e dalla
Regione l'incarico di progettazione esecutiva del tratto
autostradale da Quart a Sarre. Una attività proficua visto che,
come riferito da "La Stampa" del 5.4.1985, l'Autostrada
Torino-Milano, prevede di ricavare circa 5 miliardi da tale
incarico.
Apprendiamo ora ("La Stampa del 13.6.1985, paga 18) che sul
conto del citato Vito Bonsignore è in corso un processo presso il
Tribunale di Torino. Bonsignore è imputato di estorsione aggravata
(avrebbe costretto due imprenditori a consegnargli 210 milioni per
ottenere appalti sull'Autostrada Torino-Piacenza). Nell'udienza
svoltasi lo scorso 12 giugno il Bonsignore ha ammesso di avere
ricevuto 10 milioni da uno dei due impresari per snellire alcune
pratiche e di averle subito girate al Presidente della SATAP nonchè
Capogruppo della D.C. nel Consiglio Provinciale di Torino.'
Questo è dunque l'uomo e questo è dunque il contesto in cui
si muove l'operazione autostradale per la Valle d'Aosta. Personaggi
e contesto sono tali da far ulteriormente crescere i dubbi e le
perplessità non solo sul merito della operazione autostradale in
corso, ma anche sul metodo con cui viene condotta.
Perchè al Vito Bonsignore è stata assegnata una delega
speciale per la tangenziale? Come mai la SAV che era in situazione
deficitaria ha improvvisamente trovato i miliardi per diventare la
protagonista dell'operazione tangenziale? Come mai l'ANAS è stata
espropriata dell'incarico di progettazione della tangenziale
precedentemente assegnatogli e questo incarico è stato trasferito
all'Autostrada Torino-Milano? Per quali motivi, per realizzare gli
11,5 km della tangenziale, si prevedono due diverse concessioni:
Quart-Pont Suaz alla SAV, e Pont Suaz-Sarre alla Regione?
La Valle d'Aosta, con lo scandalo del Casinò, ha già pagato un
caro prezzo in termini di credibilità e di immagine, non c'è certo
bisogno di nuovi scandali, di nuove operazioni truffa. Gli uomini e
le società con cui la Regione opera devono essere al di sopra di
ogni sospetto e tutte le operazioni devono essere condotte con il
massimo di trasparenza e di nitidezza.
Per l'Autostrada sta avvenendo invece esattamente il
contrario!
Tutto ciò premesso il Consiglio regionale della Valle
d'Aosta
IMPEGNA
il Presidente della Giunta regionale e l'Assessore regionale ai
Lavori Pubblici a:
1) assumere le opportune iniziative, anche con una ferma azione
dei rappresentanti della Regione nel Consiglio di Amministrazione
della SAV, per revocare la delega speciale a Vito Bonsignore per la
tangenziale di Aosta;
2) a presentare, entro quindici giorni, alla Commissione
Affari Generali un'ampia e dettagliata relazione scritta che
illustri tutte le modalità con cui è stata finora condotta
l'operazione autostradale da Quart-Sarre; In particolare si chiede
di conoscere le motivazioni che hanno indotto la SAV e la Regione
ad affidare la progettazione esecutiva della tangenziale
all'Autostrada Torino-Milano, gli oneri che sono stati finora
sostenuti per la progettazione, gli oneri che si prevede di dover
ancora sostenere.
PRESIDENTE
: Ha chiesto di illustrare la mozione il
Consigliere Viberti, ne ha facoltà.
VIBERTI (N.S.):
Anche se questa mozione non è
recentissima, le motivazioni che ci hanno spinto a presentarla e le
richieste che facciamo ci sembrano comunque sempre attuali,
nonostante il procedimento giudiziario al quale si faceva
riferimento nella mozione sia terminato e si sia concluso con
l'assoluzione per insufficienza di prove dell'imputato.
Il signor Bonsignore, che fa parte del Consiglio di
Amministrazione della società SAV ed è direttore della SATAP,
società che gestisce l'autostrada Torino-Piacenza, aveva ricevuto
un mandato da parte del detto Consiglio di Amministrazione a
trattare direttamente per quello che riguardava la progettazione
dell'autostrada verso il tunnel del Monte Bianco. Nel mese di
giugno è venuto alla ribalta degli organi di informazione un
procedimento giudiziario nei confronti di questa persona, nel corso
del quale è emerso chiaramente che Bonsignore ha ricevuto dei soldi
che egli ha poi, a suo dire, girato al suo partito di appartenenza,
la D.C.
L'accusa era di estorsione di 210 milioni, 200 nei confronti di
un imprenditore e 10 nei confronti di un altro; la prima parte
dell'accusa è caduta, la seconda si è modificata e da accusa di
estorsione siamo arrivati al finanziamento occulto ad un partito
come la D.C., attraverso però una forma piuttosto strana. Infatti
non si è trattato dell'iniziativa di una persona che intendeva
sostenere un partito con un intervento fatto alla luce del sole
attraverso la segreteria provinciale, comunale o di sezione di una
qualunque città italiana, bensì di soldi che sono stati dati da un
imprenditore ad una persona che nei confronti di quest'ultimo aveva
il potere di fare dei favori.
Non è stato accertato dall'indagine se questi favori siano o
meno stati fatti e dai frutti dell'indagine non si è ritenuto che
ci sia stata estorsione, quindi fino a prova contraria è da
ritenersi che il reato non ci sia stato. Tuttavia restano le voci e
resta vero il fatto, ammesso dallo stesso Bonsignore, il quale
aveva dichiarato: è
vero, l'impresario Bocenti mi diede 10
milioni, ma erano soldi per il partito, non avevano nulla a che
vedere con l'appalto di manutenzione dell'auto-strada; il denaro
l'ho poi passato ad Elio Borgogno, allora Capogruppo in Consiglio
Provinciale.
Ora, a prescindere da quello che è il giudizio che noi diamo
sull'esecuzione dell'autostrada Aosta-Courmayeur, noi chiediamo
alla Giunta regionale che si muova affinchè un personaggio di
questa fatta non si interessi più, in nome e per conto della SAV,
di tale affare.
Infatti, oltre a questo procedimento penale, siamo venuti a
sapere attraverso i giornali che l'autostrada Torino-Milano aveva
avuto dal signor Bonsignore l'incarico della progettazione del
tracciato autostradale; inoltre nel mese di maggio 1985 su un
articolo comparso su "La Stampa" si legge: "da fonti societarie si
sa inoltre che sono a conclusione le trattative per la
progettazione della tangenziale di Aosta, il ricavo previsto si
aggira sui 5 miliardi, una realizzazione che assicura nuovi titoli
all'Autostrada Torino-Milano per candidarsi alla progettazione di
grandi infrastrutture".
Si sa che la società che gestisce l'autostrada Torino-Milano
gestisce delle autostrade e guarda caso ha come Amministratore
proprio lo stesso Bonsignore, quindi c'è una cosa un po'
misteriosa: la stessa persona si trova in due società, riceve una
delega per fare una determinata cosa, si rivolge ad una società di
cui è Amministratore - noi non siamo esperti di diritto e non
sappiamo se questo può configurarsi come reato, certo però siamo
preoccupati che la cosa avvenga in questo modo, cioè che una
persona sola gestisca un affare così importante - la sua società
dice che i dividendi continuano a crescere e che pensa di
guadagnare cinque miliardi da questa operazione.
Noi pensiamo che non sia una cosa troppo corretta e visto che la
nostra Regione purtroppo in questi anni ha visto la propria
immagine pubblica in grave difficoltà per i fatti che tutti
conosciamo, relativi all'indagine sul Casinò, siamo molto
preoccupati. A prescindere dal fatto che noi siamo più o meno
favorevoli all'autostrada, nel caso in cui l'autostrada si
costruisca, vogliamo che la si faccia nel migliore dei modi, che le
cose siano condotte alla luce del sole, che coloro che lavorano per
noi siano persone delle quali ci si possa fidare e che non ci
trascinino domani nuovamente in pericolose situazioni che ancor più
facciano scendere nella considerazione della gente il Consiglio e
l'Amministrazione regionale nel suo complesso.
Per questi motivi noi abbiamo ritenuto di mantenere la mozione,
nonostante che una parte degli elementi che costituivano le sue
premesse sia parzialmente venuta a cadere, anche se lo stesso
pubblico accusatore faceva un ragionamento di questo tipo:
l'estorsione non si identifica solo con la bomba del racket sotto
la saracinesca, ci sono forme più sottili, tipiche del mondo
commerciale, con le quali si mette la parte lesa di fronte alla
drammatica alternativa di pagare o affondare con l'azienda. E' il
Pubblico Ministero De Crescenzio che al termine della sua
requisitoria usava queste parole, per cui noi chiediamo alla Giunta
di assumere l'impegno di prendere le iniziative necessarie
affinchè, attraverso il Consiglio di Amministrazione della SAV si
revochi questa deroga speciale a Vito Bonsignore. Inoltre chiediamo
che entro 15 giorni venga presentata una relazione scritta alla
Commissione Affari Generali, che illustri tutte le modalità con cui
finora è stata condotta l'operazione autostradale tangenziale, per
intenderci il tratto fino a Sarre. In particolare chiediamo di
conoscere quali sono le motivazioni che hanno indotto la Regione e
la SAV ad affidare la progettazione esecutiva della tangenziale a
questa società, che fra l'altro prima di questo incarico non aveva
neanche un ufficio progettazione.
Possiamo anche credere che l'ing. Conciato, responsabile di tale
ufficio di progettazione, sia uno dei migliori professionisti del
nostro paese e che abbia alle sue dipendenze delle persone
altrettanto capaci, però la società di per sè non ha esperienza
alcuna in questo settore. Riteniamo perciò che anche questa maniera
di procedere sia pericolosa e sia un modo un po' preoccupante di
fare le cose; tutto ciò naturalmente dal nostro punto di vista, può
darsi invece che la Giunta ritenga che questa sia la linea
migliore. Noi riteniamo che affidare un incarico di queste
dimensioni ad una persona, ad una istituzione che non ha mai fatto
un certo tipo di lavoro, possa un domani rivelarsi pericoloso per
l'Amministrazione. La nostra richiesta è quindi duplice: procedere
ad una revoca molto ferma nei confronti della delega speciale che a
nostro avviso deve scomparire, e anzi la Regione deve vigilare il
più possibile perchè sappiamo bene quanti miliardi un'operazione
come la costruzione di una autostrada mette in movimento e quali
sono i rischi che si corrono; altra richiesta - per la quale la
Giunta, con tutto il tempo che è passato dalla presentazione della
nozione, avrebbe potuto preparare un piccolo dossier nel quale
presentare le risposte alle richieste che vengono fatte - riguarda
le motivazioni della scelta di questa società, gli oneri che sono
stati finora sostenuti e quali si prevede ancora di sostenere.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Non entrerò nel merito delle vicende
giudiziarie di Vito Bonsignore, sulle quali è già stata data
risposta con l'assoluzione da parte della Magistratura, in quanto
sono fatti che non ci riguardano anche perchè Bonsignore è
Consigliere di Amministrazione della SAV come rappresentante mi
pare del gruppo SINA, Società Iniziative Autostradali, e a tale
titolo risponde agli azionisti che nel Consiglio di Amministrazione
lo hanno eletto.
Quanto alla delega speciale a Vito Bonsignore per la tangenziale
di Aosta, si tratta di una delega a trattare i rapporti con Roma,
con il Governo, con le altre società, che non comporta certo che
Bonsignore sulla tangenziale, in maniera specifica per il tratto in
concessione alla SAV da Quart fino a Pont Suaz, possa prendere
delle decisioni senza che queste siano filtrate dal Consiglio di
Amministrazione. In ogni caso è una delega da trattare, non certo
ha delega a decidere e le decisioni sono sempre prese attraverso il
Consiglio di Amministrazione.
Per quanto riguarda le motivazioni che hanno indotto la SAV e la
Regione ad affidare la progettazione esecutiva della tangenziale
alla società autostradale Torino-Milano, gli oneri finora sostenuti
e quelli che si prevede di dover ancora sostenere, c'è già stata
una interpellanza del Consigliere Riccarand, che ha preceduto su
questi banchi il Consigliere Viberti, alla quale questa Giunta ha
già dato ampia risposta. Anzitutto, perchè la SAV ha dato incarico
alla Torino-Milano: lo ha dato proprio perchè questa società ha
costituito attraverso la persona dell'ing. Conciato in testa e di
altri tecnici dietro di lui, uno staff di progettazione
particolarmente esperto in questioni autostradali. L'ing. Conciato,
prima di approdare alla Torino-Milano, era stato dipendente della
"Alpina", società del Gruppo Central, ed ha una esperienza di
progettazione autostradale che risale almeno a vent'anni indietro a
partire da oggi; quindi nulla di strano in tutto questo. D'altra
parte ognuno di noi ha pur cominciato a fare il suo lavoro: un
inizio c'è sempre stato per tutti. Questo per quanto riguarda la
SAV.
Per quanto riguarda il tratto in concessione alla Regione, cioè
quello da Pont Suaz fino a Aymavilles, è stato dato incarico alla
Torino-Milano, e quindi all'ing. Conciato, per un motivo di
omogeneità nella progettazione. E' abbastanza logico che essendo
arrivato dopo fra l'altro l'incarico della Regione, andasse dalla
stessa persona, allo stesso staff che progettava una tangenziale
che va vista come un'opera unitaria.
Per quanto riguarda gli oneri, non so ripetere a memoria dei
numeri, ma siamo certo ben al di sotto dei 5 miliardi riportati da
"La Stampa" di Torino; fornirò al Consigliere Viberti il
disciplinare d'incarico e la convenzione per le spese di
progettazione. Comunque avevo già fornito a suo tempo, su precisa
richiesta del Consigliere Riccarand, questa documentazione che è
pubblica in quanto oggetto di una deliberazione di Giunta
regionale.
Quanto a tutta la vicenda, le modalità con cui è stata finora
condotta l'operazione autostradale Quart-Sarre, mi pare che non vi
sia nulla di strano, nè motivi per cui fare particolari relazioni.
E' noto che questo Consiglio regionale alla fine dell'anno scorso
ha approvato una legge di finanziamento che si lega ad un
finanziamento proveniente dallo Stato; è noto che il Presidente
della Regione sta per firmare la convenzione di concessione per il
tratto Pont Suaz-Aymavilles, concessione a costruire la tangenziale
di Aosta; è anche noto che la SAV sta predisponendo tutti i
documenti per arrivare ad un passo analogo, che la progettazione
esecutiva sta volgendo al termine e che successivamente al
completamento della progettazione esecutiva, si darà luogo alla
richiesta di tutte le approvazioni che il progetto esecutivo deve
avere da parte dell'ANAS e in funzione della nuova legge Galasso,
concernente la protezione dei beni ambientali, che è stata
pubblicata sulla Gazzetta Ufficiale ai primi di agosto.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
Non ho capito quali siano le intenzioni
della Giunta rispetto alla mozione. Apprezzo il tentativo di dare
spiegazioni fatto dall'Assessore e posso anche capire che faccia
difficoltà a dare dei giudizi su quello che è l'operato di un suo
compagno di partito, che lo ricordo è stato assolto per
insufficienza di prove e non certo con formula piena, e che ha
ammesso di aver preso dei soldi per il partito. Persone che
ricoprono incarichi di responsabilità a questi livelli, a mio
avviso, dovrebbero ben guardarsi dal fare queste cose e penso che
sia questo il pensiero di quanti siedono sui banchi di questo
Consiglio e della Giunta.
Non so quindi se la Giunta ha intenzione di votare questa
mozione, di votarne solo una parte, quella relativa alla delega, o
se ha intenzione di non votarla affatto.
Un'altra cosa che mi lascia perplesso è il silenzio in cui cade
una mozione che a nostro avviso ha una certa importanza. Nessun
gruppo consiliare si è espresso rispetto ad una cosa che potrebbe
un domani procurare nuovi guai all'Amministrazione regionale; noi
ci auguriamo che questo non sia, però visti i tempi che corrono
riteniamo che sia opportuno viaggiare sempre con i piedi di piombo,
oltre che con qualcos'altro. Pertanto siamo dell'idea che sia
valida la mozione che abbiamo presentato e riteniamo che sarebbe
opportuno che tutto il Consiglio si esprimesse rispetto ad essa.
Inoltre riteniamo che la Giunta dovrebbe dare attuazione quantomeno
alla prima parte del dispositivo che la mozione prevede, perché
anche se questa delega è fatta solo per trattare, succede poi che
questa persona tratta con sè stessa e fa dare l'incarico di
eseguire un lavoro che non sarà di 5 miliardi, ma sicuramente di
parecchi miliardi, ad una società di cui è amministratore. Questo
modo di procedere è pericoloso e non rappresenta un cambiamento
rispetto ad un modo di procedere - lo ripeto - che ha portato
brutti giorni nella nostra Valle e che ha messo in grave difficoltà
l'elemento politico della nostra Regione.
Quindi chiedo alla maggioranza di votare questa mozione ed a
tutto il Consiglio di esprimersi rispetto ad una questione che
forse può sembrare marginale, ma che marginale non è.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN (U.V.):
Comme vous savez, l'Administration
régionale a une participation actionnaire du 27% des actions de la
SAV. Je dois dire que si la même chose se passerait par exemple
pour la SITRASB, je crois que la Région aurait l'autorité et la
possibilité de faire un choix à ce sujet, mais au contraire ici
nous sommes minoritaires et même si l'action pourrait être menée à
l'intérieur de la société, elle n'aurait quand même pas de
succès.
Jusqu'à présent, comme l'a rappelé l'Assesseur, le procès a
donné un certain résultat que nous connaissons. Je n'entre pas dans
le mérite à ce point, mais je dois quand même dire que l'attention
de l'Administration régionale vis-à-vis d'une société à laquelle
elle participe, est la plus attentive, compte tenu du fait que
cette société puisse travailler d'une certaine façon, pour être à
même de réaliser les travaux que nous attendons depuis quelque
temps, voire le problème de l'embranchement d'Aoste.
Pour ce qui est des deux points de la motion, je crois que sur
le premier, compte tenu des résultats du procès de Turin, on
s'abstiendra en soulignant le fait que nos représentants à
l'intérieur du Conseil d'Administration ont déjà soulevé le
problème et demandé d'avoir d'éclaircissements qu'ils ont reçus et
que jusqu'à présent n'ont pas apporté des éléments nouveaux à ce
que nous connaissons. Si par hasard on connaîtra quelque chose de
plus, sans doute il y aura une action en particulier vis-à-vis du
monsieur en question.
Pour le point 2, je crois qu'on peut accepter le fait de
présenter une relation dans le délai de 15 jours, afin d'avoir les
données sur ce qui s'est passé. Cependant je crois qu'il est à
souligner que la relation pourra concerner seulement la partie de
notre compétence, c'est-à-dire celle de Aoste centre Sarre (et non
Quart Sarre), car pour l'autre question il faut le demander à la
SAV. Je crois qu'on pourrait modifier le point 2 de cette façon:
"finora condotta l'operazione autostradale da Aosta centro a
Sarre", qui est la partie qui nous concerne. De cette façon on
pourra avoir une relation de la part du Président de la RAV au
sujet des différents travaux et des engagements vis-à-vis de
l'Administration centrale pour ce qui est de la réalisation de
l'autoroute.
PRESIDENTE
: E' chiusa la discussione generale, chiedo se
qualcuno vuole prendere la parola per dichiarazione di voto.
Ha chiesto di parlare il Consigliere Viberti, per dichiarazione
di voto, ne ha facoltà.
VIBERTI (N.S.):
Vorrei rispondere alla richiesta di
modifica del punto 2: la nostra risposta è si, anche perchè entro
quindici giorni forse è difficile ottenere delle informazioni, però
tenuto conto che facciamo parte della SAV, queste informazioni
forse è possibile averle con più tempo a disposizione. Quindi non
voglio neanche che questo impegno venga preso per iscritto, perchè
se l'impegno viene preso, penso che venga mantenuto. Credo che sia
possibile comunque avere delle informazioni anche per quello che
concerne la parte da Quart ad Aosta centro, con naturalmente del
tempo in più, per cui sarei disponibile a modificare la seconda
parte del dispositivo nel modo seguente: "con cui è stata finora
condotta l'operazione autostradale da Aosta centro a Sarre", sempre
se c'è un impegno da parte della Giunta a voler dare delle
informazioni anche sul resto, attraverso i rappresentanti che ci
sono nella SAV.
Intendo comunque mantenere la votazione della prima parte,
perchè ritengo che certi fatti e certi metodi siano pericolosi.
Sono felice che ci sia una attenzione dell'esecutivo rispetto alle
modalità dell'operazione autostradale però una società che
costituisce uno studio per poter ottenere un lavoro suona male,
almeno al mio orecchio. Può darsi che io sia troppo malfidente
e che vede le cose sempre in modo sbagliato, mi auguro che sia
così: però è un modo di fare le cose che a nostro avviso lascia
molti dubbi su come si è proceduto. Ci siamo trovati ad effettuare
una scelta che ha una sua logica, cioè quella di affidare sempre
allo stesso progettista la progettazione della seconda parte del
tracciato autostradale però in pratica facendo così si è avallato
una scelta che presenta dei punti interrogativi. Per questa ragione
chiedo che si mantenga in votazione anche la prima parte della
mozione, pur accettando che la seconda parte venga votata con
quella modifica ed in votazione separata rispetto alla prima parte
del dispositivo.
PRESIDENTE
: Pongo in votazione, per singoli punti, la
mozione presentata dal Consigliere Viberti. Metto in votazione il
punto 1 che recita:
1) assumere le opportune iniziative, anche con una ferma
azione dei rappresentanti della Regione nel Consiglio di
Amministrazione della SAV, per revocare la delega speciale a Vito
Bonsignore per la tangenziale di Aosta;
ESITO DELLA VOTAZIONE
Presenti 30
Votanti 8
Astenuti 22 (Baldassarre, Beneforti, Bondaz, Breuvé, Chabod, De
Grandis, Faval, Fosson, Lanièce, Maquignaz, Marcoz, Martin,
Pascale, Perrin, Pollicini, Ricco, Rolando, Rollandin, Stévenin,
Tamone, Torrione, Voyat)
Favorevoli 8
Il Consiglio non approva
PRESIDENTE
: Metto ora in approvazione il punto 2 della
mozione così emendato:
2) a presentare, entro quindici giorni, alla Commissione
Affari Generali un'ampia e dettagliata relazione scritta che
illustri tutte le modalità con cui è stata finora condotta
l'operazione autostradale da Aosta centro a Sarre. In particolare
si chiede di conoscere le motivazioni che hanno indotto la SAV e la
Regione ad affidare la progettazione esecutiva della tangenziale
all'Autostrada Torino-Milano, gli oneri che sono stati finora
sostenuti per la progettazione, gli oneri che si prevede di dover
ancora sostenere.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
