Classificazione
ASSISTENZA SOCIALE
Associazionismo - volontariato
DEMANIO E PATRIMONIO REGIONALE



Oggetto del Consiglio n. 1494 del 20 ottobre 2015 - Resoconto
OGGETTO N. 1494/XIV - Interrogazione: "Situazione dei locali
destinati ad ospitare l'emporio solidale".
Presidente
- La parola all'Assessore Bianchi.
Bianchi (UV)
- Sì, grazie Presidente.
Si fa presente in via preliminare che l'Assessorato territorio e
ambiente, come ben già sottolineato nel riscontro
all'interrogazione discussa in questo Consiglio nello scorso maggio
2015: "Iniziative per la riduzione dello spreco alimentare dei
prodotti freschi a lunga conservazione", nell'ambito delle
competenze e delle conseguenti attività finalizzate alla
sensibilizzazione contro lo spreco alimentare, svolge un ruolo
principalmente volto a promuovere iniziative sulla prevenzione
della produzione dei rifiuti e la riduzione dei rifiuti da avviare
in discarica, nonché attività volte alla sensibilizzazione contro
gli sprechi alimentari. L'Assessorato territorio e ambiente si era
assunto l'incarico di reperire, nell'ambito delle strutture
regionali dismesse, dei locali che presentassero le caratteristiche
necessarie per l'installazione di tali attività, quindi: dimensioni
adeguate, facilità di raggiungimento da parte degli utenti,
vicinanza al centro di Aosta ma non nel centro, condizioni dei
locali tali da non necessitare dei lavori impegnativi per la loro
funzione. Le ricerche effettuate in collaborazione con la società
Vallée d'Aoste Structure hanno consentito di individuare i locali,
come avevo già avuto modo di dire allora, ancora occupati
dall'Unicredit Banca CRT ubicati nel sito dell'ex area industriale
Cogne di Aosta non interessati dalla riqualificazione urbanistica
in atto. Si è precisato fin da subito che tali locali non sarebbero
stati disponibili immediatamente, e che l'eventuale utilizzo era
subordinato al trasferimento della banca in altra sede,
inizialmente previsto nel mese di marzo 2015, ma effettivamente
avvenuto solo nel mese di agosto 2015, così come specificato da
Vallée d'Aoste Structure con una nota nel mese di ottobre. La
comunicazione della disponibilità dei locali è quindi appena
pervenuta e, come da impegno assunto, sono già in corso le
valutazioni tecniche volte a verificare lo stato di fatto dei
fabbricati e degli impianti al fine di consentire la fruizione
dello stesso, anche sulla base delle indicazioni che il
raggruppamento di associazioni di volontariato individuato come
soggetto gestore sta fornendo, quindi per consentire l'eventuale
progettazione di opere di adeguamento e il conseguente ottenimento
delle eventuali autorizzazioni edilizie, nonché l'esecuzione delle
opere (valutazioni che non potevano essere eseguite prima dello
sgombero dei locali).
Il progetto sta quindi andando avanti. Sicuramente, rispetto a
quello che avevamo detto nel passato, le tempistiche si sono
allungate, ma si sono allungate in quanto i locali non erano stati
liberati dal precedente gestore. Grazie.
Presidente
- Grazie Assessore. La parola al collega
Roscio.
Roscio (ALPE)
- Grazie Presidente. Grazie Assessore per
la sua risposta.
Una prima premessa: non di solo rifiuto si tratta in questo
caso. La questione è un po' più ampia, nel senso che il tema non è
solo legato allo smaltimento dei rifiuti, avrebbe un qualcosa di
più ampio che sarebbe anche bene ricordare: c'è una valenza
sociale, una valenza culturale dietro questa iniziativa. Mi è
sembrato di capire, dalla risposta...che peraltro non dà dei tempi,
mentre in un primo momento, a maggio, l'Assessore si era
sbilanciato dicendo: a luglio cominciamo, entro la fine dell'estate
(o avevo capito male io), ma comunque entro la fine dell'estate ci
sarà e sarà funzionante, per cui noi avevamo preso come buona
quella parola...oggi noi apprendiamo che invece la banca, per
motivi suoi, ha deciso di trasferirsi, di liberare i locali più
tardi, quindi ad oggi siamo ancora un po' in una fase in cui non si
capisce.
Almeno da un punto di vista dell'impegno, mi è sembrato di
capire che l'Assessorato porterà avanti questa iniziativa, credo.
In più mi è sembrato anche che i locali individuati rimangono tali
perché non sono interessati da una riqualificazione urbanistica che
interessa una zona diversa da quella dei locali, quindi noi
prendiamo per buona questa cosa. Per il resto, ovviamente, alla
fine, prima di giudicare, bisogna vedere quello che si fa o non si
fa; quindi noi su questo aspettiamo e speriamo che le cose in
questo caso si facciano. Ci saranno poi nei prossimi mesi questioni
più grosse, più consistenti da trattare, che riguarderanno sempre
l'Assessorato. Noi speriamo che gli impegni che vengono presi
verranno portati avanti in maniera più...non come sempre, ma in
questo caso ci sono stati dei ritardi, e noi speriamo veramente che
la parola data sugli impegni venga mantenuta. Anche in questo
Consiglio si tratteranno dei temi che vale la pena ricordare, temi
che erano già stati posti all'attenzione del Consiglio ormai quasi
10 anni fa e sui quali, allora...probabilmente l'Assessore non
c'era, ma la risposta della politica era stata: faremo gli
approfondimenti e vedremo di trovare delle soluzioni...ecco, ancora
oggi nulla è stato fatto su quello. Speriamo che questa volta,
almeno su questa parte, la promessa che fa il Governo venga
mantenuta e vedremo finalmente questo emporio solidale funzionante
per tutte le risposte che può dare non solo in termini di rifiuti,
ma anche sotto altri aspetti. Grazie.
Presidente
- Punto 11 all'ordine del giorno.
