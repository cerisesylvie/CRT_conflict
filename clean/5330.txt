Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 222 del 6 aprile 1983 - Resoconto
OGGETTO N. 222/VII - ACQUISTO, DA PARTE DELLA REGIONE,
DELL'EX STABILIMENTO FERA DI SAINT-VINCENT.
(Interpellanza).
PRESIDENTE:
Do lettura dell'interpellanza presentata dai
Consiglieri Péaquin e Carral.
INTERPELLANZA
Ricordato che alcuni mesi or sono il Presidente della Giunta
regionale, nel corso di un suo intervento, tra le altre cose
informava i Consiglieri regionali che era intenzione della Giunta
acquistare dal Comune di Saint-Vincent l'ex stabilimento FERA e di
essere in attesa di proposte concrete da parte di
quell'Amministrazione.
Non avendo più avuto notizie in merito,
I sottoscritti Consiglieri regionali
del Gruppo comunista
INTERPELLANO
il Presidente della Giunta regionale per sapere:1
) se sono state formulate proposte e quali da parte del
Comune di Saint-Vincent;
2) come intende eventualmente l'Amministrazione regionale
utilizzare il fabbricato in questione.
PRESIDENTE:
Ha chiesto di illustrare l'interpellanza il
Consigliere Péaquin, ne ha facoltà.
PEAQUIN - (P.C.I.):
La Fera è uno stabilimento che è nato
male vent'anni fa, ed è proseguito ancor peggio. Infatti l'impresa
che lo stava costruendo è fallita in partenza e di qui le sorti
sono sempre state molto cattive. Non ci sono state più notizie in
merito all'utilizzazione di questo stabilimento, le proposte che
erano state fatte sul piano regolatore del Comune non sono state
attuate per vari motivi, altre iniziative che il Comune a suo tempo
aveva intrapreso con varie industrie sono cadute nel nulla e non
abbiamo saputo più nulla della FERA se non per un manifesto apparso
circa un anno fa, un pò improvvisato a nostro modo di vedere, da
dove si apprendeva che era intenzione dell'Amministrazione comunale
destinare quello che rimaneva dello stabilimento agli artigiani
della zona. Ultimamente, come si dice nella interpellanza, eravamo
stati informati dal Presidente che era in attesa di proposte da
parte del Comune di Saint-Vincent per un eventuale acquisto da
parte della Regione: con questa interpellanza chiediamo appunto se
dal Comune di Saint-Vincent sono arrivate delle proposte in merito,
se c'è qualcosa di concreto, e come intende eventualmente
l'Amministrazione comunale utilizzare questo stabilimento.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
In questa materia il Consigliere
Péaquin ne sa perlomeno quanto me, se non di più. Già prima di
questa legislatura la Regione aveva detto che per destinazione
industriale era disponibile a comprare la FERA. Recentemente nel
1982, per la precisazione il 20 luglio, sollecitato da una
rappresentanza di artigiani ho chiesto di nuovo al Comune se
intendeva cedere alla Regione la FERA. La morte del Sindaco ha
interrotto purtroppo le trattative che sono state riprese
recentemente. Qui si tratta di questo: il Comune è preoccupato per
una questione di piano regolatore e per il numero di domande che
sono state fatte da questi artigiani relative all'occupazione della
FERA. Si parla anche di una vocazione turistica di Saint-Vincent e
quindi dello sgombro dall'interno del paese di tutta una serie di
garagisti, di varie attività artigiane, i cui locali potrebbero
essere utilizzati meglio per altri scopi. In un recente incontro
con gli Amministratori comunali ho ribadito che per quanto riguarda
la Regione si chiede di comprare ad un prezzo che tenga conto del
fatto che quello stabile è degradato. La Regione potrebbe
concordare con il Comune di dare una destinazione prevalentemente
artigianale alla zona e quindi provvedere al recupero di questi
locali secondo una divisione dei locali stessi fatta in base
all'occupazione che sono capaci di dare queste imprese artigiane.
Se poi in quell'area circostante la FERA si vorranno costruire
altri padiglioni per altre iniziative artigiane, questo riguarda il
Comune di Saint-Vincent. In sostanza, le proposte formulate dal
Comune tendono ad assicurare uno sbocco alle aziende artigiane di
Saint-Vincent; vi sono delle difficoltà perchè le aziende sono più
numerose delle superfici disponibili.
L'Amministrazione regionale è disposta a seguire il Comune su
questo terreno, mentre, come ricorda il Consigliere Péaquin, non
era disposta a farlo per altre iniziative.
Se invece lo stabile viene ceduto puramente alla Regione, questa
cercherà una sistemazione industriale. Di questo ho avvertito i
rappresentanti del Comune che preferiscono la soluzione
artigianale.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Prendo atto delle risposte del
Presidente della Giunta, anche perchè di definitivo non c'è ancora
niente; sappiamo all'incirca quello che si sapeva prima della
interpellanza. Crediamo che la soluzione di destinare questi
locali, come pure i terreni circostanti, agli artigiani possa
essere una scelta giusta. L'Amministrazione comunale di
Saint-Vincent si è messa in grave difficoltà per l'iniziativa ,
intrapresa alla leggera, di aver detto agli artigiani di fare
domanda senza fissare dei criteri o delle linee, vedendosi poi
sommersa da un numero di domande che mi pare sono circa una
settantina, e non sapendo più cosa fare, a chi dare e che
privilegiare, non tenendo conto delle possibilità di occupazione
che si potrebbero dare. Credo si dovrebbe affrontare il discorso
delle zone artigianali che non è stato ancora considerato nella
nostra Regione, ma prima o poi penso sia un discorso da fare.
Ripeto che prendiamo atto di quanto ci è stato detto e ci auguriamo
che si possa trovare una soluzione in quella zona, per la quale non
si intravedono ancora posizioni chiare.
