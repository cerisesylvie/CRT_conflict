Classificazione
AGRICOLTURA
AMBIENTE
Flora e fauna
CACCIA E PESCA



Oggetto del Consiglio n. 1424 del 23 settembre 2015 - Resoconto
OGGETTO N. 1424/XIV - Interpellanza: "Interventi per limitare
i danni alle colture provocati dai cinghiali".
Presidente
- La parola al collega Grosjean.
Grosjean (UVP) -
Merci Président.
Ebbene, siamo alla terza ripresa dei lavori autunnali del
Consiglio da quando sono in questo Consiglio e credo che sia la
terza volta che apriamo i lavori parlando del problema dei
cinghiali in agricoltura. Vorremmo chiedere all'Assessore quali
misure ha messo in atto, ma soprattutto cosa intende mettere in
atto per risolvere questo gravissimo fatto della presenza di questi
famosi ungulati, i cinghiali, che stanno creando danni in tutti
settori dell'agricoltura. L'abbandono dell'agricoltura purtroppo è
evidente, sempre meno terre coltivate, sempre più incolti e quindi
la presenza di fauna predatrice o di fauna distruttrice
dell'agricoltura è sempre più importante. Va ricordato che il
cinghiale non fa parte della fauna locale, perché fino a 30-40 anni
fa non sapevamo cosa fosse, non avevamo mai visto cinghiali in
Valle d'Aosta, i terreni forse erano molto più coltivati, c'era
molta più gente in campagna e sicuramente questo era un problema
che non esisteva. Attualmente, non so per quale motivo,
probabilmente per la pratica dello sport della caccia, sembra quasi
che si siano trovate tutte le misure per cercare di sviluppare al
massimo la presenza di questi animali, tanto gli agricoltori in
Valle d'Aosta contano poco, non hanno più nessun interesse.
Quest'interpellanza mi fa pensare in questo momento alla
disperazione che hanno i nostri agricoltori in giro, a quello che
sta succedendo in questi ultimi giorni e speravo nelle parole di
apertura del Consiglio del Presidente del Consiglio o del
Presidente della Giunta, che è anche Prefetto, vi fosse stato un
accenno a questa situazione molto grave, a queste accuse che
vengono rivolte agli agricoltori di caporalato e quindi a questi
controlli nei frutteti e nei vigneti, nelle aziende ortofrutticole
da parte dell'Ispettorato del lavoro, con tanto di carabinieri e
"fermi tutti". Non siamo in Puglia, dove questi fatti avvengono, il
caporalato non fa parte del mondo agricolo, neanche in Puglia,
andate a vedere a fondo, il caporalato fa parte delle
multinazionali che hanno centinaia, se non migliaia di ettari da
coltivare, ma gli agricoltori anche di quelle zone sicuramente
hanno la coscienza pulita e qui sentirci quasi paragonare con
questa situazione veramente agli agricoltori dà fastidio, dà
fastidio quando poi il giorno successivo ti arrivano anche gli
ispettori dell'USL e se ti trovano un cardano rotto, che
l'agricoltore sa che non si può usare perché non funziona, è causa
di un'ulteriore multa. Queste sono cose assurde, vogliamo
incominciare a pensare che stiamo pian pianino distruggendo la
nostra agricoltura. L'agricoltura della Valle d'Aosta è sempre
stata...poi lo dicono i dati, le superfici medie delle aziende
viticole sono 4.000 metri quadrati, delle aziende ortofrutticole
sono 2.000 metri quadrati, che caporalato volete che ci sia? Noi
abbiamo sempre avuto una grande tradizione nei villaggi, della
collaborazione...d'accordo, sembra che sia un reato, ma, a mio
avviso, non è un reato andare a dare una mano al vicino di casa per
poi magari sedersi alla sera a tavola a fare una mangiata assieme,
una bevuta assieme e magari passare via con una cassetta di
bottiglie, o con un sacco di patate, o una cassetta di mele sotto
il braccio, queste sono le tradizioni della nostra popolazione che
io vorrei che in qualche modo venissero tutelate. In altre Regioni
sono stati fatti degli interventi, la politica di altre Regioni e
di altre Province è intervenuta a questo favore...in questo settore
qui niente.
La mia paura purtroppo è che ci sia stata la scelta di dire:
"lasciamo i cinghiali, lasciamo fare ai cinghiali", per quei
quattro agricoltori che abbiamo ancora che tengono un po' la valle
coltivata non c'è più tanto interesse, quindi "lasciamo fare ai
cinghiali". Adesso quindi mi aspetto dall'Assessore delle risposte
sulle richieste e sulle domande precise dall'interpellanza, ma vi
dico anche che noi non ci fermeremo qui, sicuramente faremo anche
qualche altra iniziativa per cercare di ridare un po' di...come si
può dire? di rispetto ai nostri agricoltori, perché, oltre a tutti
i problemi legati a tutte le altre cose di cui si parlerà, forse
anche PSR e tutto il resto, almeno un po' di rispetto e un po' di
dignità credo che per i nostri agricoltori siano dovuti.
Presidente -
Grazie collega. La parola all'Assessore
Testolin.
Testolin (UV) -
Grazie Presidente.
Diamo una risposta prima puntuale a quelle che erano le tre
domande dell'interpellanza che era stata presentata dal gruppo UVP,
che poi è stata arricchita da altre considerazioni che, mi
permetto, poco hanno a che vedere con l'argomento trattato in
questa specifica interpellanza, ma mi riserverò comunque di fare un
passaggio in chiusura di quelli che sono i dati che presenterò in
risposta a quelle che sono le domande puntuali.
Per quanto riguarda la prima domanda: quali e quante sono le
uscite delle stazioni forestali..."
...ha effettuato per il
controllo numerico della specie cinghiale nel corso del 2015
",
segnaliamo che fino ad oggi nel corso del 2015 il Corpo forestale
della Valle d'Aosta ha effettuato in maniera autonoma 242 uscite,
mentre ha eseguito 48 uscite unitamente ai cacciatori.
Secondo quesito: "
quante siano le uscite dei cacciatori
esperti, in quale numero e con quali criteri di rotazione tra essi
siano state autorizzate dalle stazioni forestali sempre nel
2015
", come segnalato sopra, oltre alle 48 uscite già segnalate
ed eseguite unitamente al Corpo forestale, si evidenzia come i
singoli cacciatori in maniera autonoma siano usciti, sempre sotto
il coordinamento evidentemente del Corpo forestale, per 531 volte,
a queste si va ad aggiungere un'uscita in girata e 19 uscite dei
proprietari dei terreni. Si tiene a precisare inoltre che non
esiste una regolamentazione che definisca dei criteri di rotazione
dei cacciatori durante le attività, in quanto gli stessi cacciatori
vengono coinvolti sulla base delle loro disponibilità personali e
della loro conoscenza del territorio.
Per quanto attiene al terzo quesito: "
quali siano le
decisioni che il Governo regionale intende adottare, fermo restando
che le iniziative sino ad oggi intraprese dal servizio competente
non sono state in grado di dare risposte efficaci e
risolutive
", vogliamo considerare come la problematica sia di
assoluto interesse non solo nazionale, ma addirittura continentale.
Ci tengo a precisare questo perché recentemente c'è stato anche un
carteggio con associazioni ambientalistiche che segnalano la
presenza dei cinghiali e la loro massiccia azione devastante in
tutto il territorio europeo, quindi questo a significare che la
problematica non è solo valdostana, non è solo italiana, ma ha
delle dimensioni ben oltre quello che è il territorio
nazionale...e, nonostante l'importante presenza di cinghiali anche
sul nostro territorio, la stessa viene comunque contenuta grazie
alle azioni che da tempo l'Amministrazione regionale ha attuato nel
controllo della specie, con situazioni di criticità complessiva in
Valle d'Aosta molto meno importanti rispetto ad altre realtà
regionali e nazionali. Si ritiene dunque di dover continuare ad
operare per il contenimento numerico dei cinghiali principalmente
attraverso l'azione dei forestali che con il supporto dei
cacciatori effettuano specifiche uscite sul territorio finalizzate
all'abbattimento dei cinghiali nelle zone interessate dai danni.
Un'attenzione particolare alle segnalazioni degli agricoltori e dei
cittadini è sempre alla base dell'attività di controllo e di
intervento sul territorio e a tal proposito si segnala come i 252
abbattimenti di cinghiali nel corso del 2015 rappresentino un dato
importante e una buona risposta alle esigenze del territorio
stesso; 252 che sono in continuo incremento perché l'attenzione del
Corpo forestale, in collaborazione con i cacciatori, ci tengo a
sottolinearlo, anche in questa fase di caccia aperta sono comunque
sempre presenti sul territorio e, a seconda di quelle che sono le
chiamate degli agricoltori, ma non solo degli agricoltori,
intervengono puntualmente quasi tutte le sere.
Relativamente all'ultimo piano di controllo poi della specie
cinghiale, approvato con la delibera citata nelle premesse: la n.
289 del 2015, contrariamente a quanto asserito dai Consiglieri
interpellanti, rappresenta delle modalità per l'attuazione del
controllo che si sono dimostrate efficaci ed efficienti, tanto che
recentemente anche altre amministrazioni pubbliche, non lontane da
noi, in Piemonte, la Regione Piemonte tramite i Comuni limitrofi
del Canavese ha riconosciuto la bontà dell'organizzazione
faunistica valdostana quale modello da esportare per una migliore
gestione della specie cinghiale. L'attenzione alla problematica,
come già espresso, resta comunque alta e con la costante attività
di monitoraggio da parte del Corpo forestale e delle strutture
competenti.
Siamo ben consci che non è un problema che si risolve domani
mattina, ma si può tenere sotto controllo sicuramente con
l'attenzione che è stata dimostrata fino ad oggi, così come
l'attenzione è stata dimostrata anche verso quelle che sono le
affermazioni che il collega Grosjean ha voluto esprimere
all'interno di quest'interpellanza pur non essendo oggetto della
stessa e dove personalmente mi sono speso per quello che può
servire presso gli organi competenti, presso l'Ispettorato del
lavoro, presso i Carabinieri, presso la Guardia di finanza per
capire quali erano le finalità che avessero portato a delle
ispezioni nei nostri vigneti, nei nostri frutteti con l'indicazione
esatta di capire se ci fossero altre motivazioni oltre a quella di
cercare, come in tutto il resto d'Italia, visto che l'input è
arrivato dal Ministero, di verificare se ci fossero delle
situazioni di caporalato anche in Valle d'Aosta. Evidentemente va
rispettato anche il lavoro di quelli che controllano, sicuramente
quelli che controllano devono agire con la serietà che il loro
lavoro richiede, ma anche con quella attenzione che mi è stata
garantita nei confronti di quelle che sono delle abitudini, delle
prassi, delle tradizioni che sul nostro territorio sono ben
conosciute anche da questa parte del tavolo e che si cerca di
tutelare anche da questa parte del tavolo. Da quel punto di vista,
quindi posso garantire che ci siamo attivati in maniera fattiva per
delimitare il contorno di queste attività e per trasmettere quel
sentimento che, se c'è il vicino di casa o il figlio che va a
sostenere l'attività agricola, così com'è sempre stato nel tempo,
queste sono situazioni da mantenere e sicuramente non da punire:
questo ci tenevo a dirlo perché la sensibilità di cui lei parla fa
parte del nostro essere e anche nelle azioni politiche che ne
conseguono si cerca di dimostrarla quotidianamente. Grazie.
Si dà atto che dalle ore 15,59 presiede il Vicepresidente
Rosset.
Rosset (Presidente) -
Per la replica, chiede la parola il
Consigliere Grosjean, ne ha la facoltà.
Grosjean (UVP) -
Sì, ringrazio l'Assessore per le
risposte. Sulla prima parte, sulla parte dell'interpellanza i
numeri sembrano importanti: 531 uscite...beh, penso che siano le
partecipazioni alle battute di caccia. Rimane il fatto però che,
anche se siamo presi da esempio dalle vicine Regioni, siamo
comunque in una situazione ancora molto critica.
Per quanto riguarda la parte a lato dell'interpellanza che ho
voluto portare qui, era proprio per far sentire ai nostri
agricoltori...perché non c'è stata, almeno che io abbia visto,
nessuna presa di posizione ufficiale per dare un po' di
tranquillità ai nostri agricoltori che in queste occasioni, in
queste giornate dove ci si rincontra nelle varie manifestazioni
tutti hanno il terrore di essere beccati col vicino di casa che è
venuto a dargli una mano così inconsciamente, anche perché
dall'altra parte il mettere in regola tutte le persone per una
giornata di lavoro non è poi così semplice, non è che con il
voucher
si risolvono tutti i problemi, anzi è una
complicazione perché non tutti possono fare il
voucher
,
bisogna avere certe caratteristiche, non tutti sono disoccupati,
qualcuno è disoccupato ed è iscritto alle liste di disoccupazione o
meno, quindi la situazione è abbastanza difficile. Mi fa piacere
che l'Assessore abbia già preso posizione, mi farebbe ancora più
piacere se magari si incontrassero anche i produttori, anche le
associazioni per tranquillizzarli un po' su queste situazioni,
perché veramente in questo momento...beh, ormai la raccolta delle
mele è quasi finita, anche quella dell'uva, però un po' di paura in
questi giorni c'è stata. Merci.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Grazie Presidente.
Grazie Assessore per la risposta. Non ci aspettavamo sicuramente
che ammettesse che il problema non è risolto, ma neanche che non lo
affrontasse...con una serietà che invece fa parte un po' di questo
sistema di vedere le cose...basta andare in giro per la Valle
d'Aosta a parlare con le persone per sentire come sta andando con
il cinghiale. La settimana prima esce un grande articolo dove la
Sicilia si richiama alla Valle d'Aosta, purtroppo...e la settimana
dopo c'è un articolo che dice esattamente il contrario di un
coltivatore che si trova per giorni e giorni a combattere da solo
di notte coi cinghiali che entrano, anche perché con
difficoltà...anche le stazioni forestali non possono arrivare
dappertutto, soprattutto quelle che sono state ridotte di organico.
Le abbiamo chiesto un dato generale, anche se poi il dato sulle
stazioni forestali voleva essere puntuale. Faremo un "116" così
saremo...
(interruzione dell'Assessore Testolin, fuori
microfono)
...sì, grazie, però saremo più precisi perché purtroppo, come
sempre, la rappresentazione della realtà è un'altra. Va in giro...e
i cacciatori si lamentano dell'eccesso di burocrazia della
delibera...ripeto sono le delibere del 2013 e del 2015. Un
cacciatore oggi che si sbaglia a prendere un cinghiale deve
prendere due giornate di ferie per compilare tutto quello che c'è
da compilare. Le stazioni forestali si trovano in difficoltà a fare
certe operazioni, soprattutto c'è una flotta di cacciatori che
possono intervenire e questa nostra non è una battaglia né contro i
cacciatori e neanche contro le stazioni forestali, noi vogliamo
andare a fondo di queste delibere, che alla fine enunciano tanti
principi, ma non riescono ad andare al nocciolo del problema e non
è neanche un attacco all'Assessore in quanto tale, non è questo il
problema: il problema è che la politica fa finta di avere gli
strumenti, poi all'atto pratico sul territorio questi strumenti non
funzionano. È quello che dice la gente quando la trovi in quei
momenti che ti dice un po' più chiaramente le cose, perché magari è
fuori da degli uffici: "eh, non ci fidiamo neanche più, siamo
rassegnati, tanto non abbiamo risolto niente", c'è da elencare
tutta una serie di cose che vengono raccontate, sono aumentati gli
incidenti stradali, c'è la questione dei
carnet
di caccia,
con periodi diversi, che non si sa perché non tutti possono andare
a cacciare, c'è la questione appunto delle difficoltà di compilare
i moduli, ci sono tante cose che fanno in modo che oggi la
politica...pur essendosi dati un piano di abbattimento: 690 capi
per il periodo 2015-2019 solo in Bassa Valle, che è la zona
probabilmente più colpita...ci trova comunque nella situazione di
non credere che il problema venga risolto. I cinghiali passano
nelle vigne e con "l'incazzatura" di quelli che coltivano, passano
dove ci sono quei bei campi, dove c'è qualcosa da tirar su, fanno
danni e fanno anche paura perché oggi in certi posti passeggiano
tranquilli per le vie e per i Paesi e non ci si può mettere a
tirare ad un cinghiale in mezzo al Paese.
Allora io, Assessore, le annuncio che, come gruppo, vogliamo
riapprofondire questo tema convocando le associazioni dei
cacciatori, convocando le stazioni forestali in commissione e fare
in modo che la voce della gente non sia la voce rassegnata, ma la
voce di qualcuno che a partire da lei prenda in considerazione il
problema per andare più a fondo nella sua risoluzione, perché non
bastano le belle delibere che abbiamo fatto per dire che il
problema risolto. Sul territorio purtroppo i danni sono tanti e
anche i pericoli che vengono creati.
Presidente -
Punto 18 all'ordine del giorno.
