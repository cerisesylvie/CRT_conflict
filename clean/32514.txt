Classificazione
INDUSTRIA



Oggetto del Consiglio n. 1210 del 26 maggio 2010 - Resoconto
OGGETTO N. 1210/XIII - Interpellanza: "Interventi per
l'insediamento di nuove attività produttive nello stabilimento
della ex Tecdis in comune di Châtillon".
Interpellanza
Ricordato il fallimento della Tecdis che ha coinvolto oltre
400 dipendenti e che vede a tutt'oggi un rilevante numero di
ex-dipendenti senza una nuova occupazione;
Considerato che l'11 maggio scorso il Presidente della
Regione ha richiesto al Curatore fallimentare di "indicare le
possibili prospettive aziendali" al fine di attivare le procedure
in deroga a favore dei 74 dipendenti che rischiano al termine del
primo anno di mobilità di perdere il diritto a percepire la
relativa indennità;
Tenuto conto che il 28 aprile scorso Vallée d'Aoste Structure
ha ottenuto il pieno possesso dello stabilimento e che quindi vi è
la possibilità di attivare nuovi insediamenti industriali;
i sottoscritti Consiglieri regionali
Interpellano
la Giunta regionale per conoscere se e come intenda attivarsi
sia per garantire un reddito agli ex-dipendenti Tecdis ancora in
mobilità sia per insediare nel più breve tempo possibile nello
stabilimento di Châtillon delle nuove attività produttive,
necessarie sia per assorbire la manodopera ex Tecdis sia per dare
una risposta alla rilevante disoccupazione presente nel
comprensorio di Châtillon/Saint-Vincent.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Il fallimento della Tecdis ha coinvolto oltre 400 dipendenti e
vede a tutt'oggi un rilevante numero di ex-dipendenti senza una
nuova occupazione. Considerato che l'11 maggio scorso il Presidente
della Regione ha richiesto al Curatore fallimentare di indicare le
possibili prospettive aziendali al fine di attivare le procedure in
deroga a favore dei 74 dipendenti che rischiano al termine del
primo anno di mobilità di perdere il diritto a percepire la
relativa indennità; tenuto conto che il 28 aprile scorso Vallée
d'Aoste Structure ha ottenuto il pieno possesso dello stabilimento
e che quindi vi è la possibilità di attivare nuovi insediamenti
industriali, chiediamo all'Assessore competente di conoscere se e
come intenda attivarsi, sia per garantire un reddito agli
ex-dipendenti Tecdis ancora in mobilità, sia per insediare nel più
breve tempo possibile nello stabilimento di Châtillon delle nuove
attività produttive, necessarie sia per assorbire la manodopera ex
Tecdis, sia per dare una risposta alla rilevante disoccupazione
presente nel comprensorio di Châtillon/Saint-Vincent.
Président
- La parole à l'Assesseur aux activités
productives, Pastoret.
Pastoret (UV)
- Grazie, Presidente.
Abbiamo già parlato altre volte in questo Consiglio della
situazione Tecdis. Ricordo ancora, come già fatto in passato, che
il riutilizzo dello stabilimento è uno dei punti del programma di
legislatura che è stato presentato in Consiglio, al quale noi
teniamo moltissimo. Pensiamo - come credo anche voi - che sia
necessario insediare in quel polo una nuova attività produttiva che
rinforzi il settore industriale della Media Valle. Ciò detto,
occorre ricordare che ad oggi, indipendentemente dalle nostre
volontà, la situazione del polo Tecdis continua ad essere
condizionata negativamente da una fase di recessione economica
generalizzata e globale, che interessa tutti i mercati e che
conosce dei segnali ancora troppo timidi di ripresa.
Oggi, quindi, nel panorama imprenditoriale generale risulta
abbastanza arduo ricercare e individuare aziende che intendano
posizionarsi
ex novo
in stabilimenti sia pure attrattivi e
prestigiosi come quelli dell'ex Tecdis. Tutto ciò poi è stato
complicato e va ricordato, d'altronde lo fa anche lei nella sua
iniziativa, nella fase recessiva che tutti abbiamo conosciuto anche
dalla complicanza del non possesso dello stabile, che solo
recentemente è tornato in disponibilità della proprietà.
Ho già avuto modo di dire che ad oggi vi è stata la
manifestazione di interesse da parte di alcune aziende, ma si
tratta di semplici interessamenti. Però è oggi possibile, dopo che
lo stabilimento è tornato in proprietà, iniziare quelle attività di
scouting
, rafforzando una ricerca di partner che prima non
era possibile svolgere, a causa della non piena disponibilità dello
stabilimento. Non dobbiamo mai dimenticare che l'indeterminatezza
dei tempi è la condizione più negativa in assoluto per le imprese:
se si tratta con qualcuno, bisogna anche dirgli quando, come e dove
si può dare seguito alle cose che lui ha esigenza di fare: per
queste ragioni non è mai stato realmente possibile condurre una
trattativa su basi concrete, proprio in relazione alla
indisponibilità dell'immobile. Questo come permessa alle premesse
che lei ha fatto.
Lei pone delle questioni e chiede come ci si intenda attivare
"per garantire un reddito agli ex dipendenti Tecdis ancora in
mobilità"
e ricorda la lettera del Presidente della Regione
dell'11 maggio scorso. Per quanto riguarda questa lettera, che è
poi la fase finale attraverso la quale si dimostra che la Regione
si è attivata attraverso il Dipartimento politiche del lavoro in
tutti i modi, il curatore fallimentare si è limitato a fornire solo
verbalmente una risposta informale, che però chiudeva la strada ad
ogni altra prospettiva, dichiarando che non è possibile il ricorso
alla mobilità in deroga per i 74 lavoratori che, avendo meno di 50
anni e che dopo aver percepito le varie indennità previste dalla
legge, ora escono dalla mobilità e non percepiranno più nulla. Ora
noi aspettiamo che arrivi la risposta formale, ma il contenuto, la
sintesi della questione è questa.
Senza la partenza delle attività in loco è evidente che non è
possibile ricollocare i lavoratori; ci sono però tutta una serie di
attività che sono state messe in moto. In prospettiva ne ricordo
una per tutte, che è il cosiddetto "bando multiasse", cioè l'invito
a presentare progetti da realizzare con il contributo del Fondo
sociale europeo 2007-2013, approvato con delibera di Giunta
regionale del 23 aprile 2010. Una delibera che impegna 6.554.000
euro per azioni di formazione professionale e reinserimento
lavorativo. Il bando scade il 30 giugno, ma vi è stata data larga
diffusione, le parti sociali ne sono interessate, però questa è la
data entro la quale gli enti di formazione accreditati devono
presentare le domande che riguardano disoccupati, cassa integrati,
inoccupati.
Quali sono le prospettive di questo bando nel caso degli ex
lavoratori Tecdis, che potranno - se lo ritengono - partecipare
alle numerose iniziative che ne deriveranno? Corsi per panettieri,
pasticcieri, manutentori, operai sociosanitari, agenti per la
sicurezza nel tunnel, pizzaioli, addetti alla cucina, addetti al
bar, orientamento per donne disoccupate, percorsi brevi rivolti a
diplomati in ambiti diversi, tecnici contabili, manutentori
impianti a fune, tirocini finalizzati all'inserimento lavorativo.
Questo è quanto è messo in campo.
Rispetto al sostegno al reddito, sorta di assegno
ad
personam
, che è l'altra richiesta, qui devo reiterare la
posizione più volte espressa da molti di noi, dal Presidente della
Regione anche in occasioni formali, in particolare nel patto dello
sviluppo, dove questa richiesta è stata avanzata, perché siamo
contrari a questo tipo di iniziativa. Peraltro dovrebbe essere
messa in piedi con un percorso legislativo di una certa
complicazione, ma non raggiungerebbe gli obiettivi che riteniamo
siano da perseguire per quanto riguarda il sostegno
all'occupazione.
Detto questo, per quanto riguarda l'insediamento di nuove
attività produttive, mi sembra in premessa di avere dato delle
risposte; ovviamente ora stiamo mettendo in piedi alcune iniziative
che ci consentiranno di partire con delle certezze maggiori alla
ricerca di imprese che vi si possono insediare. Ho l'obbligo di
dire in conclusione che questa non è una cosa che si fa in tempi
brevi o brevissimi, anche perché non è che possiamo insediare
chiunque, lì, per poi avere dopo poco tempo lo stesso problema che
abbiamo tribolato ad affrontare e che non siamo riusciti a
risolvere
in toto
finora.
Président
- La parole à la Conseillère Carmela
Fontana.
Fontana (PD)
- Ringrazio l'Assessore proprio per la
schiettezza e il modo in cui mi ha risposto all'interpellanza. Sa
già da parte nostra che queste cose le capiamo, sappiamo
l'interessamento della Regione e quanto si sta lavorando. L'unica
cosa positiva è che siamo tornati in possesso di questa struttura,
che non è una cosa da poco, ma alla fine diciamo che siamo ancora
ad un punto di partenza per questi lavoratori, anche se si è fatto
tanto.
Quello che mi chiedevo era capire se per tutti questi 74
lavoratori - io la dico così, perché sentire questi lavoratori che
sono arrivati veramente alla disperazione in Bassa Valle, in quanto
il lavoro manca e non hanno prospettive - ci fosse la possibilità,
per chi è vicino alla pensione, però dico questo non sapendo... non
mi sono interessata di capire se tanta gente è giovane, ma mi
sembrava di sentire che sono superiori a 50 anni... se ci fosse
l'impegno o la possibilità di un eventuale prepensionamento, per
andare incontro a quelli che non riusciranno a trovare più lavoro.
Effettivamente non so che risposte riusciamo a dare a tutti questi
lavoratori che hanno perso il lavoro, poi magari ci troviamo un
altro momento per... grazie.
