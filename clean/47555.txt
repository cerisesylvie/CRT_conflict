Classificazione
ASSISTENZA SOCIALE
Asili nido
ISTRUZIONE PUBBLICA



Oggetto del Consiglio n. 3808 del 11 luglio 2024 - Resoconto
OGGETTO N. 3808/XVI - Approvazione di risoluzione: "Impegno a
dare avvio al progetto sperimentale del sistema integrato 0-6 anni
mantenendo il modello scolastico in essere presso i plessi
coinvolti".
Bertin (Presidente) -
Punto 66.03.
Consigliere
Restano, a lei la parola per illustrare la risoluzione.
Restano (GM) -
Sarò brevissimo. Abbiamo discusso per
parecchio tempo oggi del sistema integrato per l'infanzia 0-6, ci
siamo confrontati a lungo, anche in maniera accesa, faccio
riferimento al documento con la richiesta di audizione delle
insegnanti, che è programmata già per la prossima settimana. Era
importante che la politica trovasse un accordo per dare una prima
risposta e un segnale forte a queste insegnanti da parte di questo
Consiglio, la risposta è arrivata, tutti insieme abbiamo condiviso
di presentare questa risoluzione dove l'Assessore si impegna "a
invitare il Dirigente scolastico dell'istituzione scolastica Grand
Combin, nel rispetto dell'autonomia scolastica, a costituire un
gruppo di lavoro da attivare il 1° di settembre 2024, del quale
dovranno far parte le insegnanti della scuola dell'infanzia
dell'istituzione scolastica al fine di adattare, implementare e
modificare, se necessario, le proposte già formulate; a dare avvio
al progetto sperimentale 0-6 mantenendo comunque il modello
scolastico in essere presso i plessi coinvolti, in modo da
garantire la continuità e il mantenimento della verticalità
preesistente del curricolo scolastico; in ultimo, a continuare a
prevedere il coinvolgimento delle insegnanti interessate dai
progetti in tutte le fasi della sperimentazione, con la
disponibilità a rivalutarne gli effetti, se necessario, e a
condividerne gli sviluppi ed esiti con tutte le istituzioni
scolastiche". Il Presidente della V Commissione dovrà poi
provvedere a trasmettere tempestivamente gli esiti delle audizioni
agli Assessori competenti.
Presidente -
Per il Governo, la parola all'assessore
Jean-Pierre Guichardaz.
Guichardaz J. (FP-PD) -
Brevemente, solo per ribadire che
i progetti sono i cosiddetti "progetti" sul segmento 0-6, come ho
già detto, sono progetti autonomamente attivati dalle istituzioni
scolastiche in accordo con i territori.
Rispetto al progetto Grand Combin, ho avuto modo prima di
evidenziare che il processo, così come mi è stato trasmesso dalla
Dirigente dell'istituzione, è un processo assolutamente condiviso e
lo è già stato sin dall'inizio, quindi diciamo che questa
risoluzione va nella direzione in qualche modo di confermare un
processo già in atto, anche con l'obiettivo, visto che abbiamo
ricevuto questa raccolta di firme da parte di 191 insegnanti
preoccupate rispetto a questo tipo di percorso che come ho avuto
modo di spiegare, è un percorso che sta seguendo assolutamente un
iter di piena condivisione, di sedimentazione e che si propone come
obiettivo, come ho detto prima, quello di inserire nel sistema
educativo tutti i bambini già a partire dalla più tenera età senza
in nessuna maniera stravolgere modelli precostituiti e senza che vi
sia una condivisione da parte di tutti gli attori e di tutti i
soggetti, cioè di tutta la comunità educante.
Questa risoluzione quindi va nella direzione, poiché il 17
luglio prossimo avete inserito un'audizione di una rappresentante
immagino del personale che ha firmato la richiesta di chiarimenti,
di dare un segnale anche di condivisione da parte di tutto il
Consiglio regionale con l'impegno da parte di tutti anche di
accogliere in qualche modo le considerazioni e dare le dovute
spiegazioni e le dovute soddisfazioni.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Voteremo questa risoluzione, ci tengo
però a sottolineare due questioni: la prima è che la disponibilità
della maggioranza ad accettare le richieste della minoranza di
iscrivere risoluzioni urgenti funziona a corrente alternata, alcune
cose vengono accettate perché si ritiene che ci sia la necessità di
discutere il punto nel momento in cui i proponenti lo richiedono,
per altre no. Dicendo ciò stigmatizziamo nuovamente la scelta che
avete fatto ieri, scelta di maggioranza non dico di non accettare
l'impegnativa, ma nemmeno di permettere che si potesse discutere
nel momento in cui si parlava di emergenza legata all'alluvione,
una risoluzione che era totalmente in linea, quindi ancora una
volta l'atteggiamento è assolutamente da parte nostra da ritenere
molto scorretto.
La risoluzione che è stata presentata ho detto che la voteremo,
pur ritenendo che sia parziale perché si concentra in modo
particolare soltanto sul progetto che dovrà partire nella Grand
Combin. È vero, e lo dimostra anche la correzione che vediamo sulla
risoluzione, che poi al terzo punto degli impegni all'Assessore c'è
anche quello di prevedere il coinvolgimento delle insegnanti
interessate dai progetti - prima era limitato soltanto al progetto
dell'istituzione Grand Combin - in tutte le fasi della
sperimentazione.
È corretto, a nostro avviso, e lo abbiamo detto fin
dall'illustrazione dell'interpellanza, che ci sia un maggiore
coinvolgimento di tutte le insegnanti, tant'è vero che a firmare
quella richiesta di audizione che abbiamo ricevuto sono state 191
persone - correggiamo perché non sono più 195 persone -, molte
delle quali interessate anche dal percorso che è stato messo in
corso, il 12% ci è stato detto, quindi è corretto che venga fatto
un approfondimento e questo dovrà essere fatto però per tutti.
Il gruppo di lavoro quindi che si chiede di costituire,
invitando il Dirigente scolastico di quell'istituzione, a nostro
avviso, dovrebbe essere ampliato e portato anche all'attenzione
degli altri, però va bene, votiamo la cosa e ancora una volta
rileviamo che c'è uno strano modo di operare.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Il nostro gruppo aveva già presentato
iniziative sul tema negli scorsi Consigli inerente in questo caso
gli alunni anticipatari, ci eravamo già confrontati con il collega
Restano sul tema, quindi non siamo intervenuti precedentemente.
Siamo d'accordo con la
ratio
della risoluzione, sono
necessarie rassicurazioni del corpo insegnante e un'azione il più
possibile condivisa, quindi voteremo la risoluzione.
Presidente -
Non ci sono altri interventi, metto in
votazione. La votazione è aperta. La votazione è chiusa.
Presenti, votanti e favorevoli: 35
La risoluzione è approvata all'unanimità.
