Classificazione
ASSISTENZA SANITARIA E OSPEDALIERA



Oggetto del Consiglio n. 298 del 10 febbraio 2021 - Resoconto
OGGETTO N. 298/XVI - Interrogazione: "Esistenza di una lista
di riserva di soggetti con diritto di priorità nell'effettuazione
dei vaccini".
Marguerettaz (Presidente) -
Punto n. 5 all'ordine del
giorno. La parola all'assessore Barmasse.
Barmasse (UV) -
Alla domanda relativa all'esistenza di
una lista di riserva di soggetti con diritto di priorità nella
effettuazione dei vaccini posso rispondere che, viste le modalità
di convocazione e prenotazione adottate, si reputa che il numero di
dosi residue possa essere modesto. Tenuto conto dell'importanza di
possedere delle liste di riserva, in merito il Direttore sanitario
dell'Azienda USL ha comunicato che l'Azienda si è attivata per
disporre di una lista da parte della Direzione medica di presidio
di soggetti ultraottantenni ricoverati al Parini che possono
dichiarare la propria disponibilità a essere vaccinati, una sorta
di preadesione capace di esprimere un valido consenso informato se
richiesto dal paziente alla presenza di un parente o
caregiver
. Operativamente a fine seduta vaccinale il medico
e l'infermiere vaccinatore devono spostarsi nei reparti per la
somministrazione delle dosi e al termine della procedura caricano i
dati sul portale fissando un nuovo appuntamento. Un secondo
meccanismo è quello di creare una lista aperta di operatori
sanitari non ancora vaccinati disponibili a venire al punto vaccini
con un preavviso minimo.
Punto n. 3: occorre disporre per la fase in cui si procederà
alla somministrazione massiva sul territorio di elenchi di persone
disponibili alla vaccinazione da fornire a Info Tamponi
appartenenti a categorie a rischio per patologia o esercenti
attività a rischio, ad esempio: DH dializzati, altri pazienti
ambulatoriali, ciechi, ipovedenti, autisti di trasporti per
disabili, personale operante nei servizi per la prima infanzia,
operatori servizi funebri, alimentaristi, operatori
dell'ospitalità, eccetera, compatibilmente con le fasce orarie
estremamente ridotte consentite dalle procedure, cioè al termine
delle sedute vaccinali.
Pertanto attualmente l'Azienda USL ha predisposto alcune
tipologie di liste di riserva e sta definendo ulteriori liste ma al
momento si è sempre sopperito alla mancata presentazione di persone
convocate per la vaccinazione. Sinora sono stati cioè vaccinati
pochi pazienti nei reparti e i resi giornalieri sono smaltiti
prevalentemente raccogliendo la disponibilità di operatori sanitari
non ancora vaccinati.
Presidente -
Per la replica, ha chiesto la parola la
collega Spelgatti.
Spelgatti (LEGA VDA) -
Assessore, mi fa molto piacere che
abbiate accolto la proposta che vi ho fatto e non è la prima volta
che dal momento in cui depositiamo noi le interrogazioni e le
interpellanze e i quindici giorni che decorrono prima del
Consiglio, delle cose si muovono e quindi mi fa molto piacere.
Da dove nasce questa interrogazione? Nasce appunto dalla
segnalazione relativa al fatto che nel momento in cui venivano
scongelate le dosi e delle persone chiamate non si presentavano,
queste dosi chiaramente venivano alcune volte buttate via,
soprattutto all'inizio, oppure fatte a persone che, in realtà, non
avrebbero avuto il diritto di priorità ma prese lì sul momento,
quindi persone che comunque in qualsiasi altro modo non avrebbero
avuto quel diritto di priorità. Da lì mi è venuta appunto in mente
l'idea di dire: però ci vorrebbe comunque una lista di sostituti da
poter chiamare nel momento stesso in cui si vede in quella giornata
che, per i motivi più svariati, qualcuno non si presenta e quindi
queste dosi non è giusto che vengano comunque buttate via, o
comunque date a persone che non hanno il diritto di priorità, ma ci
si può organizzare in maniera tale che ci sia appunto una lista di
riserva per far sì che queste dosi comunque vengano date alle
persone che hanno questo diritto di priorità. Mi fa piacere quindi
che l'Azienda si sia mossa in questa direzione e pertanto sono
particolarmente soddisfatta.
