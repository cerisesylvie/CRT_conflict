Classificazione
COMMERCIO
Fiere, mostre e mercati



Oggetto del Consiglio n. 2218 del 8 febbraio 2012 - Resoconto
OGGETTO N. 2218/XIII - Reiezione di mozione: "Iniziative
intraprese e investimenti da attuare per dare risalto alla
partecipazione della Regione all'Expo 2015".
Mozione
Premesso che fin dal 2008 il Bureau International
des
Expositions ha designato Milano quale sede per l'esposizione
universale del 2015 che si annuncia come un evento straordinario
incentrato sui temi del nutrimento del pianeta e dell'energia per
la vita;
Ritenendo indispensabile che la nostra Regione pianifichi per
tempo la propria partecipazione a questa manifestazione,
coinvolgendo la comunità valdostana, il suo tessuto economico e
produttivo, gli ambienti socialmente e culturalmente più coinvolti
nelle tematiche oggetto dell'incontro che si svolgerà per la prima
volta da molti anni proprio nelle vicinanze della Valle
d'Aosta;
Auspicando che attraverso un'opportuna programmazione si
possa dare visibilità alla tradizione, alla creatività, alla
capacità di difesa delle risorse naturali e all'innovazione
valdostana nel settore alimentare e degli sforzi che la Valle
d'Aosta essa fa per un'alimentazione sana, sicura e sufficiente ad
ogni livello;
Il Consiglio regionale
Impegna
la Giunta regionale ad un'illustrazione e ad un confronto,
entro 60 giorni, con le competenti commissioni consiliari sulle
iniziative finora intraprese in vista dell'evento, sulle modalità
con cui intende coinvolgere la comunità regionale e sulle misure e
gli investimenti che si intendono attuare per dare il giusto
risalto e l'efficacia auspicata alla partecipazione della nostra
Regione all'Expo 2015 di Milano.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Colleghi, sappiamo che dall'ottobre 2010 la città di Milano è
città designata per essere sede dell'esposizione universale del
2015, si tratta di un evento di grandissimo rilievo, credo siano
109 anni che la città di Milano non accoglie un evento di questa
portata, dal lontano 1906, e il tema individuato per questa
manifestazione, che non è di breve durata, ma di lungo periodo,
insistendo su un'intera annualità, è di assoluto interesse: nutrire
il pianeta, energia per la vita, con uno sguardo su tutto quanto
riguarda l'alimentazione, la mancanza di cibo in alcune parti del
mondo, l'educazione alimentare, la tematica degli OGM e tutto
quanto può ricollegarsi alla problematica della nutrizione.
Abbiamo sotto gli occhi tutti la dimensione dell'evento che
porterà oltre 20.000.000.000 di euro di investimenti sulla città e
su tutto il complesso del territorio che è interessato all'evento,
saranno creati in questi cinque anni qualcosa come 70.000 posti di
lavoro collegati a questa iniziativa, sono attesi 29.000.000
turisti - credo che all'acuto sguardo del nostro Assessore al
turismo non sarà sfuggita l'entità della movimentazione turistica
-, con una media di 160.000 visitatori attesi ogni giorno durante
l'anno, con 175 Paesi espositori e quasi 7.000 eventi programmati.
Abbiamo solo voluto ricordare l'entità di questo evento e chiedere
che questo Consiglio si interroghi sulle modalità con le quali
vorrà la Valle d'Aosta giungere a tale appuntamento. Se lo
segnaliamo, è perché già da oltre un anno le forze economiche della
Regione hanno manifestato attenzione ed interesse per questa
vicenda: mi riferisco ad una sollecitazione che risale al febbraio
2011 da parte dell'Associazione industriali, oggi Confindustria
della Valle d'Aosta, la cui Presidente ha ricordato in quella
circostanza come la Valle d'Aosta sia vicinissima a Milano, un po'
più lontana ferroviariamente parlando, purtroppo...ma come sia
possibile ed interessante per gli operatori economici della Valle
d'Aosta essere parte di questa iniziativa, assumere un ruolo. Credo
sia questo un interesse non solo del mondo economico ed
imprenditoriale regionale, ma anche di molte altre categorie, di
lavoratori, di imprenditori del settore agricolo, della
trasformazione agroalimentare, di operatori culturali e artistici,
che possono inserire sia il loro pensiero che le loro azioni e le
loro iniziative in questo grande momento internazionale. Questo
però, Signori della Giunta, penso non possa avvenire senza
un'adeguata programmazione, uno sguardo lungo e un percorso di
costruzione che sia sensibilmente diverso da quello che molto
spesso purtroppo è utilizzato nel cogliere all'ultimo momento
sollecitazioni di varia natura e di arrivare con eventi a spot, con
iniziative, se non improvvisate, scarsamente preparate e in ogni
caso non accompagnate da un processo culturale di discussione e di
approfondimento, di elaborazione, di progettazione, che veda
coinvolti i vari soggetti di questa nostra comunità. Penso alle
organizzazioni imprenditoriali, penso a singoli imprenditori, penso
ad organismi culturali, penso ad organismi scientifici della Valle
d'Aosta: mi pare che un evento come l'
Expo
di Milano
dovrebbe essere il punto di arrivo di un percorso corale di questa
nostra Regione, non solo come amministrazione, non solo come ente
regionale, ma come comunità globalmente interessata a portare la
propria piccola, ma significativa esperienza, penso fra gli altri
aspetti a quello della conoscenza delle tradizioni alimentari come
elemento culturale che è indicato dagli stessi organizzatori come
uno degli obiettivi primari dell'
Expo
.
Cosa chiediamo in sintesi è presto detto: che la Giunta
regionale illustri alle commissioni consiliari le iniziative che
può avere eventualmente intrapreso finora, ma questo non è a nostra
conoscenza ancora avvenuto, in vista dell'evento, ossia che si
sappia cosa si muove nella "pancia" dell'Amministrazione regionale,
se qualcuno ha già stabilito opportuni contatti, se ci sono
decisioni, anche perché crediamo che questo non possa prescindere
da pianificazione finanziaria, dall'accantonamento di adeguate
risorse per far fronte ad una presenza significativa in questa
circostanza...e sulle modalità con cui si vuole coinvolgere la
comunità e i suoi operatori negli investimenti che vanno attuati,
affinché la nostra Regione abbia non un ruolo esorbitante o
esagerato, ma il giusto risalto e la sua presenza abbia l'efficacia
che auspichiamo, anche con ritorni in termini turistici, ricettivi
e indirettamente economici; questo è il significato di un impegno
politico che chiediamo attraverso la mozione che poniamo
all'attenzione del Consiglio. Grazie.
Presidente
- Dichiaro aperta la discussione generale. Se
non ci sono richieste di intervento, dichiaro chiusa la discussione
generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Il collega Louvin pone a questo Consiglio un tema molto
importante che l'Amministrazione regionale, in particolare il
Governo, ha avuto modo di seguire con grande attenzione. Credo che
abbiano seguito con grande attenzione un po' tutti gli addetti ai
lavori, coloro che si interessano di politica, coloro che seguono
il
côté
progettuale, c'è stato anche un grande dibattito
attorno all'
Expo
; ritengo che una partita importante si sia
giocata per le elezioni municipali di Milano. La Giunta regionale
fin dal 2008 ha dedicato tutta l'attenzione dovuta all'esposizione
universale del 2015 e cercherò di dare corpo a questa affermazione
in modo puntuale.
Il 27 ottobre 2008 si è tenuto un primo incontro fra il
Segretario generale della Regione, alcuni coordinatori regionali a
testimonianza di quanto diceva il collega Louvin, ovvero che è un
evento trasversale, dove c'è la possibilità di presentare la Valle
d'Aosta a 360 gradi: in particolare i Dipartimenti
dell'agricoltura, turismo, sport e commercio, politiche strutturali
e affari europei, territorio e ambiente, trasporti. L'incontro si è
tenuto con il dottor Roberto Daneo, Direttore del Comitato per la
candidatura di Milano ad ospitare
l'Expo 2015
, e la dott.ssa
Federica Busa, Responsabile della comunicazione presso il BIE
(Bureau International des Expositions) finalizzato a verificare i
profili di promozione dell'offerta turistico-culturale, logistica,
che potrebbero interessare la Valle d'Aosta in relazione
all'esposizione universale che si terrà a Milano da maggio ad
ottobre 2015, dedicata al diritto ad un'alimentazione sana, sicura
e sufficiente per tutto il pianeta. Durante l'incontro sono stati
considerati gli aspetti afferenti la ricettività, gli eventi
collaterali da organizzare in concomitanza all'
Expo
(la
Foire d'été
per parlare di un evento che possiamo
valorizzare), partecipazione alla realizzazione dell'
Expo
montagna
, strutturazione di pacchetti turistici per soggiorni
di una settimana in Valle d'Aosta comprendenti sia la visita
all'
Expo
, lettera di candidatura dei tour operator a
promozione congiunta, realizzazione di un padiglione espositivo
dedicato alla Valle d'Aosta per valorizzare la filiera
agroalimentare locale, in cui collocare un punto di ristoro,
sdoganamento temporaneo delle merci destinate all'
Expo
. Il
12 maggio 2009 il Presidente della Regione ha incontrato il
Segretario generale del BIE, dottor Loscertales, in visita in Valle
d'Aosta per definire il contributo del BIE alla politica di
internalizzazione in atto presso l'Università della Valle d'Aosta e
nel contempo per un confronto sulla partecipazione della stessa al
progetto
Expo Milano 2015
. A tal proposito è emerso come il
Governo intenda valorizzare la presenza delle Regioni all'evento
attraverso l'allestimento di appositi padiglioni, finalizzati alla
promozione turistico-culturale delle stesse. A giugno 2011 il
Segretario generale della Regione ha incontrato nuovamente i
dottori Daneo e Busa per un esame congiunto dei vantaggi che
potrebbero derivare dalla partecipazione della Valle d'Aosta
all'
Expo
, in particolare è stato posto l'accento sulle
seguenti iniziative: promozione dell'offerta turistica regionale in
abbinamento alla visita dell'
Expo
, organizzazione di forum
integrati all'
Expo
, sebbene logisticamente decentrati, uno
dei quali potrebbe essere localizzato proprio sul territorio
regionale, individuazione della tematica cui dedicare il padiglione
espositivo regionale, presentazione di un progetto chiave regionale
che nell'occasione beneficerà di ampia diffusione su scala
internazionale.
Recentemente di nuovo il Segretario generale della Regione ha
contattato il dottor Daneo per un aggiornamento sull'avanzamento
delle attività preparatorie anche a seguito della nomina ad agosto
2011 del Presidente della Regione Lombardia Formigoni quale
Commissario generale che cura la tenuta dei rapporti con gli altri
Stati e del Sindaco di Milano Pisapia quale Commissario
straordinario, che cura, fra l'altro, gli aspetti logistici e
infrastrutturali per l'organizzazione dell'
Expo
. Inoltre si
è appreso che il Governo intende a breve procedere alla nomina di
un commissario per il padiglione italiano e il coordinamento degli
spazi regionali e che i rapporti con la società
Expo 2015
saranno avviati e gestiti attraverso la Conferenza delle Regioni e
delle Province autonome. Sarà in questo ambito che nel prossimo
futuro sarà avviato, con il Commissario che verrà incaricato
prossimamente per i rapporti con le Regioni, quanto necessario per
concretizzare la partecipazione della Valle d'Aosta all'
Expo
2015
.
Con riferimento alle finalità della mozione, pertanto la Regione
ha intrapreso con la dovuta tempestività le azioni necessarie per
cogliere al meglio l'opportunità rappresentata dall'evento.
Ovviamente tali azioni hanno dovuto tener conto del lungo e
complesso processo che ha condotto alla costituzione degli
organismi di gestione dell'
Expo
. Ora che il quadro degli
interlocutori è pressoché completo, sarà possibile pianificare nel
concreto le iniziative regionali. Raccogliamo quindi lo spirito
della mozione e la sollecitazione a pianificare in modo puntuale e
con un'ampia condivisione con la Comunità valdostana la nostra
partecipazione all'
Expo 2015
, ma non è possibile accogliere
la tempistica proposta, in quanto solo con la prossima nomina del
Commissario incaricato per i rapporti con le Regioni sarà possibile
avviare, nell'ambito della Conferenza dei Presidenti delle Regioni
e delle Province, la definizione di dettaglio per la nostra
partecipazione a questo evento. Sicuramente quando questo avverrà,
c'è un impegno formale da parte del Governo regionale, mio e del
Presidente della Regione, ad informare le commissioni consiliari e
il Consiglio delle evoluzioni che ci saranno e delle decisioni
assunte, ma quella tempistica che viene indicata riteniamo non sia
corretta. Chiediamo quindi, a fronte di questo impegno, se il
gruppo proponente ritiene di poter ritirare la mozione; in caso
contrario, reputiamo che ci si debba astenere sulla mozione.
Presidente
- La parola al Consigliere Louvin.
Louvin (ALPE)
- Grazie Presidente.
Mi pare di intuire che nessun collega abbia piacere di
associarsi alla discussione, quindi due brevi puntualizzazioni e
poi esauriremo il punto con la votazione della mozione, perché
riteniamo che non sia stata colta l'intenzione dei proponenti e
l'invito che noi rivolgiamo ad operare in modo diverso dalla
procedura seguita sino ad ora. Lei ci ha detto Assessore che il
Governo regionale fin dal 27 ottobre 2008 è attento alla vicenda,
ha avuto in quella circostanza il primo incontro con responsabili
emananti dal Comitato dell'
Expo
, che si sono susseguiti,
anche se con una cadenza abbastanza rarefatta, quasi di anno in
anno, ulteriori incontri con varie personalità. Quattro anni nei
quali, da quanto lei ha detto, deduco che non è stato costituito un
gruppo di lavoro, non è stata attivata una riflessione
inter-assessorile, o comunque aperta al mondo economico o
imprenditoriale in vista di questo evento. Lei mi dice che c'è
tempo, fra qualche mese avremo anche questo fantomatico Commissario
che si occuperà dell'
Expo
, siamo nel quadro della Conferenza
delle Regioni. Assessore, siamo molto distanti da quello che noi
pensiamo vada fatto di fronte ad un evento come questo: un evento
come questo si prepara con anni di anticipo, con un forte
coinvolgimento di pensiero, di strategie, di energie della
comunità, perché le ricadute potrebbero essere rilevantissime.
Quando sentiamo che si pensa a qualche pacchetto turistico, a
dei padiglioni, noi riteniamo che non si sia colto lo spirito di
questo evento, non si sia colto il fortissimo convogliamento che
determina una manifestazione di tale calibro e che non si sia colto
soprattutto il valore fondante - su cui lei non ha speso una parola
- di questa scelta di parlare dei problemi della sostenibilità
dell'alimentazione su scala planetaria in un luogo così vicino alla
Valle d'Aosta e che ci può vedere partecipi del discorso. Abbiamo
la sensazione che la Regione si stia attrezzando sul piano
burocratico ad agire come agisce nei confronti di qualsiasi borsa
del turismo, anzi le lasciamo un attimo da parte, perché faranno
presto oggetto di discussione di nuovo per l'assenza già annunciata
da parte di questa Regione alla borsa del turismo, ma a qualsiasi
evento ordinario che abbiamo di fronte...quindi ci sta dicendo: "un
po' di pazienza, poi vi faremo sapere cosa si farà a suo tempo",
eccetera. Non è questo l'invito che abbiamo rivolto al Governo
regionale, ci dispiace molto che sia stato interpretato in termini
puramente formali di poter avere una breve interlocuzione con gli
Assessori. Speravamo di mettere in moto qualcosa, insieme a lei
naturalmente, che insieme al Governo regionale siete i soggetti
trainanti di un'iniziativa di questo genere, ma vediamo che in
questa, come in altre situazioni, la Regione non è interessata ad
assumere un ruolo trainante. Ce ne rammarichiamo, manteniamo molto
sommessamente per la votazione tale mozione, ma sottolineiamo come
l'approccio una volta di più, Assessore, da parte del Governo e suo
in particolare in questo caso, sia decisamente al di sotto delle
potenzialità, delle doverose ambizioni e delle grandissime
opportunità che si aprono in tale circostanza alla Valle d'Aosta.
Naturalmente le informative che verranno saranno gradite, questo è
un
minimum
, e non possiamo che ringraziarla, ma il mancato
coinvolgimento non tanto nostro di Consiglieri di opposizione, qui
abbiamo ben poco da metterle sul tavolo, ma degli operatori
economici della Valle d'Aosta di fronte ad una vicenda come questa
ci pare estremamente negativo. Grazie.
Presidente
- Pongo in votazione la mozione in
oggetto:
Consiglieri presenti: 26
Votanti e favorevoli: 7
Astenuti: 19 (Agostino, Benin, Bieler, Alberto Cerise, Comé,
Crétaz, Empereur, Hélène Impérial, Isabellon, André Lanièce,
Lattanzi, Maquignaz, Marguerettaz, Pastoret, Prola, Emily Rini,
Rosset, Salzone, Manuela Zublena)
Il Consiglio non approva.
Presidente
- Con questa votazione, vista l'ora, dichiaro
conclusi per questa mattinata i lavori dell'odierna adunanza del
Consiglio regionale, i lavori riprenderanno alle ore 15,30.
La seduta è tolta.
---
La seduta termina alle ore 12,59.
