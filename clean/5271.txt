Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 163 del 10 marzo 1983 - Resoconto
OGGETTO N. 163/VII - RATIFICA DELLA DELIBERAZIONE N. 474, IN
DATA 28 GENNAIO 1983, ADOTTATA DALLA GIUNTA REGIONALE IN VIA
D'URGENZA.
Oggetto n. 474 in data 28 gennaio 1983
:
Lavori di costruzione di una passerella
pedonale
all'innesto della strada regionale n. 7 Saint-Vincent-Erésaz in
Comune di Saint-Vincent - Appalto dei lavori a licitazione privata
- Approvazione ed impegno di spesa.
PRESIDENTE
: Ha chiesto di parlare il Consigliere Péaquin.
Ne ha facoltà.
PEAQUIN - (P.C.I.):
Avevo chiesto se era possibile
rinviare l'approvazione di questa ratifica in quanto volevo avere
chiarimenti dall'Assessore ai Lavori Pubblici Borbey in merito.
Quando ho letto questa delibera non riuscivo a rendermi ben conto
dove fosse stata eseguita l'opera, in quanto pensavo che ci sono
diverse richieste nel Comune di Saint-Vincent. Vorrei conferma da
parte dell'Assessore che si tratta della passerella sul ponte
Neran, in Comune di Châtillon, vicino alla scuola superiore.
Quest'opera è stata chiamata appunto marciapiede e non
collegamento con una strada di Erésaz. Un pò di confusione esiste
anche perchè, sul piano regolatore di Saint-Vincent, è tracciata
questa strada che dovrebbe servire a sfoltire il traffico dal
centro del paese verso Brusson e non solo verso Erésaz. Se si
tratta di quest'opera vorrei sapere se è intenzione
dell'Assessorato, visto che si parla di innesto con la strada di
Erésaz, continuare questa strada fino ad arrivare al collegamento
con la strada del Colle di Joux e quali sono stati gli impedimenti
che ne hanno ritardato tanto la realizzazione. E' stato costruito
(anche questo era ritenuto urgente) il piazzale vicino alla scuola
superiore? Sono stati risolti i problemi di quella casetta che
esiste fra la scuola ed il ponte? Di quale larghezza sarà il
marciapiede?
PRESIDENTE
: Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
In effetti il Consigliere Péaquin ha
ragione, forse la dicitura "passerella" non è delle più esatte; è
stata chiamata così perchè fa parte del progetto più ampio
dell'imbocco della nuova strada regionale di Erésaz. L'opera è
proprio quella che dice il Consigliere Péaquin. Questo marciapiede
ha una larghezza di 2 metri, più la posizione del guard-rail che
occuperà circa 30 cm. di spazio. Il costo non è indifferente poichè
ci sono state delle difficoltà tecniche in quanto fare questa
passerella a sbalzo comportava un danno non indifferente ai conci
oltre a doverla incastrare nel vecchio ponte per quasi metà della
carreggiata e, dato che il traffico è intenso, si è ritenuto di
dover scegliere questa strada.
Il ritardo, in effetti, è provocato in parte anche dalle
trattative che abbiamo avuto con la SITAV per avere a disposizione,
durante l'esecuzione dei lavori, anche il tratto antistante quel
piccolo fabbricato che è ancora occupato da una famiglia; però, a
seguito di impegni precisi da parte della SITAV, nell'arco
dell'esecuzione dei lavori questa parte di fabbricato verrà
liberata ed il marciapiede potrà continuare fino alla scuola "Villa
Panorama", perchè diversi allievi vengono a piedi da
Saint-Vincent.
Per quanto concerne il discorso della continuazione della strada
regionale per congiungersi con la strada che va al Colle di Joux, è
stato appaltato un primo tratto; è in fase di appalto un secondo
tratto, almeno per servire i due villaggi a monte, uno in Comune di
Châtillon e l'altro in Comune di Saint-Vincent. Non è ancora
appaltato il tratto terminale, che congiunge la strada, perchè
l'importo totale si aggira sugli 800 milioni.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
