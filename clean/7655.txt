Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 743 del 4 ottobre 1989 - Resoconto
OGGETTO N. 743/IX - Sovvenzione alla Consulta regionale per
la condizione femminile per l'organizzazione del corso per donne
imprenditrici "La gestione dell'attività imprenditoriale tramite
l'utilizzazione del personal computer" - Impegno di spesa.
Presidente - Do lettura del testo della delibera:
IL CONSIGLIO DELIBERA
1. di approvare l’erogazione a favore della
consulta regionale per la condizione femminile di una sovvenzione
di L. 60.000.000 per l’attuazione
dell’intervento formativo concernente
l’organizzazione del corso per donne imprenditrici:
"La gestione dell’attività imprenditoriale tramite
l’utilizzazione del personal computer".
2. di impegnare la spesa di L. 60.000.000 (sessantamilioni) con
imputazione della spesa al cap. 36060 del bilancio di previsione
della Regione per l’esercizio finanziario 1989
("Contributi per iniziative e manifestazioni economiche e per il
potenziamento delle attività economiche") che presenta la
necessaria disponibilità:
3. di stabilire che alla liquidazione della spesa si provveda a
corso ultimato previa presentazione di relazione sui risultati
conseguiti e della documentazione delle spese sostenute.
Presidente - Ha chiesto di parlare l’Assessore
all’Industria, Commercio, Artigianato e Trasporti
Lanivi, ne ha facoltà.
Lanivi (ADP)
- Questa iniziativa, rispetto alla quale è
stato proposto questo intervento
dell’Amministrazione regionale, è stata avanzata
dalla Consulta regionale per la condizione femminile.
L’adesione della Regione a questa iniziativa è
giustificata perchè essa rientra nel quadro delle azioni tese a
qualificare l’imprenditoria locale, e in questo caso
ci pare particolarmente interessante quella che vede le donne come
protagoniste.
Scopo dell’iniziativa è quello di realizzare un
corso destinato a migliorare le qualità gestionali delle donne
imprenditrici in ogni settore, sia quello artigiano, commerciale o
alberghiero.
Il corso prevede una parte teorica, che affronta il problema
della gestione aziendale, e una parte pratica, che prevede
l’utilizzazione della mansioni teoriche tradotte poi
con l’utilizzo di personal computer.
La realizzazione del corso vede protagonista la Consulta
regionale per la condizione femminile, la quale si avvale delle
prestazioni della Cooperativa Imprendildonna, con sede in Roma, che
collabora con la Commissione Ministeriale per le pari opportunità,
per l’attuazione di azioni positive a favore delle
donne lavoratrici o imprenditrici.
La direzione del corso è affidato alla Dott.ssa Ilaria Bianca,
che è una dirigente dell’Ilva, che svolgerà anche
lezioni teoriche, mentre le esercitazioni pratiche per
l’utilizzo dei personal computer sono svolte dal
Dott. Francalazzi e dal Dott. Landucci.
Questo è quanto devo aggiungere ad una, credo, già chiara
illustrazione della deliberazione che viene proposta
all’esame del Consiglio. Mi pare sia da sottolineare
con favore questa iniziativa, che la Consulta femminile ha assunto
nel campo economico della nostra Regione.
---
Si dà atto che alle ore 11,30 assume la Presidenza il
Vicepresidente Beneforti.
---
Presidente
- E’ aperta la discussione
generale. Ha chiesto di parlare il Consigliere Mafrica, ne ha
facoltà.
Mafrica (PCI) -
Siamo d’accordo su questa
iniziativa, perchè ci pare giusto che ci sia da parte delle donne
un interesse a svolgere nel modo più qualificato possibile funzioni
manageriali.
Vorremmo però avere - in questo senso rivolgo un invito al
Presidente del Consiglio - un incontro con la Consulta stessa per
valutare tutte le diverse iniziative. Crediamo che la Consulta
abbia sotto esame l’intera condizione femminile,
quindi questa parte ma anche altre parti che gradiremmo
conoscere.
Presidente
- Ha chiesto di parlare il Consigliere
Pascale, ne ha facoltà.
Pascale (PSI)
- Dico subito che voterò questo
provvedimento ... anche perchè è pericoloso mettersi contro le
donne. Però ho alcune perplessità.
Intanto mi sembra strano che delle donne imprenditrici non
conoscano l’utilizzo del personal computer, o che
non possano acquisire tale conoscenza nell’ambito
delle aziende nelle quali sono inserite, senza dover richiedere
l’intervento pubblico. Però se questo si ritiene
utile e necessario, ben venga anche questo corso.
Vorrei sottolineare che la Consulta femminile, in assenza nella
nostra Regione di una Commissione per la pari opportunità, svolge
anche le funzioni di questa Commissione, per cui deve avere come
compito principale quello di elevare la condizione femminile, ma
soprattutto la condizione femminile di chi non ha una
qualificazione ed invece aspira ad averla.
Abbiamo letto nella delibera che parla del corso di formazione
professionale che andiamo ad approvare che sono iscritte al
collocamento 1200 donne che per lo più non hanno una qualificazione
professionale; proprio per questo non possono ottenere un lavoro e
quindi una pari opportunità di lavoro. Probabilmente ce ne sono
molte altre che non sono neanche iscritte al collocamento, ma
vorrebbero raggiungere questi risultati.
La raccomandazione che vorrei fare alla Consulta femminile è di
assumere delle iniziative, anche solo di stimolo, che vadano a
favore di queste categorie femminili, piuttosto che a favore di
donne che, per essere delle imprenditrici, mi pare che abbiano già
raggiunto la pari opportunità.
Presidente
- Dichiaro chiusa la discussione generale.
Ha chiesto di parlare l’Assessore
all’Industria, Commercio, Artigianato e Trasporti
Lanivi, ne ha facoltà.
Lanivi (ADP)
- Rispetto all’intervento del
Consigliere Mafrica per un incontro dei Consiglieri con la
Consulta, credo che sia legittima la richiesta.
Per quanto riguarda invece l’intervento del
Consigliere Pascale, devo sottolineare alcune cose di cui sono a
conoscenza. La prima è che già in passato la Consulta femminile si
è resa protagonista di una ricerca sulla condizione femminile nel
mondo del lavoro della Valle d’Aosta: una indagine
che si è conclusa anche con un dibattito che si è svolto qui nel
salone regionale, dove sono stati esposti i risultati di quella
ricerca. Abbiamo appreso che in Valle d’Aosta la
partecipazione del mondo femminile al lavoro ha una delle
percentuali fra le più elevate nel nostro paese. Sicuramente la
pressione esercitata dalla componente femminile sul mondo del
lavoro in questi anni non ha precedenti nel passato, ma, pur
realizzandosi questa partecipazione in modo massiccio, è ancora
insufficiente - e qui sorgerebbero altri problemi che non è il caso
di discutere in questa sede -. E’ comunque una
presenza notevole e importante e direi determinante
nell’assetto occupazionale ed economico della nostra
Regione, quale mai si è conosciuta nel passato, con tutte le
implicazioni di tipo sociale, politico e culturale, sulle quali
meriterebbe sviluppare un dibattito approfondito da condurre anche
fuori di questa sede.
Secondo dato: la figura a cui si rivolge questa iniziativa non è
tanto quella della donna imprenditrice come ci può essere suggerita
dai nomi prestigiosi dell’imprenditorialità a
livello nazionale; qui ci si rivolge a conduttrici di
micro-imprenditorialità. Cioè si tratta di donne commercianti, di
donne artigiane che devono affrontare il problema della innovazione
della loro impresa, che devono entrare nella nuova cultura
industriale e quindi apprendere modelli gestionali
dell’azienda ed utilizzare strumenti moderni.
E’ una prima iniziativa che vede protagonista la
consulta femminile e credo che anche questi tipi di intervento
potranno migliorare ed affinarsi, tenendo conto anche di esperienze
che si realizzano.
Il corso è a numero chiuso in qualche maniera; vengono offerte
opportunità a venti donne imprenditrici. Sulla base di queste
esperienze se ne potranno calibrare di nuove.
Presidente
- Pongo in votazione la delibera in
oggetto.
Esito della votazione:
Presenti, votanti e favorevoli: 21
Il Consiglio approva all’unanimità.
***
