Classificazione
EDILIZIA
ENERGIA
Risparmio energetico e fonti alternative
TURISMO E INDUSTRIA ALBERGHIERA
Ricettività turistica



Oggetto del Consiglio n. 3747 del 19 giugno 2024 - Resoconto
OGGETTO N. 3747/XVI - Interpellanza: "Impatto dell'iniziativa
CVA Smart Energy per l'efficientamento energetico delle strutture
ricettive sul territorio e sul mercato delle costruzioni in
Valle".
Bertin (Presidente) -
Punto n. 22. Consigliere Marquis
per illustrare l'interpellanza. A lei la parola.
Marquis (FI) -
Con questo tema sottoponiamo all'Aula
un'iniziativa ispettiva che tratta la questione di cui abbiamo
appreso informativa, ovvero della nuova proposta che è stata messa
in campo, tramite CVA Smart Energy, di efficientamento energetico e
di miglioramento della sostenibilità economica ambientale delle
strutture turistico-ricettive, attraverso un'attività che
sostanzialmente mira a fare degli interventi sulle strutture
ricettive per portare a contenere il costo della gestione sotto il
profilo energetico; una sorta di 110%, non in queste proporzioni
numeriche, ma nel tipo di perimetro di attività.
L'iniziativa che è stata prevista e di cui abbiamo preso alcune
informazioni, prevede una diagnosi energetica preliminare a carico
di CVA con nessun costo a carico delle strutture ricettive che
intendono procedere a valutare quest'attività.
Punto n. 2, successivo contatto da parte del
team manager
di specialisti di CVA Smart Energy per illustrare alla richiedente
le diverse possibilità: pianificare la successiva diagnosi
energetica definitiva, la progettazione e successiva realizzazione,
chiavi in mano, di tutte le opere di riqualificazione, valutazione
scelta della migliore soluzione finanziaria per l'esecuzione delle
opere, gestione e manutenzione degli impianti tecnologici a
garanzia dei risultati attesi, verifica annuale dei risparmi
economici ambientali, supporto all'ottenimento di eventuali
certificazioni di sostenibilità ambientale, e, qualora ne ricorrano
i presupposti, CVA sarebbe in grado di proporre una formula che
preveda il finanziamento completo della riqualificazione
energetica, liberando il cliente finale da ogni onere organizzativo
e di investimento iniziale.
Come ho potuto evidenziare da queste poche righe di cui ho dato
lettura, si tratta di un'iniziativa interessante, un'iniziativa di
cui potrebbero beneficiare diverse strutture valdostane.
Tenuto conto quindi dell'importanza dell'argomento, abbiamo
pensato di portare la questione all'attenzione del Consiglio
regionale per cercare di capire qual è il perimetro di
quest'iniziativa, quali sono le caratteristiche che devono avere le
strutture per poter essere assoggettate all'intervento, tenuto
anche conto di quello che è l'impatto sotto il profilo del mondo
delle costruzioni. Credo che, se si muove l'attività nell'ambito
delle costruzioni, tutti ne abbiano da guadagnare; pertanto, anche
capire se sono state fatte delle valutazioni di quello che può
essere l'impatto sotto il profilo economico da parte della società,
da parte di quello che viene generato sul territorio, e anche se
sono state fatte delle valutazioni insieme alle organizzazioni di
categoria, quali gli ordini professionali e le categorie che
rappresentano il mondo artigiano e delle imprese.
Presidente -
Per la risposta, il Presidente della
Regione, al quale passo la parola.
Testolin (UV) -
Rispetto alla domanda posta, CVA comunica
che nel febbraio 2023 è stata costituita una società apposita
denominata CVA Smart Energy, per promuovere - tra l'altro -
l'efficienza energetica e favorire lo sviluppo sostenibile e la
transizione energetica, contribuendo ad abilitare la crescita del
settore per il raggiungimento degli obiettivi di efficienza
energetica al 2030 e alla decarbonizzazione del sistema
economico.
CVA Smart Energy S.r.l. all'inizio del 2024 ha avuto un incontro
con la Chambre Valdôtaine per promuovere un'iniziativa volta ad
effettuare in maniera gratuita dei pre-studi di fattibilità
finalizzati ad evidenziare potenziali interventi nell'ambito
dell'efficientamento energetico, così come è stato illustrato, con
l'intento di innescare un processo di coinvolgimento dei principali
attori del settore, sia lato domanda, sia lato offerta, al fine di
ottenere una ricaduta positiva sul territorio regionale.
A seguito di questo incontro, sono state avviate interlocuzioni
con le varie categorie professionali e regionali, tra cui
l'Associazione degli albergatori della Valle d'Aosta.
Perimetro, temporalità e potenzialità dipenderanno dagli esiti
di quest'iniziativa gratuita che darà sicuramente stimoli per
iniziative virtuose di efficienza energetica che si
riverbererebbero sul territorio regionale.
Io aggiungerei che, all'interno di queste interlocuzioni che
sono state avviate con il tessuto produttivo regionale, ci dovranno
essere dei punti di caduta sui quali confrontarsi e valutare
congiuntamente quelle che saranno le offerte da svilupparsi nei
vari ambiti.
Presidente -
Consigliere Marquis per la replica.
Marquis (FI) -
Mi pare di capire che sia ancora tutto
allo stato embrionale.
Mi ha colpito molto quest'iniziativa, anche perché viene attuata
da una società di cui la Regione ha una partecipazione al 100%.
Innanzitutto, come è stato fatto a definire che si può solo fare
sulle strutture ricettive e non sulle strutture delle imprese,
degli artigiani, sui capannoni?
Ma chi ha fatto la scelta politica?
(intervento di un Consigliere fuori microfono)
...
no, è così, perché questo è un rapporto tra CVA e
ADAVA, è stato presentato in questo modo.
C'è quindi un primo problema, alla luce di queste
considerazioni, forse di queste incomprensioni, che bisognerebbe
comunque dare delle informative pubbliche, perché una società come
CVA credo che non deve limitarsi a promuovere un'iniziativa
attraverso un canale interno a delle associazioni...
(intervento di un Consigliere fuori microfono)
...
no, no, un momento, la Chambre contiene tutti e lo
sappiamo, però noi riteniamo, come partito politico, che
un'iniziativa di questo genere debba avere diffusione attraverso i
media e non solo attraverso determinati canali che poi non arrivano
a tutti, perché sappiamo tutti cosa vuol dire magari una
mail
, arriva una mail, a qualcuno gli finisce nel cestino,
nella posta indesiderata, e alla fine della fiera non è semplice
avere poi l'informazione.
Dopodiché, io spero che un'iniziativa di questa valenza possa
ricomprendere tutti, quando parliamo di strutture ricettive,
abbiamo fatto la legge sugli AIRB&B, sugli appartamenti ad uso
turistico, tutti devono poter rientrare in questa situazione,
perché sennò a monte è la politica che deve prendere una decisione
verso quale settore mirare per fare un'iniziativa e quali sono i
beneficiari. Dopodiché, c'è tutta un'altra problematica, che non so
se sia considerata: come si va ad incastonare quest'iniziativa
sulla situazione dei mutui regionali, sulle strutture? C'è una
relazione? Non c'è una relazione, c'è un'indipendenza?
Ecco, questo secondo noi meriterebbe tutto un approfondimento
che al momento non c'è ancora. Pertanto, visto che le situazioni
non definite al momento sono tante, credo che sarebbe importante
dare una rappresentazione, quando si potrà, che sia di evidenza
pubblica, di quali sono le opportunità alle quali il settore
imprenditoriale può cedere, evidenziando magari anche alla società
se c'è la possibilità di estendere a tutti coloro che sono
interessati un'iniziativa di questo genere.
Non solo, noi abbiamo avuto un'informativa di questo genere che
è stata divulgata dall'ADAVA a tutti gli albergatori. Abbiamo
appreso delle informazioni e mi risulta che ad esempio le categorie
degli artigiani non siano state mai convocate; mi pare che dalla
risposta invece sia stato detto che è stata attivata tutta una
serie di colloqui con le categorie professionali e con le categorie
delle imprese.
Ad oggi, mi risulta che non ci sia stato questo confronto,
ancora. Poi, per carità, se sarà fatto nei prossimi giorni, ben
venga.
Solleviamo quindi l'invito al Governo regionale di presidiare
con attenzione l'iniziativa e soprattutto di fornire quello che è
il perimetro politico per allargare il più possibile i beneficiari
di questa possibilità.
