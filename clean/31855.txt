Classificazione
COMMERCIO
Disciplina, attività, professioni



Oggetto del Consiglio n. 740 del 24 settembre 2009 - Resoconto
OGGETTO N. 740/XIII - Interpellanza: "Interventi per la
realizzazione di una struttura stabile a servizio di manifestazioni
enogastronomiche nel comune di Arnad".
Interpellanza
Nell'agosto di quest'anno si è svolta con successo e con vivo
apprezzamento di pubblico la quarantesima edizione della Fehta dou
Lar di Arnad, sagra enogastronomia dedicata all'unico lardo europeo
tutelato dalla Denominazione di Origine Protetta.
La manifestazione, tra le più note ed importanti nel settore
agroalimentare, rappresenta una vetrina importante per i prodotti
locali ed un evento che coinvolge fattivamente gran parte della
popolazione e delle aziende locali.
L'evento si svolge da anni in località La Keya, su terreni di
proprietà privata, su cui insistono peraltro anche manufatti di
carattere permanente, e con strutture in parte appositamente
allestite di anno in anno, con elevato costo di impianto e con
oggettivi limiti tecnici dovuti alla loro natura precaria.
Ritenendo meritevole di un particolare sostegno questa
iniziativa e considerando utile che il Comune di Arnad sia dotato
di strutture definitive al servizio di questo evento, oltre che di
altre possibili iniziative di valorizzazione dei prodotti
tipici,
il sottoscritto Consigliere regionale
Interpella
la Giunta regionale per sapere:
1) a quanto sono ammontate negli anni 2007, 2008 e 2009 le
sovvenzioni erogate a sostegno della manifestazione in
questione;
2) per quali ragioni non si sia finora proceduto
all'acquisizione da parte del Comune o della Regione
all'acquisizione delle aree necessarie dallo svolgimento della
Festa;
3) se sia intenzione della Giunta promuovere nell'area la
realizzazione di un complesso a carattere stabile a servizio di
manifestazioni del settore agro-alimentare.
F.to: Louvin
Président -
La parole au Conseiller Louvin.
Louvin (VdAV-R) -
Non è abitudine mia personale, ma credo
di nessuno, in quest'aula, di interessarsi di tutte le sagre e
fiere che si svolgono in Valle d'Aosta, ma quella su cui attiriamo
la vostra attenzione, quella dell'Assessore Isabellon in
particolare, ha un impatto economico oltre che, secondo me, una
valenza sociale e culturale particolare. Ci riferiamo alla
Fehta
dou Lar,
alla festa del lardo di Arnad, che abbiamo apprezzato
quest'anno nella 40
a
edizione, quindi una manifestazione
non occasionale, né di recente invenzione, ma consolidata come
vetrina anche di un'attività economica solida in quell'area, solida
industrialmente, ma anche nella tradizione enogastronomica del
paese e delle piccole aziende, dei privati, che agiscono in questo
settore.
Al di là dell'apprezzamento, che rivolgo alla Giunta per il
sostegno che ha portato e che porta storicamente a questa
iniziativa, vogliamo attirare l'attenzione su una problematica che
però abbiamo potuto constatare direttamente sul posto, ed è quella
della precarietà dei manufatti che contraddistinguono questa
manifestazione. L'area de La Keya è un'area che intanto ha delle
problematiche anche di tipo idrogeologico che devono essere oggetto
di particolare attenzione, ma credo si presterebbe molto bene -
così mi pare la pensino molto diffusamente nel paese moltissime
persone - ad un insediamento meno precario e più stabile per delle
funzioni correlate a questa manifestazione, ma anche potenzialmente
utilizzabili in buona parte del resto dell'anno. Parliamo delle
funzioni di magazzino, parliamo delle funzioni di cucina, di
servizi, credo che ci siano degli aspetti della manifestazione che
possono sicuramente essere molto migliorati e partendo - e su
questo vorremmo fare un ragionamento con lei, Assessore - dai dati
di investimento sulla manifestazione, vedere se questo non può
tradursi in un intervento strutturale più di lungo periodo, magari
in correlazione con i lavori che credo andranno fatti sul torrente
Prouve, sul torrente Va che devono essere adeguatamente
arginati.
Questo è il senso della nostra sollecitazione,
dell'interpellanza che abbiamo rivolto al Governo regionale, cioè
quanto stiamo spendendo e, ripeto, stiamo spendendolo in una buona
direzione perché è una manifestazione di qualità, ha avuto decine
di migliaia di persone... non è oggetto dell'interpellanza, ma
credo che abbiano visto tutti nel corso degli ultimi anni la
crescita di questa manifestazione... perché non si fa un passo
avanti, perché non si acquisiscono eventualmente le aree che
comunque sono stabilmente occupate perché questi manufatti
rimangono di anno in anno e sono insediati, mi risulta -
l'Assessore vorrà essere più preciso sul punto - su aree di
privati, non sono aree pubbliche queste che vengono interessate
dalla manifestazione e che sono occupate in permanenza. E quindi se
si sia in qualche modo immaginato da parte vostra avere una
stabilizzazione di questo complesso attraverso gli interventi che
possono essere valutati nella loro ampiezza e nella loro natura.
Grazie.
Président -
La parole à l'Assesseur à l'agriculture et
aux ressources naturelles, Isabellon.
Isabellon (UV) -
Grazie, Presidente. Come riconosciuto
dal Consigliere interpellante sicuramente in premessa, l'importanza
della
Fehta dou Lar,
di questa che rappresenta una delle
manifestazioni di punta dell'attività per quel che riguarda il
settore enogastronomico... ricordo che manifestazioni di punta
significa in particolare non la miriade di sagre e di piccole
attività che vengono sviluppate a volte a livello comunale, di
proloco, ma qui si tratta di un prodotto che è una DOP, il lardo di
Arnad è una DOP, e questa manifestazione ha acquisito molta
importanza anche per questo aspetto.
L'Amministrazione regionale negli anni ha sostenuto un aiuto
legato all'organizzazione della manifestazione con un intervento
che... in merito alla prima richiesta dell'interpellante, ricordo
che per l'anno 2007 l'intervento finanziario a sostegno della
manifestazione è stato di 18.000 euro; per il 2008 c'è stata
un'evoluzione anche nell'organizzazione per cui, oltre
all'organizzazione vera e propria della festa del lardo, è stata
attivata anche una promozione di tale evento che è il Vallée
d'Aoste Lard d'Arnad DOP, che ha previsto una serie di iniziative
collaterali per cui il sostegno è stato di 22mila euro per quel che
riguarda la manifestazione in sé, più 6mila euro per questa
attività promozionale in funzione del fatto che dietro questo
momento di rappresentazione delle produzioni anche di piccoli
privati c'è un'attività importante di produzione e di
trasformazione che va sul mercato, quindi c'era anche questa
necessità; in ogni caso, sono complessivamente 28mila euro. Per
quel che riguarda la manifestazione di quest'anno il contributo
previsto è di 39.600 euro, in quanto per il 40° anniversario della
festa del lardo sono state attivate una serie di attività in più,
fra cui un'esposizione di tutte le DOP e IGP italiane che hanno
aderito, fra l'altro, ad un importante momento di confronto e di
dibattito sulla salumeria italiana svoltosi a Saint-Vincent con il
patrocinio del Ministero, della Coldiretti e con la partecipazione
di importanti relatori. Questo si è sviluppato nella mattinata di
sabato, il pomeriggio c'è stata l'esposizione di questi prodotti
proprio per dare maggiore visibilità alla nostra produzione. Queste
sono le cifre.
Il grande riscontro che ha questa manifestazione è stato
individuato indicativamente in circa 30.000 presenze, fra l'altro
quest'anno gli organizzatori avevano attivato anche un rilevamento
informatico che è in fase di certificazione da una ditta
specializzata con dei sistemi di verifica dei passaggi, che dà dei
numeri addirittura superiori. Comunque l'importanza di questa
manifestazione è riconosciuta anche a livello turistico, in quanto
rispetto alle sagre paesane che non hanno questo tipo di obiettivo,
richiama una forte presenza anche da fuori Valle, in particolare
dalle regioni vicine, e questo ha una ricaduta - durando la festa
più giorni - anche di indotto per quel che riguarda la presenza
turistica nel momento in cui si realizza la manifestazione. Tutto
questo credo che, come è stato riconosciuto, sia di massima
importanza.
Venendo poi all'analisi della localizzazione della festa, allo
stato attuale abbiamo una presenza di manufatti che ci tengo a
sottolineare, anche perché da informazioni acquisite risulta che,
sì, si tratta di una zona privata con degli accordi fra privati e
con dei manufatti che sono caratteristici, perché hanno acquisito
una certa caratteristica negli anni, ma è importante rilevare che
sono periodicamente oggetto di manutenzione. Quindi l'aspetto che
si presenta al visitatore è dignitoso, un aspetto che ben si
inserisce nel contesto de La Keya che fra l'altro è stato anche
negli anni scorsi, in particolare quest'anno, oggetto di una
manutenzione accurata da parte degli organizzatori,
dell'amministrazione comunale, del comitato organizzatore, ma anche
da parte del nostro Assessorato per l'attività dei cantieri
forestali che hanno contribuito a questa attività, in accordo con
il Comune in particolar modo, che ha previsto la realizzazione di
un giardino roccioso all'ingresso, una pulizia delle
"mordzire"
(traduzione letterale dal patois: "pietraie"),
con un'attenzione particolare al mantenimento di quella
caratteristica; quindi chi ha avuto modo di essere presente anche
quest'anno ha verificato sicuramente questo. Fra l'altro è una zona
dove sono presenti dei castagni, che sono anche caratteristici,
quindi credo che la presentazione non sia stata sicuramente
negativa. Questo è stato inoltre riconosciuto - io ero
personalmente presente - dai partecipanti al convegno: c'era il
Vicepresidente della Coldiretti nazionale, c'erano i rappresentanti
di molti consorzi delle DOP, e hanno riconosciuto anche quella
bellezza del luogo. Questo non significa che in avvenire non
possano essere ipotizzati degli interventi che vadano a realizzare
delle strutture o quant'altro, però ci vogliono le premesse;
innanzitutto, come è stato accennato, va verificata anche la
possibilità di intervenire su certi luoghi. Qui siamo in presenza
di una zona che è oggetto di studio, come studio di bacino dal
punto di vista del torrente; di conseguenza lo studio di bacino può
e deve andare a fotografare lo stato di fatto per quel che riguarda
la pericolosità, il rischio di esondazione e, di conseguenza, anche
le possibilità di intervento per gli ambiti in edificabili.
Naturalmente quando si fanno gli studi di bacino, si va - come
obiettivo - anche ad individuare delle possibili opere, ma
normalmente si tratta di opere che si trovano soprattutto a monte
delle zone a rischio, in quanto - come ben sappiamo - in quella
zona abbiamo già delle strutture esistenti e sicuramente le opere
che lo studio di bacino può andare... oltre a quelle già
realizzate, perché è importante dire che il torrente è già stato
oggetto di importanti interventi negli anni scorsi, sia di opere di
regimazione, sia di opere di mantenimento e di pulizia; comunque,
eventuali altre opere che potrebbero derivare dagli studi di bacino
sicuramente avranno la funzione di mettere in sicurezza l'esistente
e di andare a vedere quello che è possibile fare per quel che
riguarda nuove realizzazioni. Questo è propedeutico a qualsiasi
tipo di scelta che deve essere fatta.
La seconda e la terza questione...
"per quali ragioni non si
sia finora proceduto all'acquisizione da parte del Comune o della
Regione all'acquisizione delle aree necessarie dallo svolgimento
della Festa"
... in questo caso, per quel che riguarda
l'Amministrazione regionale non è stato né previsto, né allo stato
attuale è prevedibile un'acquisizione di aree in quanto, pur
ritenendo molto importante la manifestazione, si interviene solo
per quello che dicevamo all'inizio, un aiuto all'organizzazione
della manifestazione sulla base della legge n. 32/2007, articolo
62, che riguarda la promozione. Mentre da informazioni acquisite, e
le informazioni sono state acquisite proprio per poter rispondere a
questi quesiti presso l'Amministrazione comunale di Arnad, risulta
che recentemente - dati ufficiali - è stata dibattuta in sede di
Amministrazione comunale una mozione della minoranza consiliare del
Comune di Arnad che aveva per oggetto: "Area per manifestazioni in
località La Keya" e la relativa deliberazione ha evidenziato in
modo preciso che:
"è intenzione dell'Amministrazione comunale
procedere con urgenza all'acquisizione della zona in oggetto già
nel corso del 2010".
Questo lo riporto a titolo di informazione
in quanto questo ci è stato riferito dall'Amministrazione comunale.
Ricordo che, sempre da colloqui con amministratori comunali, si è
avuta un'informazione relativa al modo di procedere per la gestione
dell'area, in quanto lì abbiamo diverse attività, diverse
associazioni che utilizzano quest'area, fra cui c'è un'importante
presenza di un'attività che va nel sociale, che è quella
dell'organizzazione delle attività di sport popolari con dei campi
attrezzati per il
palet
. Anche questi sono oggetto di
manutenzione e quindi sono ben inseriti nel contesto. Le attività
che dovranno essere previste saranno - ci dicono - oggetto di
particolare condivisione con le associazioni Comitato
Fehta dou
Lar
e Associazione
Palet
per quel che riguarda il
futuro; quindi per quello che è dell'acquisizione questo è
quanto.
Per la terza questione relativa alla
"realizzazione di un
complesso a carattere stabile a servizio di manifestazioni del
settore agro-alimentare"
, ad oggi non è intenzione
dell'Amministrazione regionale promuovere la realizzazione di un
complesso a carattere stabile. Naturalmente questa è una situazione
che possiamo affermare in questo momento, fra l'altro - come dicevo
nelle premesse - c'è tutta una verifica sulla zona, sui terreni che
sono vincolati e quant'altro. Per quel che riguarda le attività che
l'Amministrazione ha già realizzato e intende realizzare, diamo il
massimo supporto alla manutenzione dell'area, quindi come
normalmente succede nei rapporti con le amministrazioni comunali e
gli enti territoriali, noi predisponiamo annualmente un piano
lavori che rientra nella programmazione delle attività dei cantieri
forestali, che in questo caso potranno ancora intervenire per le
necessità di mantenere l'area nel massimo decoro e anche di
abbellire senza stravolgere la situazione esistente, e anche
naturalmente per quel che riguarda i manufatti relativi alle opere
di contenimento delle acque del torrente. Anche lì c'è una
manutenzione, quella naturalmente è una manutenzione che non è
legata alla manifestazione della
Fehta dou Lar,
ma è legata
alla protezione del complesso della zona: questo è sicuramente
negli intendimenti dell'Amministrazione. Per quel che è degli
intendimenti dell'Amministrazione comunale ho detto, è in corso una
volontà di acquisizione dell'area e questo è quello che allo stato
attuale ci risulta.
Per concludere, contiamo di mantenere quello che è un aiuto alla
promozione della manifestazione, all'organizzazione, in quanto -
come è stato ricordato all'inizio - questa manifestazione ha anche
una forte importanza dal punto di vista sociale, poiché è
riconosciuta un'importante partecipazione della popolazione con un
elevato numero di volontari che, in occasione della festa del
lardo, partecipano attivamente all'organizzazione. Quindi noi
daremo sicuramente la massima collaborazione in questo senso.
Président -
La parole au Conseiller Louvin.
Louvin (VdAV-R) -
Ci ha fatto venire un po' l'acquolina
in bocca ricordandoci tutte queste delizie e questo DOP, per
fortuna l'ora non è ancora molto avanzata, ma siamo sensibili
all'argomento, Assessore, e condividiamo che si sia dato, come ho
ricordato, un sostegno robusto a questa manifestazione, insomma, fa
onore alla Valle ed è un volano economico di cui credo nessuno
abbia intenzione di privarsi, anzi, che vorremmo per quanto
possibile continuare a vedere solido ed attivo. Siamo anche
contenti che l'iniziativa della minoranza di Arnad, come apprendo
da lei, ha avuto un esito positivo e che ci sia adesso una
direttrice molto precisa da parte del Comune nell'acquisire queste
aree, perché continuano ad essere attività di manutenzione su aree
di privati, è bene che siano manutenzioni svolte su aree pubbliche
se hanno ormai una funzione di interesse generale, e di questo non
possiamo che rallegrarci.
Vengo però al cuore, al nodo della questione, sul quale devo
dire, Assessore, lei è stato particolarmente contorto: non
significa che in avvenire non possano essere immaginati interventi.
Bella come formula, tiene aperte tutte le porte, ma quando mi
chiederanno e chiedono anche a noi dell'opposizione cosa pensate di
fare, noi non vorremmo che si pensasse che in avvenire non possano
essere immaginati interventi, avremmo difficoltà a spiegarlo. Sono
un po' più terra terra e dico: si fa o non si fa? Non ho capito,
anzi, penso di avere capito che non si faccia quello che noi
auspicavamo, cioè quel minimo, sottolineo, non interventi pesanti,
non grandi strutture, eccetera, i servizi, un minimagazzino, una
cucina permanente, quello che deve essere fatto... perché?
La nostra idea è molto semplice, Assessore, lei spero ci seguirà
in futuro nell'ambito di quel "in avvenire possono essere
immaginati" ed è che oggi nel 2009-2010 anche manifestazioni che
40-30 anni fa si facevano alla buona, dal punto di vista sanitario,
dal punto di vista dell'aspettativa della gente comune chiedono
qualcosa di più, e anche delle persone, sono centinaia di persone
che lavorano volontariamente, gratuitamente nell'ambito di questa
sagra, possano avvenire in un quadro più sicuro, più corretto dal
punto di vista amministrativo, ma soprattutto più efficiente.
Questa è la nostra idea: non di buttare dei milioni, qui fra
l'altro spendiamo cifre ragguardevoli a sostegno della
manifestazione, quindi continui, Assessore, le diciamo noi, vada
avanti, perché questo va sostenuto nella direzione giusta, ma si
faccia quel salto di qualità. Se il Comune acquisisce l'area, fate
un accordo di programma, ogni tanto al Presidente qualche accordo
di programma viene di farlo da una parte o dall'altra; qui, per
noi, merita che si investa la giusta cifra perché Arnad ha
dimostrato quest'anno, nell'anno della crisi, di essere un modello
vincente; cioè questo modello, ben radicato sul territorio, di
piccola attività, di enogastronomia di qualità che lei ha ricordato
giustamente premiato dal DOP, questo è vincente!
Allora il nostro punto di vista è che questo vada premiato, vada
sostenuto e vada strutturato nel modo adeguato. Poi le armate dal
punto di vista tecnico le ha lei come Assessorato, studierete,
approfondirete; la nostra sollecitazione va in questa direzione.
Grazie.
