Classificazione
AMBIENTE
ENERGIA



Oggetto del Consiglio n. 2943 del 22 novembre 2023 - Resoconto
OGGETTO N. 2943/XVI - Ritiro di mozione: "Istanza alle
autorità competenti per lo smantellamento dell'elettrodotto
Creys-Malville/Rondissone e ripristino ambientale dei siti da esso
attraversati".
Bertin (Presidente) -
Alla presenza di 30 Consiglieri,
riprendiamo con la trattazione del punto che è stato interrotto
questa mattina: siamo alla discussione generale del punto
all'ordine del giorno n. 13. Vi sono altri interventi in
discussione generale? Se non vi sono altri interventi, chiudo la
discussione generale. Non vedo prenotazioni, chiudo la discussione
generale. La discussione generale è chiusa. Per il Governo replica
l'assessore Sapinet.
Sapinet (UV) -
Grazie collega Lucianaz, che pone alla
nostra attenzione quest'argomento che ritengo molto
interessante.
Innanzitutto, non dividerei l'Aula tra chi è pro, chi è contro:
c'è chi è nato prima, c'è chi è nato dopo. Io nel 1984 avevo otto
anni, ma mi ricordo che quando si andava in quelle zone, mi
chiedevo il perché di questa infrastruttura, quali fossero poi gli
aspetti positivi, perché poi gli aspetti negativi erano ben chiari
anche nella mia mente di giovane escursionista.
È chiaro che però il ruolo da questa parte ci impone di essere
realisti, ma soprattutto ci impone di non andare a creare delle
illusioni, perché poi domani mattina escono i giornali e qui
rischiamo di prenderci poi degli impegni, ma gli impegni che ci
prendiamo dobbiamo essere in grado di mantenerli e di portarli
avanti.
Il ringraziamento non è un ringraziamento di forma, è veramente
dal punto di vista personale, perché mi permette di dire, di
ringraziare anche, la struttura Valutazione, autorizzazioni
ambientali e qualità dell'aria, nella persona del dottor Paolo
Bagnod - che è prossimo anche alla pensione, perdiamo una figura di
riferimento -: in queste settimane ed in questi mesi, gli
approfondimenti sono stati avviati, già anche in una fase
precedente; approfondimenti interessanti che ci pongono, oltre alla
parte politica, anche alcuni aspetti tecnici che sono interessanti
e che porto a fattor comune.
Innanzitutto, l'elettrodotto, denominato Creys, in realtà non è
la denominazione corretta, non è Creys-Malville/Rondissone ma la
linea a doppia terna di 380 kilowatt/ampere viene denominata
Albertville-Rondissone ed è definito ed è di fatto un asse
strategico di interconnessione tra Italia e Francia, in particolar
modo che collega le stazioni elettriche in altissima tensione tra
Albertville in Francia e Rondissone in provincia di Torino.
L'elettrodotto è stato regolarmente autorizzato - lo avete detto
anche voi - con caratteristiche di pubblica utilità, ai sensi
dell'articolo 9 del DPR n. 342; un elettrodotto che non collega più
la centrale nucleare Creys-Malville, ma consente l'interconnessione
della rete francese alla rete italiana con vantaggi in termini
d'integrazione dei mercati di sicurezza e adeguatezza del sistema
elettronico.
Il collegamento Albertville-Rondissone è un'infrastruttura che
viene definita strategica e consente di portare energia elettrica
efficiente al minor costo da Francia ed Europa con benefici in
termini di economicità e approvvigionamento delle risorse
energetiche. Ci dicono anche fonti non ufficiali che sia in grado
di soddisfare tra il 4 e il 7% del fabbisogno energetico
nazionale.
Di fatto, quindi, la chiusura della centrale Creys-Malville non
ha fatto venire meno la strategicità dell'elettrodotto che, di
fatto, permane funzionale. Questi sono alcuni dati tecnici dai
quali consegue anche l'analisi politica.
Detto ciò, è chiaro che un impegno ce lo prendiamo: quello di
portare avanti quanto è stato fatto in questi ultimi mesi ed in
queste ultime settimane, ovvero a proseguire questo confronto con
Terna; un confronto che deve essere finalizzato a monitorare
l'eventuale permanere della strategicità dell'opera. Ecco che
qualora quest'opera non dovesse più essere ritenuta strategica e
dovessero venir meno quelle condizioni che oggi non ci permettono
di andare nella direzione della sua proposta, è chiaro che verrà
assolutamente presa in considerazione e sicuramente uno degli
obiettivi è quello di regalare questo possibile smantellamento al
nostro paesaggio.
Pertanto, per quanto le dicevo, ad oggi non è possibile andare
nella direzione da lei richiesta; io le chiederei il ritiro
dell'iniziativa, rinnovando l'impegno a questo confronto con Terna,
ma anche rinnovando la disponibilità ad aggiornare questo Consiglio
in occasione di eventuali iniziative o comunque anche nell'ambito
delle attività di Commissione.
In alternativa, ci sarà l'astensione.
Presidente -
La replica del Governo è esaurita. Chi vuole
intervenire? Consigliere Aggravi, a lei la parola.
Aggravi (RV) -
Abbiamo ascoltato con attenzione il
passaggio fatto dall'Assessore, abbiamo anche ascoltato quello
fatto da altri colleghi, che ringraziamo dell'attenzione al tema.
Il passaggio fatto soprattutto dall'Assessore ci ha fatto fare un
ragionamento, ovviamente nei tempi concisi che si hanno, del fatto
che forse è anche necessario fare un approfondimento maggiore
rispetto alla sintesi che ha fatto l'Assessore e magari mancano
anche alcune informazioni in più, soprattutto sull'utilizzo.
Quindi, se ci fosse una disponibilità - ma penso che non sia nulla
di complesso, penso che sia materia di III Commissione -, la
possibilità di organizzare, nell'ambito dell'agenda della
Commissione, magari anche con chi della struttura si occupa del
tema, un'audizione specifica per poter approfondire il tema, e
anche l'utilizzabilità e quant'altro (fra l'altro abbiamo ancora il
Piano energetico che è contingente, però stiamo parlando sempre di
trasporto di energia). Si potesse fare un'audizione dedicata per
approfondirlo, noi oggi la ritireremmo e ci riserviamo di valutare
meglio il punto.
Presidente -
La mozione è ritirata. Credo che l'impegno
sia assunto da parte sia dell'Assessore che del presidente di
Commissione Chatrian.
