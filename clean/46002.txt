Classificazione
ISTRUZIONE PUBBLICA
Personale docente e non docente



Oggetto del Consiglio n. 2568 del 8 giugno 2023 - Resoconto
OGGETTO N. 2568/XVI - Interpellanza: "Previsione della
possibilità di trasformare su richiesta i contratti degli operatori
di sostegno da tempo parziale a tempo pieno".
Bertin (Presidente) -
Alla presenza di 32 Consiglieri
possiamo riprendere l'analisi dell'ordine del giorno. Siamo al
punto n. 38.
Per illustrare l'interpellanza, si è prenotata la consigliera
Erika Guichardaz a cui passo la parola.
Guichardaz E. (PCP) -
Torniamo sul tema degli operatori
di sostegno, ieri alcune risposte sono già state date al collega
Manfrin mentre oggi ci concentriamo principalmente proprio sulla
figura dell'operatore. Come sappiamo, nel 2010 è stata costituita
una società per azioni che si occupa della gestione dei servizi per
la Pubblica Amministrazione regionale, la Società dei Servizi,
società che deve erogare servizi strumentali volti all'esercizio
dei compiti istituzionali dell'Amministrazione regionale al fine di
assicurare l'economicità e la razionalizzazione della relativa
gestione. Ora, con delibera del 16 gennaio 2023 è stato istituito
un gruppo di lavoro tecnico e politico concernente proprio la
gestione del personale della Società dei Servizi di cui abbiamo già
parlato in altri Consigli regionali. In data 5 maggio abbiamo poi
appreso della pubblicazione di una gara mediante procedura aperta
per l'affidamento del servizio di somministrazione di lavoro a
tempo determinato delle figure professionali di operatore di
sostegno, operatori museali, assistenti sociali, educatori
professionali, operatori socio-sanitari, impiegati amministrativi
addetti alla segreteria e impiegati tecnici amministrativi; una
gara di affidamento del servizio di somministrazione di 1.250.000
euro. Successivamente poi la Società dei Servizi ha pubblicato un
avviso di selezione pubblica per titoli ed esami per la creazione
di una graduatoria utile all'assunzione di addetti a tempo pieno o
parziale, sia a tempo determinato che indeterminato, nel profilo di
operatore di sostegno.
Quello che abbiamo già più volte evidenziato è il ruolo
particolare degli operatori di sostegno, una professionalità che
non solo è di grande aiuto all'interno delle istituzioni
scolastiche ma sicuramente è una figura di riferimento anche per le
persone con disabilità, quindi soprattutto i bambini e i ragazzi
che hanno questi operatori di sostegno solitamente preferirebbero
loro e le loro famiglie poter avere una sorta di continuità.
Alla luce di quanto è avvenuto, quindi noi chiediamo
all'Assessore: "se ritiene corretta la procedura per l'affidamento
del servizio di somministrazione...; il numero totale degli
operatori di sostegno e quanti di questi abbiano un contratto a
tempo parziale e con che percentuale; se è stata prevista la
trasformazione dei contratti degli operatori da tempo parziale a
tempo pieno che ne facciano esplicita richiesta entro giugno; se
l'avviso di selezione pubblica...", quindi quello fatto uscire
ultimamente dalla Società dei Servizi, quali siano le valutazioni
fatte visto quanto detto prima, dunque vista la gara di
somministrazione e vista la richiesta di stabilizzazione che è
quello su cui anche ieri il Presidente ha detto che il Governo si
sta orientando.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Come già riferito dal Presidente
della Regione nella risposta all'interpellanza 34, che ha già
approfondito il tema nell'esercizio della propria autonomia
organizzativa, in linea con il proprio regolamento dell'assunzione
del personale, ha ritenuto opportuno effettuare una procedura per
l'affidamento del servizio di somministrazione di lavoro per far
fronte alle esigenze di reclutamento del personale qualora non
fosse possibile alla società attingere al proprio personale dalle
sue graduatorie ottenute tramite selezioni pubbliche per
supportare, ai sensi della legge regionale 44/2010, le attività e i
servizi che istituzionalmente competono alla Regione stessa.
Per l'anno scolastico 2022-2023 il monte ore settimanale degli
operatori di sostegno richiesto dalla Sovrintendenza alla Società
dei Servizi è pari a 7.632 ore.
Come da informazioni pervenute dalla Società dei Servizi, gli
operatori di sostegno assunti a tempo determinato sono 235 di cui
181 a 18 ore, 1 a 20 ore, 1 a 25 ore e 53 a 36 ore, questi sono i
dati che ci sono stati forniti.
Per quanto riguarda il numero, la Società dei Servizi ha
comunicato che gli operatori sono stati 235, tutti assunti a tempo
indeterminato. Si segnala che nella maggior parte dei casi è stata
fatta richiesta di innovazione contrattuale da parte degli stessi
operatori con l'assunzione di ulteriori 25 in surplus.
Il monte ore settimanale di servizio di assistenza e sostegno
che annualmente la Sovrintendenza agli studi richiede alla Società
di servizi, viene calcolato sulla base delle esigenze manifestate
dalle Istituzioni scolastiche, poi lei lo sa perfettamente, che a
loro volta tengono conto di quanto condiviso nelle riunioni dei
gruppi di lavoro operativi per l'inclusione scolastica, che sono
comunemente chiamata riunioni PEI, ho imparato che si chiamano
così, che a fine anno scolastico vengono convocate per tutti gli
alunni con disabilità. A tali riunioni partecipano il dirigente
scolastico, i docenti e/o gli operatori di sostegno, gli operatori
socio-sanitari e le famiglie. In merito si fa presente che negli
ultimi anni si è assistito a un
trend
in costante crescita
del numero degli alunni con disabilità frequentanti le scuole di
ogni ordine e grado della Valle d'Aosta, in linea peraltro con il
dato registrato anche a livello statale. Il
trend
è
veramente ogni anno in aumento e non si stabilizza. A partire
dall'anno 2020, tenuto conto del numero di alunni con disabilità
grave frequentanti le singole scuole, si è inserita
nell'organizzazione di molte istituzioni scolastiche la figura di
un operatore supplente interno per garantire l'attuazione delle
misure di prevenzione previste dall'emergenza sanitaria. Alla luce
del riscontro positivo di questo nuovo tipo di organizzazione, che
consente una maggiore autonomia alle scuole nell'ambito delle
sostituzioni, nonché una continuità educativa agli alunni, si
ritiene importante proseguire con tale modello organizzativo.
La Società dei Servizi ha comunque comunicato che la nuova
azione contrattuale a tempo indeterminato verrà prevista in base
alle richieste del nuovo contratto di servizio anche per l'anno
2023-2024. Adesso che si è stabilizzato il nuovo servizio del
personale della Regione si sta lavorando per cercare di comprendere
la possibilità di dare una risposta anche riguardo a queste
continue innovazioni, che alla fine determinano comunque una
necessità, come lei ha rilevato e come è stato rilevato anche nel
corso della precedente interrogazione, una necessità che viene
ripetuta continuamente e che quindi necessita comunque di una presa
d'atto e di una valutazione anche di tipo politico.
Per quanto riguarda la domanda n. 4, il tavolo di lavoro
tecnico-politico a cui fa riferimento la domanda è stato istituito,
come è già stato spiegato dal Presidente, per approfondire la
situazione complessiva della Società dei Servizi e per verificare
se vi siano possibili soluzioni organizzative relativamente alla
gestione del personale della società e non per condividere o
validare i singoli atti contingenti di natura operativa e
gestionale che nel frattempo la società assume per dare corso a
quanto previsto dal contratto di servizio. Lo specifico avviso di
selezione a cui si fa riferimento nella sua interpellanza non è
stato pertanto condiviso con il tavolo di lavoro tecnico-politico
che esaminerà la situazione complessiva degli operatori di sostegno
e delle altre figure professionali in forza alla Società di
servizi. Come le dicevo, comunque, il tema adesso è all'ordine del
giorno e stiamo valutando a breve di convocare il Servizio del
personale non appena si sarà insediato in modo definitivo e avrà
preso possesso delle sue competenze, perché effettivamente la
questione deve essere affrontata e deve essere risolta.
Presidente -
Replica la consigliera Erika Guichardaz.
Guichardaz E. (PCP) -
Grazie Assessore. Dai dati che lei
ci ha fornito, e le chiederei poi di farci avere la risposta, è
piuttosto evidente che questa questione delle 18 ore non ha più
grande senso, cioè è inutile continuare a fare delle innovazioni
che portano del disagio notevole anche ai dipendenti stessi, agli
operatori stessi, banalmente se uno chiede un mutuo fa fede il
contratto di lavoro, non la novazione che si rinnova di anno in
anno. Molto probabilmente quindi una società che vuole fare in modo
oculato il suo lavoro dovrebbe in qualche modo pensare non più a
delle novazioni anche per il prossimo anno, ma a delle
trasformazioni del tempo di lavoro di questi operatori; tempo di
lavoro che, come ho segnalato più volte, non corrisponde al tempo
di lavoro della scuola, quindi quelle 36 ore sono effettivamente un
grosso problema per quello che riguarda il sistema educativo,
perché la scuola è pensata su 27 ore.
Questi operatori di sostegno quindi si trovano a lavorare per
forza su ordini di scuola diversi per poter rispondere alle
esigenze, ma soprattutto si trovano a essere molto penalizzati
perché gli operatori di sostegno in questo momento hanno due o tre
casi, tutte le trasferte che fanno da una scuola all'altra non gli
vengono conteggiate nel tempo/lavoro, quindi loro quando si
spostano da una scuola all'altra non gli viene conteggiato il tempo
lavoro e soprattutto non partecipano a tutta quella parte di
formazione che non è prevista nel loro contratto, non partecipano a
tutta quella parte di programmazione che viene fatta dal 1°
settembre al 13 settembre, che è fondamentale per un insegnante.
Sotto questo punto di vista, quindi il mio auspicio è che i tempi
che lei dice possano già partire per il prossimo anno scolastico,
perché chi ha lavorato nel mondo della scuola sa benissimo che
tutta la programmazione di qui a settembre deve essere fatta adesso
e siamo già in ritardo, perché comunque, rispetto alle mobilità e
ai trasferimenti, si ha già un minimo di quadro, quindi molto
probabilmente è importante che questi tempi vengano definiti già
ora. Lo dico - e l'ha detto anche lei - perché io lavoravo in una
scuola e tornerò a lavorare in quella scuola, di otto operatori che
io avevo cinque se ne sono andati perché, a forza di avere
contratti di questo tipo, a forza di non avere tutele, alla fine
scelgono di fare un altro mestiere e le posso dire che erano dei
bravi operatori che amavano il loro lavoro che sappiamo essere un
lavoro molto delicato è difficile, perché comunque si tratta di
lavorare con bambini e ragazzi con disabilità, quindi, e lo
sappiamo anche per quello che riguarda gli insegnanti di sostegno,
non è così semplice.
È vero, la Società dei Servizi ha autonomia organizzativa ma è
un ente strumentale della Regione, quindi, sotto questo punto di
vista, invito veramente l'Assessore a prendersi in carico il
problema e di cercare di risolverlo già per il prossimo anno
scolastico onde evitare che questa cosa continui e le ribadisco
che, dai dati che lei ci ha fornito in questo momento, è veramente
incomprensibile continuare a fare delle innovazioni quando i dati
sono in continuo aumento e bisogna pensare a delle trasformazioni
di quei tempi lavoro da 18 a 36 ore. Questa sicuramente è una cosa
che si può fare a breve almeno questa parte e questo sarebbe già un
grande aiuto per questi dipendenti.
