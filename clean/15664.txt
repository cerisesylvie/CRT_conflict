Classificazione
ASSISTENZA SOCIALE
Disabili
Invalidi civili


Resoconto integrale del dibattito dell'aula
Oggetto del Consiglio n. 1967 del 29 maggio 1996 - Resoconto
SEDUTA POMERIDIANA DEL 29 MAGGIO 1996
OGGETTO N. 1967/X Disegno di legge: "Modificazioni alla legge
regionale 7 luglio 1995, n. 22 (Norme in materia di invalidi
civili, ciechi civili e sordomuti)".
Articolo 1 1. Il comma 6 dell'articolo 4 della legge regionale 7
luglio 1995, n. 22 (Norme in materia di invalidi civili, ciechi
civili e sordomuti) è sostituito dal seguente:
"6. Le commissioni sono composte da un medico specialista in
medicina legale che assume le funzioni di presidente e da due
medici, di cui uno scelto possibilmente tra gli specialisti in
medicina del lavoro. I medici sono scelti tra i dipendenti o
convenzionati di enti pubblici."
Articolo 2 1. Il comma 1 dell'articolo 6 della l.r. 22/1995 è
sostituito dal seguente:
"1. Ai membri delle commissioni di cui all'articolo 4 è
corrisposto un gettone di presenza per ogni giornata di seduta,
quantificato in lire sessantamila lorde, ed un compenso lordo di
lire seimila per ogni soggetto visitato; al presidente della
commissione competono, rispettivamente, un gettone di presenza di
lire centoventimila lorde e un compenso lordo di lire dodicimila. I
suddetti importi potranno essere adeguati annualmente, in misura
non superiore all'indice ISTAT, con provvedimento della Giunta
regionale."
Articolo 3 1. Il maggior onere per l'applicazione dell'articolo
6 della legge regionale 22/1995, come modificato dall'articolo 2
della presente legge, valutato in lire 10 milioni per il 1996 e in
annue lire 20 milioni a decorrere dal 1997, grava sul capitolo
60955 del bilancio della Regione per l'anno 1996 e pluriennale
1996/1998.
2. Alla copertura degli oneri di cui al comma 1 si provvede, per
gli anni 1996/1998, mediante utilizzo per pari importo delle somme
iscritte al capitolo 60950; a decorrere dal 1999, alla
determinazione annua si provvederà con legge di bilancio ai sensi
dell'articolo 15 della legge regionale 27 dicembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta).
Articolo 4 1. Alla parte spesa del bilancio di previsione della
Regione per il 1996/1998 sono apportate le seguenti variazioni, per
l'anno 1996 anche in termini di cassa:
a) in diminuzione:
cap. 60950 "Provvidenze economiche a favore di invalidi civili,
ciechi civili e sordomuti"
anno 1996 lire 10.000.000
anno 1997 lire 20.000.000
anno 1998 lire 20.000.000;
b) in aumento:
cap. 60955 "Spese per il funzionamento delle commissioni mediche
incaricate dell'accertamento sanitario degli stati
d'invalidità"
anno 1996 lire 10.000.000
anno 1997 lire 20.000.000
anno 1998 lire 20.000.000.
Articolo 5 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Do per letta la relazione nella sua
interezza, volevo solo fare una considerazione, che era poi il
principale obiettivo del disegno di legge, quello di cercare di
reperire figure specialistiche in medicina legale che potessero
presiedere alle commissioni cosiddette medico-legali, perché le
oltre 1000 domande giacciono da alcuni mesi, in attesa di essere
esaminate.
Il vero nodo del disegno di legge è proprio questo, e con questo
ampliando e soprattutto modificando all'articolo 1, comma 6, con un
ulteriore ampliamento la figura apicale del ruolo del medico legale
degli enti previdenziali si dovrebbe trovare con molta più facilità
il personale medico specialistico che possa presiedere le
commissioni regionali degli invalidi civili.
Presidente E' aperta la discussione generale.
Ha chiesto la parola il Consigliere Marguerettaz.
Marguerettaz (PpVA) Questo disegno di legge nasce da una
necessità oggettiva, data dal fatto che nel momento in cui l'unico
presidente delle 4 commissioni istituite dalla Giunta regionale ha
rassegnato le dimissioni, le 4 commissioni non sono state più in
grado di funzionare.
Le esigenze che sono nate rispetto a questo problema, e che sono
emerse anche da un incontro con il presidente dell'Associazione
invalidi, erano di due ordini. La prima era quella di andare a
reperire un bacino di utenza per la presidenza di queste
commissioni, che fosse più ampio rispetto all'attuale, e credo che
questo obiettivo sia stato raggiunto dal disegno di legge nel
momento in cui si va oltre i semplici medici dell'USL, e si estende
la possibilità a medici dipendenti di altri enti.
La seconda era quella di tutelarsi maggiormente dal punto di
vista del funzionamento di queste commissioni ed evitare che, a
fronte delle 4 commissioni istituite dalla Giunta, vi fosse un
unico presidente, per evitare quindi il fatto che per una
indisposizione dell'unico presidente di nuovo si ricadesse nello
stesso problema, cioè che le 4 commissioni non sarebbero in grado
di funzionare.
A questo secondo aspetto del problema invece non mi sembra che
il disegno di legge dia sufficienti risposte, per cui presento un
emendamento in questo senso che definisce meglio la volontà del
Consiglio di andare a collocare un numero di presidenti pari almeno
alla metà del numero delle commissioni, proprio per evitare quei
rischi di cui dicevo prima.
L'emendamento infatti propone di aggiungere all'articolo 1 di
questo disegno di legge la seguente dizione: "Il numero dei medici
legali che assumono la presidenza delle commissioni deve essere
pari ad almeno la metà del numero delle commissioni stesse". Quindi
facendo una trasposizione sulla situazione attuale, a fronte delle
4 commissioni che la Giunta ha istituito, si tratterebbe di
nominare almeno due presidenti.
Presidente Qualcun altro chiede la parola? Se nessuno chiede la
parola, dichiaro chiusa la discussione generale.
Si passa all'esame dell'articolato. L'emendamento del
Consigliere Marguerettaz è stato distribuito ai colleghi, trattasi
di un'aggiunta all'emendamento presentato dalla V commissione,
pertanto li votiamo separatamente.
Do lettura dell'emendamento proposto dalla V commissione:
Emendamento Il comma 1 dell'articolo 1 è così sostituito:
"1. Il comma 6 dell'articolo 4 della legge regionale 7 luglio
1995, n. 22 (Norme in materia di invalidi civili, ciechi civili e
sordomuti) è sostituito dal seguente:
"6. Le commissioni sono composte da un medico specialista in
medicina legale ovvero apicale del ruolo medico legale degli enti
previdenziali, che assume le funzioni di presidente e da due
medici, di cui uno scelto possibilmente tra gli specialisti in
medicina del lavoro. I medici sono scelti tra i dipendenti o
convenzionati di enti pubblici."
Lo pongo in votazione:
Presenti, votanti e favorevoli: 29
Presidente Do lettura dell'emendamento presentato dal
Consigliere Marguerettaz:
Emendamento "Il numero dei medici legali che assumono la
presidenza delle commissioni deve essere pari ad almeno la metà del
numero delle commissioni stesse".
Ha chiesto la parola il Consigliere Piccolo.
Piccolo (APD-PRI-Ind) Credo che lo spirito dell'emendamento sia
già implicito nell'articolato che è stato già emendato, come
giustamente diceva il Presidente del Consiglio prima.
Lo spirito con il quale il collega Marguerettaz si era già
espresso in commissione era quello che fossero più di uno i
presidenti delle commissioni; lo specificare che il numero dei
medici che assumono la presidenza delle commissioni sia pari ad
almeno la metà del numero delle commissioni sarà poi legato al
numero delle commissioni. E' un emendamento pleonastico, mi
suggerisce Bich, per cui chiedo al collega di ritirarlo.
Presidente Ha chiesto la parola il Consigliere Marguerettaz.
Marguerettaz (PpVA) Non ho capito molto, può darsi che sia io un
po' stanco, ma cerco di riprendere il ragionamento. L'esigenza che
ha fatto sì che si allargasse il bacino di utenza dei medici
destinati a fare i presidenti è nato proprio dal fatto che a
quell'unico medico, nominato a presidente delle quattro
commissioni, una volta date le dimissioni non si è riusciti a
trovare un sostituto. Quindi, questo emendamento così come è
scritto, serve in primis a trovare il sostituto, che altrimenti non
si trova. Questo è un fatto obiettivo che è stato raggiunto.
Le osservazioni fatte da Piccolo, delle quali sono certo sulla
buona fede, non stanno scritte nel disegno di legge. Infatti
abbiamo visto che finora c'è stata la nomina di un solo presidente.
Non so quanto questo vincoli perché mi sembrava che l'obiezione
fosse che ci vincoliamo; se decidiamo di non vincolarci, mi auguro
di vedere un domani una nomina di più di un presidente per queste
commissioni, perché se così non sarà il Presidente della Giunta
dovrà dirmi le motivazioni per le quali ha deciso di non nominare
più di un presidente. Stando sulla buona fede dell'aggiunta del
collega Piccolo, ritiro l'emendamento in attesa di vedere questa
volontà concretizzarsi.
Presidente E' noto che l'influenza del Consigliere Piccolo
cresce.....
Pongo in votazione l'articolo 1 nel testo così emendato:
Articolo 1 1. Il comma 6 dell'articolo 4 della legge regionale 7
luglio 1995, n. 22 (Norme in materia di invalidi civili, ciechi
civili e sordomuti) è sostituito dal seguente:
"6. Le commissioni sono composte da un medico specialista in
medicina legale ovvero apicale del ruolo medico legale degli enti
previdenziali, che assume le funzioni di presidente, e da due
medici, di cui uno scelto possibilmente tra gli specialisti in
medicina del lavoro. I medici sono scelti tra i dipendenti o
convenzionati di enti pubblici."
Presenti, votanti e favorevoli: 29
Presidente Pongo in votazione l'articolo 2:
Presenti, votanti e favorevoli: 29
Presidente Pongo in votazione l'articolo 3:
Presenti, votanti e favorevoli: 29
Presidente Pongo in votazione l'articolo 4:
Presenti, votanti e favorevoli: 29
Presidente Pongo in votazione l'articolo 5:
Presenti, votanti e favorevoli: 29
Presidente Pongo in votazione la legge nel suo complesso:
Presenti, votanti e favorevoli: 29
Il Consiglio approva all'unanimità
