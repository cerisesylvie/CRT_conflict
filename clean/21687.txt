Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1420 del 27 luglio 2005 - Resoconto
OGGETTO N. 1420/XII - Diffusione in Valle di iniziative di
auto-mutuo aiuto. (Interrogazione)
Interrogazione
Preso atto che la nuova legge regionale sul volontariato ne
organizza e ne migliora la funzionalità;
Sottolineato che i servizi, complessivamente assicurati dal
volontariato stesso, costituiscono una risorsa irrinunciabile per
il miglioramento delle dinamiche sociali;
Verificato che in tutta Italia non sono diffuse soltanto le
attività del volontariato che potremmo definire organizzato, ma
anche iniziative assolutamente spontanee;
Evidenziato che queste attività sono, per l'appunto, proposte
in tutta Italia in quella che è definita la rete dell'Auto Mutuo
Aiuto;
I sottoscritti Consiglieri regionali
Interrogano
L'Assessore competente per sapere:
1) quali sono le sue valutazioni in ordine all'Auto Mutuo
Aiuto;
2) se esistono studi e analisi finalizzati a verificare la
diffusione anche in Valle d'Aosta di iniziative di Auto-Mutuo
Aiuto;
3) se ritiene opportuno procedere ad una verifica del ruolo
sociale che queste dinamiche hanno assunto in modo rilevante in
alcune regioni come il Trentino, al fine, eventuale, di contribuire
al potenziamento della presenza di queste anche nel territorio
della nostra Regione.
F.to: Lanièce - Stacchetti - Comé
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - L'auto-mutuo aiuto è un aspetto delle politiche
familiari che ci sta molto a cuore. Lo prevedeva in modo innovativo
la legge n. 44 all'articolo 20, che vi fosse cioè la possibilità di
finanziare alcune iniziative nate dal basso per una sussidiarietà
di base. Abbiamo cercato in questo periodo di dare grande
importanza a questo aspetto, che è determinante, cioè che la
famiglia riscopra tutta la sua funzione, che passi da un
atteggiamento passivo di soggetto da finanziare a soggetto attivo
del suo futuro e del suo sviluppo, per diventare primo soggetto di
un cambiamento della società di base. Su questo abbiamo organizzato
una conferenza della famiglia, in cui uno tra i punti fondamentali
era questo: "famiglia riscopri il tuo ruolo". Lo abbiamo scritto
anche nel programma di maggioranza, dove è scritto: "famiglia
risorsa della società", cioè risorsa attiva, attore, non ente da
finanziare e da stimolare economicamente e basta.
Per rispondere ai suoi punti, al primo punto devo dire che vi è
una valutazione estremamente positiva, penso che il futuro delle
politiche familiari dovrà essere lì. Dà veramente la possibilità a
realtà di base, a realtà familiari di esprimersi, di organizzare a
seconda delle loro esigenze alcuni interventi, mentre, quando
interviene l'istituzione, è sempre una forzatura; quindi direi che
il nostro giudizio verso questo argomento è molto positivo e
stimolante.
Punto n. 2: non esistono ancora degli studi, però vi è uno
storico a cui stiamo molto attenti. Sono stati finanziati da quando
è entrata in funzione la legge n. 44, quindi un finanziamento fino
all'80%, 6 progetti di auto-mutuo aiuto familiare a cui stiamo
dando grande diffusione. In tutte le occasioni parliamo di questo e
presentiamo tale possibilità alla realtà famiglia, cioè il
doposcuola, l'utilizzo dei nonni, il trasporto al mattino. Se
invece di essere l'istituzione a fare, è una realtà di famiglie che
si organizza in questo senso, trova il nostro plauso e la nostra
possibilità di finanziarlo, perché, in base a quello che avevamo
previsto, tali iniziative sono ancora scarse da noi. Forse perché
questa logica, della famiglia che diventi soggetto attivo,
culturalmente non è ancora stata preparata. Pensiamo che già
culturalmente vi sia questa nozione, però poi istituire un
progetto, presentarlo ed articolarlo nelle sue linee economiche non
è sempre facile. Da qui la nascita del servizio famiglia e
politiche giovanili a Saint-Christophe, che vuole essere un aiuto
amministrativo a queste realtà che magari non hanno competenze, ma
hanno le forze per portare avanti questo progetto. Ci rifacciamo
alle altre regioni, lei citava il Trentino, noi abbiamo avuto come
punto di riferimento la Lombardia e abbiamo invitato diversi
esperti di questo aspetto nella Conferenza sulla famiglia, in cui
hanno presentato diversi casi di esperienze di auto-mutuo aiuto
familiare. Direi che è necessaria una nuova cultura, che deve
essere sostenuta, da parte nostra vi è tutta la disponibilità a
finanziarla.
Per concludere, un aspetto che avevamo trattato con lei
dell'auto-mutuo aiuto familiare nei casi di alcolismo... la storia
degli Alcolisti anonimi è una grossa possibilità per noi di
affrontare questo argomento. Di ritorno dal convegno di Bologna
sono andato ad incontrare questa realtà a Fénis e purtroppo è una
realtà, come tante altre del volontariato, che ha dei momenti di
grande espressività ed altri di crisi. Mentre tale realtà ha avuto
negli anni passati una funzione molto importante in Valle, in
questo momento, per mancanza di personaggi con capacità
particolare, è in una fase di crisi, però abbiamo organizzato
comunque degli incontri perché, anche se questa associazione ha
delle difficoltà in questo momento, l'istituzione può dare una mano
affinché tale realtà rifiorisca.
Président - La parole au Conseiller Lanièce.
Lanièce (SA) - Prendo atto della risposta che ci ha fornito
l'Assessore. Sicuramente l'intento con cui ho presentato questa
iniziativa è quello di sensibilizzare l'Assessore, che mi sembra lo
sia già, sull'importanza dell'argomento e anzitutto sul fatto che
la famiglia deve essere una risorsa della società e non solo un
ente che beneficia di finanziamenti; infatti iniziative come
l'auto-mutuo aiuto sono iniziative che sottolineano quanto la
famiglia sia risorsa attiva della nostra società.
Per quanto riguarda l'auto-mutuo aiuto, già durante la
discussione della recente legge sul volontariato avevo accennato al
fatto che al volontariato strutturato e riconosciuto se ne aggiunge
un altro per certi versi sommerso, ma molto attivo: quello
dell'auto-mutuo aiuto che è presente in diverse regioni italiane,
in modo particolare avevo citato il Trentino, ma la stessa cosa
vale anche per la Lombardia. Sono associazioni che vanno quindi a
coprire problematiche come l'alcolismo, in Valle vi è l'esempio
degli Alcolisti anonimi, ma anche alcune malattie andando a coprire
una vastissima gamma di problematiche. La realtà dell'auto-mutuo
aiuto è molto semplice: sono persone che condividono un problema,
si incontrano e cercano soluzioni insieme. Questo è un modo diverso
di affrontare le varie tematiche, soprattutto nel campo
socio-sanitario, perché permette di poterle affrontare da parte di
chi ha vissuto quei problemi, perché spesso abbiamo gli esperti,
gente che ha studiato la teoria, ma il fatto di averlo vissuto
sulla propria pelle penso che possa creare quel rapporto amichevole
di confidenza che è importante in certi settori per superare queste
malattie. Ben venga quindi la possibilità di rafforzare la presenza
dell'auto-mutuo aiuto. È ovvio che è una realtà un po' sfuggevole,
i gruppi nascono e si sciolgono non appena i componenti sono usciti
dal problema e non è istituzionalizzabile perfettamente secondo i
meccanismi tipici delle varie associazioni, perché si tratta di
persone anonime che si riuniscono per cercare assieme di dare
soluzione ad un problema che vivono di persona, ma è una realtà di
base che è molto importante sostenere. Bisogna tenere quindi
presente questo problema per cercare di fare tutto il possibile per
valorizzarlo. Come? Cercando di analizzare la situazione regionale
rispetto ad altre regioni, attraverso una ricognizione delle realtà
di auto-mutuo aiuto presenti, partendo da quelle che conosciamo,
tipo gli Alcolisti anonimi, affidando la rilevazione non solo a
servizi e ad associazioni, ma anche facendo un appello da
diffondere in tutta la regione, per far sì che vi sia la volontà
dell'Amministrazione di venire incontro a queste associazioni e che
queste realtà si sentano ascoltate e vedano che viene loro offerta
la concreta possibilità di confrontarsi con altre realtà di altre
regioni, affinché un potenziamento di tali realtà permetta di
affrontare nella concretezza i problemi a cui si rivolgono.
Invito l'Assessore a proporre, se lo riterrà opportuno, in Valle
d'Aosta un convegno a carattere nazionale in cui discutere di
questo problema. Ben venga che durante la Conferenza sulla famiglia
sia stata analizzata questa esperienza con esperti della Lombardia
ma, se ci facciamo interpreti di creare un convegno nazionale
sull'auto-mutuo aiuto, potrebbe essere una dimostrazione
dell'interesse della Regione al problema e potrebbe servire a tutte
le persone che vivono questa realtà per avere maggiori
informazioni, per potersi conoscere e confrontare. Sicuramente ciò
andrebbe nella direzione di dare maggior forza alle persone che
sentono i problemi e li vogliono affrontare in un ambito di
solidarietà e volontariato attivo.
