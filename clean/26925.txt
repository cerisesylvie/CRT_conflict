Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 15 del 28 gennaio 1972 - Resoconto
OGGETTO N. 15/72 - Problemi riguardanti il conferimento del
latte alla "Centrale laitière d'Aoste". (Interpellanza)
Montesano (P.S.D.I.)
- C'è qualcuno che vuole illustrare
l'interpellanza?
Bordon (D.C.)
- Più che illustrare vorrei aggiungere
qualcos'altro, cioè io ero soddisfatto, diciamo, di arrivare qui
oggi sapendo che alcuni giorni dopo aver presentato questa
interpellanza si era effettuata una riunione con il Presidente
della Giunta e gli Assessori competenti per cui la "grana del
latte" - chiamiamola così - si era risolta e quindi io volevo
prendere atto di questa nuova situazione, però una parte
dell'interpellanza rimaneva in piedi in quanto che è un problema
che noi sappiamo molto difficile perché è un problema che non è
ancora risolto completamente.
È un problema che ha accontentato momentaneamente i conferitori
- produttori di latte -ma che purtroppo sappiamo che non ha ancora
raggiunto quel limite che dovrebbe essere raggiunto per dare la
possibilità a questi produttori di tirare avanti la baracca.
D'altra parte, però, sappiamo anche che la situazione si aggrava
sempre di più perché la Centrale ha un deficit che non è
indifferente, quindi noi come Amministratori regionali abbiamo
anche il dovere di vedere questo. Dall'altra parte sappiamo anche
che non si può aumentare il prezzo del latte perché verremmo
proprio a colpire la categoria dei meno abbienti e di quelli che
effettivamente hanno necessità assoluta di questo alimento che io
paragono al pane.
Arrivati a questo punto io però vorrei fare alcune aggiunte
perché penso che gli Assessori competenti ne siano a conoscenza e
chiamo amichevolmente in causa l'Assessore all'Industria e
Commercio per il fatto che fa parte della Coltivatori Diretti,
insomma segue questi problemi molto da vicino perché ne è informato
continuamente.
Ora, indipendentemente da quello che intende fare la Giunta,
l'Amministrazione regionale per quella che sarà la differenza di
prezzo - che in fondo io vorrei chiamarlo prezzo politico perché se
no non diremmo tutto quello che pensiamo e ci nasconderemmo, come
al solito, dietro al solito dito mignolo, io vorrei richiamare un
momentino l'attenzione per delle notizie che mi son pervenute - che
ci sono pervenute - ultimamente, e, in modo particolare ci ha
colpito un fatto che ha messo in difficoltà un gruppo di 11 o 12
conferitori di latte perché, se non erro, - e mi si corregga perché
non seguo questo perché non ne ho competenza e neanche obbligo -
conferiscono alla centrale il latte - quelli della zona bianca e
cosiddetti assimilati, mentre ci sono, non so come li chiamano "i
provvisori" non so come si possono chiamare, che sono quelli che
conferiscono il latte soltanto in un certo periodo.
Ora, sembrerebbe, sembrerebbe che con una lettera in data 21
gennaio a questi saltuari sia stato detto che con la decorrenza del
1° febbraio non avrebbero più dovuto conferire il latte e quindi se
lo sarebbero dovuto tenere in casa.
Che cosa accade? Accade questo: naturalmente io penso che la
Centrale dica che questo avviene in quanto che ci sono dei superi
che aggraverebbero ancora questo passivo.
Però mi sembra strano per alcuni motivi questa presa di
posizione, perché mi risulterebbe che la Centrale non è che non
comperi del latte in altri posti e quindi, per comperarlo in altri
posti, potrebbe prenderlo, continuare a prenderlo da questi
saltuari.
Però aggiungo ancora una cosa che mi preoccupa perché questi 11
o 12 saltuari, se non sbaglio, conferiscono un 600/700 litri di
latte al giorno il che non è una grande quantità.
Ma la cosa più grave è questa, che se questo provvedimento
avesse colpito alcuni produttori, alcuni allevatori di una certa
importanza, con un certo numero di bovine ed una certa produzione
di latte, questi produttori si sarebbero potuti unire ed,
eventualmente, anche produrre della fontina.
Gli Assessori competenti mi insegnano che quando ci sono dei
proprietari che al massino hanno 50 o 60 litri di latte al giorno
non riescono a fare più niente.
Ora, mentre i 50-60 litri di latte al giorno venduti a 100 lire,
a quello che può essere il prezzo del momento, sono quelle 6 mila
lire che entrano in questo bilancio, in questa piccola azienda
agricola, quindi la mette in condizione di poter funzionare, di
poter vivere. Se invece loro hanno questo latte che non riescono a
conferire, se lo dovrebbero lavorare, ma in quale modo?
Innanzitutto, essendo così, soli, non hanno la possibilità di
crearsi subito una latteria e quindi mi sembra che bisognerebbe
fare uno sforzo affinché il latte di questi produttori venisse
ancora conferito e preso alla centrale.
Però - e questa è una cosa che vorrei che gli Assessori
appurassero perché potrebbe anche essere una delle tante voci che
corrono - sembrerebbe che questi proprietari, questi produttori
avessero scioperato durante il periodo di sciopero - ecco perché mi
rivolgo in modo particolare all'Assessore all'Industria e
Commercio.
Ora, questo provvedimento, in questo momento - non vorrei
adoperare una grossa parola perché poi si appurerà, si vedrà quello
che si può fare, ma mi sembra che suonerebbe un po' discriminatoria
- come per dire: avete scioperato - quelli della zona bianca e
assimilati, io ho l'obbligo - dice la Centrale - ho l'obbligo di
prendere questo latte mentre gli assimilati non avendo l'obbligo...
state a casa così non lo prendo più.
Ora, l'interessante non sono questi pettegolezzi che contano, si
appurerà - appurerete, ci direte qualche cosa per quella che è
l'attuale situazione, ma io insisterei in modo particolare con gli
Assessori competenti, tanto più che abbiamo questo 50% di azioni
alla Centrale, attraverso i nostri rappresentanti, di fare opera di
persuasione se non di pressione - che è un'espressione mai
simpatica, affinché il latte di questi 11 o 12 conferitori venga
ancora preso.
Perché, in caso contrario, andremo proprio a colpire questi
poveri allevatori, poveri allevatori forse è la parola giusta,
perché noi sappiamo perfettamente che cosa voglia dire - oggi come
oggi - portare avanti una piccola azienda agricola, di poche bovine
e non avere la possibilità di vendere questo latte.
Quindi come prima parte - io chiedo scusa - ho voluto subito
spiegare questo e, eventualmente dirò dopo o non dirò più niente,
quello che ho da dire.
Maquignaz (D.P.)
- Per quanto riguarda la prima parte
dell'interpellanza e cioè: perché non si è voluto riconoscere agli
agricoltori-produttori. Oggi, d'accordo, è già superato, però al
momento in cui è stata presentata non lo era, quindi vorrei fare un
po' di storia di questo, di come sono avvenuti i fatti.
L'11 dicembre è stata fatta la prima richiesta da parte del
Consorzio Produttori Latte dove chiedevano per il periodo invernale
103 lire per gli assimilati e zona bianca, 95 invece per i
saltuari.
Però la richiesta era fatta limitatamente per il periodo
invernale, cioè i 6 mesi.
Pregavano di avere una risposta entro il 22 dicembre.
Il 20 dicembre la Centrale del Latte - dopo aver riunito il
Consiglio di Amministrazione - ha risposto facendo presente che
però la Centrale del Latte ha bisogno di conoscere i prezzi per
tutto l'anno perché deve fare i bilanci annuali e quindi non può,
naturalmente, fare delle previsioni, se conosce il prezzo solo per
il periodo di 6 mesi.
Chiedeva quindi al Consorzio di fargli il prezzo per l'anno
intero e si riservava disponibile per un'eventuale incontro. Il 28
dicembre è stata fatta la richiesta, da parte del Consorzio - e ho
qui una copia della lettera con tutte le firme degli interessati,
di 110 lire per il periodo estivo, confermando i 103 per quanto
riguarda il periodo invernale e 95 per i saltuari.
Non c'era nessun accenno ad un eventuale incontro in risposta
alla richiesta fatta dalla centrale. Il giorno dopo sono entrati in
sciopero, cioè non hanno più portato il latte.
All'Amministrazione regionale, da parte del Consorzio Produttori
non è pervenuta alcuna richiesta di incontro perché ben sapevano
che la Centrale aveva le passività e quindi questo lo doveva anche
decidere un po' l'Amministrazione regionale, noi però non abbiamo
avuto alcuna richiesta. Abbiamo pertanto aspettato che il Consiglio
di Amministrazione della Centrale si fosse riunito e avesse detto
quali erano le intenzioni, in modo da poterle vagliare, come si è
sempre fatto, perché non dobbiamo dimenticare che abbiamo un
Consiglio d'Amministrazione dove noi abbiamo nominato i nostri
rappresentanti e dove il Comune ha nominato i suoi
rappresentanti.
Quindi non possiamo nemmeno passar sopra ad un Consiglio
d'Amministrazione.
Quindi prima si sente cosa dicono, poi lo vagliamo in Giunta
come abbiamo sempre fatto.
Visto che invece questo incontro tra Consorzio e Centrale non
avveniva, visto che le richieste a noi non pervenivano, abbiamo
parlato di questo problema in Giunta e la Giunta mi aveva
incaricato in quel momento di convocare le parti per poi esaminare
il problema.
La riunione è avvenuta l'11 gennaio con la presenza del
Presidente della Giunta, dell'Assessore all'Industria e Commercio e
del sottoscritto dove abbiamo concordato quei prezzi di 96 lire per
il periodo invernale, 103 per il periodo estivo in cui c'è ancora
l'abbondanza di latte e 115 nel periodo invece in cui il latte
scarseggia.
Vorrei solo aggiungere che in base a questo la Centrale del
Latte oggi si trova con una sovrabbondanza di latte.
Dopo questo aumento di prezzo sono arrivati a circa 10 mila
litri al giorno e quindi qui mi allaccio a quanto è stato detto
prima della decisione del Consiglio di Amministrazione di inviare
quelle lettere - quindi decisione del Consiglio di Amministrazione
dove ci sono anche i rappresentanti dei produttori - decisione che
si risulta unanime, cioè non mi risulta una decisione a
maggioranza.
Ora, in questo caso, la Centrale del Latte ha stabilito di non
più prendere il latte dei saltuari, di quelli che non conferiscono
anche nel periodo estivo perché quello è il problema.
Il problema è questo: che bisogna indirizzare gli agricoltori
affinché portino il latte non solo nel periodo invernale, ma anche
nel periodo estivo. Quindi il Consiglio di Amministrazione ha
adottato questa decisione per questi 11 agricoltori, per il fatto
che loro conferiscono solo nel periodo invernale.
Mentre invece, da accertamenti che io ho voluto fare presso la
Centrale, tutti quelli che si sono impegnati di conferirlo anche
nell'estate, a loro hanno concesso di portarlo anche
nell'inverno.
Quindi è una decisione non discriminatoria a mio avviso, cioè
non è che abbiano voluto colpire determinate persone, è una
decisione che è stata presa per questo afflusso abbondante di latte
dopo l'aumento del prezzo e quindi ci sono 3000 litri di latte al
giorno di superi e quindi hanno cominciato a togliere quelli che
non si impegnano a portarlo nel periodo estivo in cui il latte
mancherà.
Questo è quanto ho potuto sapere dalla Centrale del latte e
quindi io, in questo momento, non saprei nemmeno cosa dire perché
l'Amministrazione regionale deve, secondo me, anche tenere conto di
una decisione del Consiglio di Amministrazione della Centrale.
Abbiamo nominato dei rappresentanti, se non abbiamo fiducia in
quanto fanno, dovremmo quanto meno dire di sostituirli,
insomma.
Perciò, a mio avviso, il problema è un po' delicato perché se
fosse invece un provvedimento discriminatorio, ma quando invece
vediamo che c'è una ragione. Noi possiamo anche dire: ci sono 700
litri al giorno in più, prendiamoli, pagheremo la differenza e
allora, in questo caso il Consiglio d'Amministrazione può rivedere
il suo provvedimento.
Quindi, quello che dovremmo decidere noi, se siamo d'accordo di
accettare anche questi 700 litri in più, sapendo già che oggi si
raggiungono i 10 mila litri e di accollarci naturalmente le
eventuali passività.
Prima di terminare vorrei ancora solo fare un accenno, per
quanto riguarda i vari prezzi del latte dagli inizi della
Centrale.
Il primo anno, il prezzo medio d'acquisto era di 76,42. L'anno
1966 lire 75,73 - anno 1967 lire 74,93 - anno 1968 lire 75,70 -
quindi, nel 1968, siamo ritornati - qui io parlo di prezzo medio
complessivo eh! - siamo ritornati al prezzo del 1965.
Nel 1969 lire 76 e 40. Solo nel 1970 e precisamente a dicembre,
che si è cominciato veramente a aumentare il prezzo del latte.
Tanto è vero che si è portato a 80 lire al litro nel periodo
invernale e si è raggiunto una media, nel 1970, di 82,50, rispetto
alle 75 di prima. Quindi primo scatto.
Nel 1971 ulteriore aumento e siamo arrivati alla media - prezzo
medio d'acquisto di 88 lire. Quindi altro scatto di 6 lire.
E adesso abbiamo raggiunto le 102 lire.
Quindi solo dal '70 e precisamente da dicembre 1970 ad oggi si è
fatto un notevole aumento, perché da 74,85 siamo saliti a 102.
Questo lo volevo dire solo per respingere, direi, delle
affermazioni apparse su un determinato giornale locale e respingere
con dei fatti, non con delle parole, non con delle chiacchiere, ma
con dei fatti perché io ritengo che i problemi si risolvono proprio
in questo modo. Esaminando tutti insieme, senza che nessuno vanti
di essere il primo della classe, però tutti insieme dobbiamo vedere
sin dove possiamo arrivare prendendone le relative responsabilità e
solo operando in questo modo - secondo me - aiutiamo concretamente
gli agricoltori.
Io non avrei altro da aggiungere. Non so se ho chiarito, se ho
dato una risposta sufficientemente esauriente.
Bordon (D.C.)
- Se, invece di rispondere semplicemente
"sono soddisfatto, non sono soddisfatto", mi sembra che sia un
problema importante, tanto più che poi ritorneremo molto spesso su
questi problemi di agricoltura e vorrei servirmi proprio
dell'ultima frase dell'Assessore - che io condivido in pieno -
laddove dice "questi problemi, io penso, non si devono guardare per
arrivare uno primo della classe, ma per dibatterli tutti insieme,
per trovare la soluzione migliore".
Difatti io non ho voluto, nella mia prima parte, fare quella
lunga discussione e riferendomi al giornale quello che aveva
pubblicato. Io sono sempre del parere che il giornale fa un
servizio che io ritengo buono, chi scrive certe cose lo fa sempre
in buona fede, anche quando criticano noi, naturalmente
bisognerebbe poter dir loro, molte volte, prima che facciano
l'articolo, com'è la vera situazione, cosa che molte volte - almeno
per conto mio mi rifiuto di fare per non avere quelle interviste
che poi magari vengono fuori con dei risultati che sono all'opposto
e quindi non mi soffermo su quello che era il giornale perché, ad
un certo momento, per esempio, il giornale quasi quasi voleva
attribuire una colpa a questi conferitori di latte come se, ad un
certo momento, avessero fatto lo sciopero così, di punto in bianco
e allora l'Assessore aveva citato delle lettere, delle date e,
queste date io le ho qui. È proprio vero, il 10 di dicembre si è
incominciata una certa discussione, si è portata avanti e, come in
tutti i problemi che finiscono per sfociare in questi scioperi
ecc... è perché ci sono anche dei malintesi, perché molte volte, se
non ci fossero questi malintesi, non arriveremmo a quei punti lì, a
quelle situazioni.
Quindi, io, sulla prima parte, non ho niente da dire, e, in
fondo in fondo, nella relazione che ci ha fatto l'Assessore,
amministrativamente l'ho anticipato io. L'ho detto: mi sembra che
ci sono dei risultati passivi alla Centrale del Latte che come
Amministratori regionali noi li dobbiamo esaminare, dobbiamo
vedere.
D'altronde c'è anche una situazione che mi sembra nasca tutti i
giorni.
Noi arriviamo al punto di parlare, ad un certo momento, in
quest'aula, attraverso una trasmissione televisiva - e ne parlerò
ancora se non in questa seduta in altre sedute; in una seduta
televisiva dove ogni intervento è stato fatto a favore degli
agricoltori e dell'agricoltura della Valle d'Aosta.
Questo non è che si volesse arrivare primi della classe perché
tanto arrivavamo tutti alla classe quindi faceva ridere, quindi non
era più questione di precedenza, perché tutti arrivavamo a quello
scopo.
La cosa che, per esempio, poteva stupire, come Assessori - che
magari non hanno molti rapporti con l'agricoltore ma, in fondo in
fondo si occupavano di questo problema - e questo fa veramente
piacere perché io ritengo che sia il problema base.
Abbiamo sentito delle idee, qui dentro, già portate da tutti i
Consiglieri, di tutti i Partiti. Addirittura arriviamo ad un certo
momento a dire che per certi agricoltori dovremmo dare un
contributo pro-mucca, chiamatelo come volete, perché se no, avanti
così non si va più.
Siamo tutti qui - io leggevo ieri sera su un articolo - che in
certe Regioni della Svizzera, in certi Cantoni Vallesi si dà un
contributo che vorrei chiamare "di vita" a questi agricoltori
perché li considerano "les jardiniers de la nature". Cosa che
faremo poi anche noi qui perché le cose si ripetono. Sono leggi
naturali che vengono fuori, se no dovremmo buttare in aria
tutto.
Ora io ho detto la parola discriminazione... Lei si ricorda
Assessore, non con cattiveria, ho soltanto detto "sembrerebbe che
sia così, anche se non lo è". Però il risultato è un altro.
In fondo in fondo lei mi dà ragione.
Io non sapevo che dopo questo aggiustamento sono confluiti tanti
litri di latte, sono arrivati a diecimila. Io non so se si parla di
tre mila litri - mi sembra che abbia detto li superi - me lo son
segnato alla buona.
Ora, la mia battuta, non è prettamente d'amministratore, io lo
riconosco, ma vale nel quadro generale che ho detto prima dei
contributi agli agricoltori.
Perché io mi dico, ma, ad un certo momento, se ci sono 600 litri
di più - da aggiungere a quei tremila di supero, che poi variano,
possono essere di più come essere di meno; io penso che sia un
esame da fare attentamente, proprio attraverso voi due che seguite
le cose con maggior attenzione ed in modo particolare con Albaney,
lo ripeto, perché è con noi alla coltivatori diretti, quindi vi do
maggiori responsabilità - qui non suoni cattiveria neanche un'altra
volta, se no non si può più parlare -, ma io vorrei proprio che
esaminaste a fondo questo pregando la Centrale di prendere in
esame.
Perché, ditemi voi - tutte e due perché tutti e due avete avuto
delle mucche nella stalla e sapete che cosa vi rende - che cosa
fanno questi 11 proprietari col latte? Vendono le mucche, cercano
un posto. Dove vanno a finire? Alla Cogne. Vanno a finire dove
trovano un posto da "manoeuvre", perché non si trovano mica dei
posti tutti i momenti.
Ora il problema è solo questo. Io non voglio fare il primo della
classe e non ho necessità più di farlo. Magari una volta mi battevo
per questo, cerco solo di fare una constatazione.
Ditemi che cosa fa questa gente con questo latte! Lo lavora?
Come si fa a lavorare fino 50 litri di latte al giorno, quando per
fare una fontina bisogna che ci siano almeno, non so, 100-110 litri
di latte, perché viene fuori il 10%.
Quindi questa gente qui, oggi come oggi non sa più che cosa
fare. E allora che cosa ne viene fuori?
Anzi io sono, non stupito, mi spiace - e cercheremo di inculcare
negli agricoltori questo principio.
Io vi dico che se fosse stato, in campo industriale, in un altro
settore, probabilmente - avendo escluso 11 persone - 1000
scioperavano o si legavano, si mettevano solidariamente con questi
qui, e facevano bene. Bisognerà che si insegni anche ai produttori
di latte a fare altrettanto.
Perché quando mi si dice che il produttore di latte, che è lì,
che rappresenta i produttori ha accettato questa soluzione, io
fossi stato uno di questi produttori avrei detto "io non sciopero
perché non è abitudine dei coltivatori di scioperare", però è
altrettanto vero che mi sarei battuto strenuamente perché questo
passivo - che purtroppo graverà sulla Regione, lo sappiamo - venga
preso in esame per quei 500-600 litri di supero.
Ecco, quindi niente primo della classe, è una preghiera che io
vi rivolgo a nome di tutti noi - perché siamo tutti interessati a
questi problemi che vadano ad una buona soluzione e quindi vedere
di insistere presso la Centrale del Latte se è possibile di fargli
prendere, di lasciarli conferire questo latte perché, Signori, non
sapranno più che cosa fare.
Perché sarebbe troppo facile potersi riunire e dire: siamo in
11, abbiamo 600 litri di latte, portiamolo alla tale latteria, ma
voi sapete che sono dislocati in posti abbastanza distanti uno
dall'altro. Non hanno ancora la latteria, cioè non la possono avere
perché ci sono tanti fattori.
Io non ho altro da aggiungere sull'interpellanza. Quindi sono
constatazioni, quindi non si tratta di essere soddisfatti o
meno.
La mia preghiera, la nostra preghiera è questa: che interveniate
presso la Centrale dimostrando la necessità assoluta che questi
undici agricoltori non vengano sacrificati.
Montesano (P.S.D.I.)
- Mappelli, lei è un firmatario,
però vorrei esortare i firmatari delle mozioni di mettersi
d'accordo di essere uno solo ad intervenire. Questo è il
regolamento no!
No, mi dispiace Mappelli, lei fa questo segno di dissenso. No,
se ci sono 10 firmatari in una interpellanza, io ne faccio parlare
uno solo.
Mappelli (D.C.)
- Posso parlare?
Montesano (P.S.D.I.)
- Senta, io la faccio parlare così,
do un avvertimento, però sia breve. Il regolamento è così!
Mappelli (D.C.)
- Se non posso parlare, non è mica un
problema, pazienza, rinuncio.
Montesano (P.S.D.I.)
- Sia presente a tutti che,
effettivamente quando c'è una interpellanza o interrogazione con
parecchi firmatari, ci sia uno solo che rappresenti tutti.
