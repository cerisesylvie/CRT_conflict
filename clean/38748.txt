Classificazione
ISTRUZIONE PUBBLICA



Oggetto del Consiglio n. 2227 del 22 giugno 2016 - Resoconto
OGGETTO N. 2227/XIV - Reiezione di risoluzione: "Sospensione
dell'attuazione sperimentale delle "Adaptations" sulla "Buona
Scuola".
Rosset (Presidente) -
Possiamo riprendere i lavori con la
risoluzione al punto n. 26.01 dell'ordine del giorno. Per
l'illustrazione ha chiesto la parola la collega Certan; ne ha
facoltà.
Certan (ALPE) -
Questa risoluzione di ALPE e Movimento
Cinque Stelle nasce dal fatto che ieri, dopo essere stata
annunciata, è stata consegnata agli uffici del Consiglio regionale
una petizione riguardante l'applicazione di alcune delibere, in
particolare della delibera n. 93, sulla quale abbiamo lungamente
dibattuto, e andrei anche a riprendere il discorso dell'impegno che
l'Assessore Rini si era assunta lo scorso Consiglio, quello di
condividere maggiormente insieme al corpo docente i passaggi di
questa riforma.
La petizione ha raccolto 2.500 firme, credo sia importante
sottolinearlo. Ha mobilitato non solo la categoria insegnanti, ma
anche quella dei genitori, e ritengo importante che possa essere
discussa rispettando tutto l'
iter
per il suo sviluppo e
l'enucleazione dei suoi problemi. In particolare noi ci fermiamo su
un aspetto che viene sempre ribadito da tutti i lavoratori.
Sappiamo che nel mondo della scuola le problematiche sono diverse,
a volte anche molto settoriali e differenti, però una cosa è sempre
stata ribadita da tutti i comitati, da tutti i gruppi di lavoratori
che si occupano e che hanno chiesto di avere una possibilità di
confronto su questo tema, un confronto serio, aperto, trasparente,
non settoriale a piccoli gruppetti in cui agli uni si dice una cosa
e agli altri un'altra, ma un efficace confronto con tutte le
componenti della scuola valdostana. In questo periodo ci si è
nascosti forse troppo dietro a questo ruolo, si è forse caricato di
un ruolo anche troppo grande il Consiglio scolastico. In realtà
crediamo che dovrebbe essere maggiormente allargato, anche per il
fatto che il Consiglio scolastico in questo momento non è più stato
rinnovato ed è più un raggruppamento di diverse persone; in questo
periodo non ha avuto funzioni, ma comunque sappiamo che ha un ruolo
consultivo e nulla più.
Chiediamo pertanto di andare oltre, di non fermarsi solo al
Consiglio scolastico, ma di aprire un tavolo di confronto.
Assessore, nell'impegno chiediamo in particolare al Governo
regionale di soprassedere all'applicazione delle delibere di
sperimentazione delle
Adaptations
in generale, quelle che
sono state fatte, fino al completamento dell'
iter
della
petizione, o comunque di non renderle operative per il prossimo
anno scolastico 2016 - le confermiamo quello che abbiamo chiesto la
scorsa volta - di fare seguire alla petizione l'
iter
in V
Commissione e in Consiglio regionale. In particolare riprenderemmo
le soucis
che hanno gli insegnanti riguardo alla delibera n.
93 e al suo allegato relativamente ai tagli degli organici,
soprattutto nella scuola secondaria di primo grado, alla certezza
delle risorse per il potenziamento dell'offerta formativa, ad una
formazione per gli insegnanti più programmata e adeguata, perché
così com'è impostata ora, solo con la formazione
on line
,
riteniamo - e lo ritengono gli insegnanti che hanno partecipato -
che non sia esaustiva alla verifica della praticabilità del piano
straordinario delle assunzioni e del precariato storico.
Sappiamo che a seguito del concorso si accederà per il 50
percento dalle graduatorie GAE e per il 50 percento dal concorso,
però chiediamo che ci sia un'attenzione per tutti quei diversi
settori di precariato che ci sono ancora. Sappiamo che in Valle non
è così allarmante la situazione, ma ritengo che anche piccoli
numeri siano da tenere in considerazione. Poi chiediamo
all'Assessore di individuare e praticare ogni forma di confronto
con tutte le componenti della scuola valdostana per una risoluzione
condivisa delle criticità. Noi lo abbiamo ribadito: una riforma
come quella della "Buona Scuola" può essere un'occasione anche per
migliorare e andare avanti tutti insieme, però non possiamo
prescindere dalle criticità emerse dal mondo della scuola, dagli
insegnanti e dai lavoratori, quindi è per questo che le chiediamo
maggiore attenzione.
Presidente -
Non ci sono altri interventi, possiamo
chiudere la discussione generale.
Per la risposta ha chiesto la parola l'Assessore Rini; ne ha
facoltà.
Rini (UV) -
Torniamo ancora una volta sul tema delle
riforme che riguardano il mondo della scuola nel suo più ampio
complesso, e devo constatare però che, ancora una volta, si fa
confusione su due percorsi che sono ben diversi, ben distinti, sia
per il contenuto che per l'
iter
di approvazione.
Vengo subito nel merito del testo della risoluzione: noi ci
asterremo su questo testo e le vengo anche a spiegare le
motivazioni. Come dicevo prima, c'è confusione nel percorso che ci
accingiamo a compiere tutti insieme; ci tengo a ribadirlo, e in
parte lo avevamo già fatto durante l'ultimo Consiglio, soprattutto
per quanto riguarda il percorso degli adattamenti. Qua si chiede di
sospendere una delibera di sperimentazione degli adattamenti: non
esiste nessuna delibera di sperimentazione degli adattamenti,
esiste una delibera che parla del percorso dell'adattamento della
"Buona Scuola" che è tutt'altra cosa; non esistono delibere di
Giunta che parlano di adattamenti. Esiste un protocollo d'intesa
con una successiva norma di attuazione che pone delle date (2016 e
2017), ma non delibere di Giunta. La delibera di Giunta sarà
l'ultimo passaggio, l'ultimo tassello del percorso degli
adattamenti, quindi non il primo, e arriverà a iter concluso. Noi
non possiamo pertanto recepire questa richiesta poiché non esiste
questa delibera, ma colgo l'occasione perché ho capito quello che
lei ha voluto esplicitare con questa risoluzione.
Tornando alla differenza di percorso tra la legge, e quindi alle
firme anche depositate ieri che riguardano l'iter di adattamento
della Buona Scuola, vorrei ricordare molto brevemente i passaggi:
l'anno scorso è stata approvata a livello nazionale una legge che
avrebbe dovuto trovare immediata applicazione anche in Valle
d'Aosta, una legge che, proprio in base ai suoi contenuti, avrebbe
stravolto il sistema dell'istruzione sul nostro territorio: un
sistema che negli anni ha dimostrato la sua efficienza. Noi, per
l'attenzione che da sempre si è cercato di avere proprio per il
settore dell'istruzione e della formazione, abbiamo cercato di
correre ai ripari e di far sì che ciò non accadesse, e così è
stato: prima con la firma del protocollo e poi con la norma di
attuazione che ha reso possibile la non applicazione della n. 107
sul territorio valdostano. Questo non perché non condividiamo tutti
i punti della n. 107, perché io credo che questa abbia anche delle
grandi potenzialità, ma perché siamo fermamente convinti di due
aspetti: che il nostro territorio sia così particolare per
conformazione territoriale e perché mai come oggi, mai come in
questo momento storico è importante fare un buon esercizio del
nostro autonomismo e quindi della nostra potestà legislativa,
soprattutto in un ambito così importante come quello della scuola.
Così stiamo cercando di fare.
Avete sicuramente seguito ciò che è accaduto a Trento, dove
hanno approvato da poco la legge, a Bolzano, dove si sta andando
avanti. Noi ci siamo presi del tempo: abbiamo cercato di ragionare,
abbiamo chiesto ad un comitato tecnico di fornirci delle
indicazioni. Ora questo testo ci è stato prodotto, adesso la voce
verrà data alla politica e a tutte le parti che compongono il mondo
scolastico. L'unico obiettivo che noi abbiamo è quello di adattare
questa riforma per far sì, da un lato, di preservare l'eccellenza
che è stata creata negli anni proprio da chi la scuola la vive
quotidianamente sul nostro territorio e, dall'altro, di saper
cogliere quelle sfide che renderanno ancora più performante la
nostra scuola. Proprio su questo ambito si va a collegare il
discorso degli adattamenti che prevedono il grande salto culturale
per quanto riguarda la parte linguistica: mi riferisco
notamment
alla parte dell'inglese, perché ovviamente sul
francese siamo già pronti e già fortunatamente abbiamo esempi
virtuosi in tantissime scuole. Sulla parte dell'inglese non
possiamo più aspettare: ce lo chiede il mondo. Parliamo spesso in
quest'aula di binomio scuola/lavoro. Noi, ai nostri ragazzi che
entreranno nel mondo del lavoro, dobbiamo dare a tutti le stesse
opportunità; gliel'ho detto l'altra volta ma lo ribadisco, perché
questo è un concetto nel quale credo profondamente. Oggi chi viene
da famiglie più attente, più facoltose -ma non sta a me dirlo - può
seguire dei corsi in maniera privata e avere una formazione
linguistica che li renda pronti ad entrare in maniera compiuta nel
mondo del lavoro; noi vogliamo che questa formazione linguistica
così importante venga data a tutti, venga data nella scuola
pubblica.
Sugli adattamenti la volta scorsa vi ho detto che stavamo
aspettando i piani di fattibilità da parte delle scuole: abbiamo
chiesto alle scuole se hanno le risorse necessarie per partire dal
2016. Qui non è una scelta politica discrezionale nostra, abbiamo
chiesto a loro se sono pronti a partire con quel progetto, la cui
previsione, lo ricordo, è di otto moduli annui. Anche su questo
credo che stiamo partendo davvero leggeri. Guardiamo cosa succede
nel resto dell'Italia, tante scuole già lo stanno facendo e
ringraziamo chi negli anni, grazie all'autonomia scolastica,
all'autonomia delle istituzioni, ha già portato avanti questi
progetti. Noi adesso analizzeremo i piani di fattibilità, capiremo
se hanno le risorse; se mancano le risorse, capiremo se siamo in
grado di intervenire subito con le risorse aggiuntive che vengono
richieste da parte delle istituzioni scolastiche e si partirà con
l'iter normale di approvazione che prevedrà una delibera di Giunta,
ma nella fase finale.
Pertanto ci asteniamo su questo testo, ribadendo la piena
volontà di coinvolgere tutte le parti ovviamente coinvolta da
questo processo di riforma.
Presidente -
Ha chiesto la parola il collega Roscio; ne
ha facoltà.
Roscio (ALPE) -
Ho ascoltato prima l'illustrazione del
collega Certan e adesso la risposta dell'Assessore, ma
circoscriverei solo una parte dei tanti aspetti che sono legati a
questo processo di riforma della scuola valdostana e mi soffermerei
su questa petizione. A noi risulta siano state portate oltre 2.500
firme di insegnanti e di genitori che si dicono preoccupati per
quello che sta succedendo nella scuola valdostana, tanto è vero che
in un punto della petizione loro chiedono di aprire un serio ed
efficace confronto con tutte le componenti, ed è quello che
l'Assessore da sempre ci dice: io sono per il confronto, ma di
questo però non deve convincere i Consiglieri di ALPE, deve
convincere questi 2.500 firmatari che evidentemente non si sentono
rassicurati. Forse bisogna uscire da queste quattro mura del
Consiglio regionale e provare ad organizzare un dibattito, un
confronto al di fuori di questo per far capire quello che si ha
intenzione di fare, perché evidentemente questo passaggio di
informazioni sulla condivisione e sul fatto che si vuole arrivare
ad un obiettivo con la condivisione e la partecipazione di tutti
non è passato. Assessore, mi sembra chiaro, perché sennò non ci
sarebbe stata una mobilitazione in tal senso. Vi sono poi tutti gli
altri punti che mi sembra si riferiscano comunque all'applicazione
della delibera n. 93 - questa invece c'è e ha dei contenuti - ma
con questa petizione loro chiedono alcuni impegni ben precisi.
Siccome i ruoli sono diversi, non sono i cittadini direttamente
nella petizione che decidono cosa bisogna fare oppure no, la
petizione comunque ha un
iter
in cui verranno auditi i
rappresentanti e i firmatari nelle sedi opportune; dopodiché ci
sarà un dibattito e penso si arriverà ad una votazione alla fine
del Consiglio su questa questione. Pertanto, finché non sarà
completato questo iter dove ci sarà il dibattito e il confronto,
noi chiediamo che su questi punti si aspetti, anche perché,
volendo, i tempi possono essere molto brevi per discutere e per
risolvere le questioni: è più una questione di metodo che
altro.
Proprio perché evidenziamo che non sono i Consiglieri di ALPE
che chiedono questo, ma è il mondo al di fuori del Consiglio che
chiede questo - evidentemente certi messaggi, se erano nelle
intenzioni, non sono arrivati - noi su questo chiediamo un impegno
ben preciso e spero che l'Assessore voglia accordarlo, perché
evidentemente questo passaggio è mancato. Io mi fermerei qui. Mi
sembra una questione di buon senso voler ascoltare le parti, come
peraltro l'Assessore ha anche sempre dichiarato in commissione: di
voler audire ogni singolo insegnante e di voler arrivare a
risolvere le criticità nel modo più condiviso possibile.
Presidente -
Ha chiesto la parola il Vicepresidente
Cognetta; ne ha facoltà.
Cognetta (M5S) -
Assessore, lei ha detto sostanzialmente
che poteva andare molto peggio; di fatto siamo riusciti a mettere
una pezza, e comunque abbiamo fatto valere le nostre prerogative,
quindi quello che sta uscendo è una cosa decisamente migliore di
quello che poteva accadere. Sono punti di vista, Assessore. Io
credo che se questa cosa fosse stata fatta - doveva essere fatta,
come ha ricordato giustamente il collega Roscio - con una maggiore
condivisione, ma soprattutto ascoltando il mondo della scuola, come
ho già avuto modo di dirle, probabilmente sarebbe, sì, una riforma
buona, invece lei ha raffazzonato un po' la cosa. Perché lo ha
fatto? L'ha fatto perché ha in mente un suo modello che ha voluto
calare, e lo sta facendo in barba a tutto quanto quello che sta
accadendo. Le firme sono 2.500, però credo che potevano essere
anche 5.000: bastava avere un po' più di tempo e, secondo me, ne
avrebbero prese a iosa di firme per fermare questa cosa che,
sinceramente, pone dei grossi dubbi. L'altra volta lei ha
minimizzato dicendo che ci sono otto moduli lì, cinque moduli là...
cosa vuole che sia, una roba quasi ridicola! Ma perché non si
ferma? Non riesco a capire perché non si ferma! A questo punto,
visto che non è così impattante, visto che comunque sia dal mondo
della scuola continuano ad arrivare segnali di disaccordo su
questo, perché non si ferma? Si fermi un minuto, parli finalmente
in maniera chiara e netta e precisa con tutti gli attori e magari
ne può venire fuori qualcosa di molto meglio di quello su cui sta
lavorando lei.
È chiaro che ci sono cose anche buone: il binomio scuola/lavoro
o altre questioni non sono mica cattive, il problema è che lei lo
sta facendo senza ascoltare chi poi lo deve mettere in pratica:
questo è il punto sostanziale. Ha anche utilizzato uno strumento -
come ha ricordato inoltre la collega Certan - che non funziona più:
il famoso Consiglio scolastico è una roba vecchia come il mondo. Il
metodo è quello, lo so, tutto quello che vuole, però il punto è che
lei dice che quando si arriverà al punto poi ne discuteremo tutti
assieme e sarà una cosa finalmente condivisa. Io su questo ho
diversi dubbi, perché a quel punto la decisione sarà già presa,
semplicemente da rettificare e scrivere in bella. Forse
nell'impegno non sono state usate le parole più corrette, ma il
punto non è questo: il punto è che si vuole dare un segnale per
fermare una cosa che propriamente creerà solo danni. La nostra
preoccupazione è questa più di ogni altra: i danni che pagheranno
gli allievi, e le famiglie di conseguenza.
Voi vi astenete perché forse probabilmente qualcosa di quello
che c'è scritto qui lo condividete, o perché non volete dare un
segnale che tutto quello che stiamo dicendo è assolutamente
sbagliato, ma non è una posizione chiara. A questo punto, votate
contro: fate prima.
Presidente -
Ha chiesto la parola la collega Certan; ne
ha facoltà.
Certan (ALPE) -
Assessore, se c'è qualcuno che ha
confusione in quest'aula non siamo certo noi e non sono certo gli
insegnanti: di questo possiamo essere certi, perché abbiamo ben
chiaro che cosa c'è scritto nella legge della Buona Scuola, quali
sono le riforme che state facendo; l'abbiamo capita benissimo,
anche perché l'abbiamo praticata in molti e la pratichiamo
quotidianamente qual è la differenza fra
Adaptation
e
adattamento ad una legge, e questo lo ricordiamo a lei. Una
sperimentazione non si fa su una legge, in didattica e in pedagogia
non si fa su una legge, la sperimentazione in didattica e in
pedagogia si fa in parallelo ad una legge, quindi probabilmente c'è
confusione. Ha ragione, c'è molta confusione, peccato che ci sia
confusione laddove si deve decidere!
I termini che abbiamo usato: abbiamo messo "delle deliberazioni
di sperimentazione delle Adaptations" perché ce ne sono diverse,
dato che vanno ad interferire sui contenuti e sul modo di procedere
di tali contenuti. Se vuole gliele elenco, ma le elencherò
direttamente agli insegnanti e ai genitori, così sarà molto più
chiaro. C'è tutta una serie di delibere che avete fatto come
Governo regionale dallo scorso anno dopo l'intesa e tra l'intesa e
la norma di attuazione, tutta una serie di delibere su una cosa,
delibere sull'altra,
bonus
, quindi l'abbiamo fatto apposta a
non citare le delibere di Giunta con i numeri, ma lo faremo.
Mi dispiace davvero che lei non capisca e non voglia capire i
segnali che il mondo fuori e il mondo della scuola le sta inviando.
Poco male, perché tanto - non si preoccupi - sono fallite altre
riforme della scuola! Lei ha talmente le idee chiare, Assessore,
che è passata dall'applicazione a tappeto in tutte le classi prime
di tutte le materie disciplinari in lingua inglese con un "non
preoccupatevi, sono solo otto moduli nell'anno". Questo è il modo
eccezionale per far fallire una riforma, banalizzarlo in questo
modo, questo è davvero perfetto! In questo modo sono fallite
tantissime altre riforme, fallirà anche questo, e ci dispiace,
perché perdiamo un'occasione tutti noi valdostani, non solo lei o
chi la sostiene. Questo da parte sua è gravissimo, come sono
gravissime le dichiarazioni fatte da chi dovrebbe avere competenze
non solo legislative e giuridiche, ma anche da chi, ricoprendo
certi ruoli, dovrebbe avere competenze pedagogiche e didattiche,
invece è stato detto a completamento di quanto ha detto lei, che ci
saranno solo otto moduli durante l'anno. È anche stato detto: "se
non riuscite a sostenere gli otto moduli in lezione frontale, fate
vedere un film". Capisce perché il mondo fuori non ha confusione,
ma ha ben chiaro quello che lei sta facendo? La confusione è
altrove, Assessore, non è nel mondo scolastico, è dove si confonde
didattica, competenza, pedagogia, preparazione con un "mettete su
un film e fate vedere un film"! Per lei queste sono le competenze
di cui hanno bisogno gli studenti valdostani per affrontare il
mondo del lavoro in alternanza scuola/lavoro? Mi scusi, ma forse
siamo ben lontani dagli obiettivi di una riforma scolastica!
Ci dispiace tantissimo che vi asteniate; sarebbe stato molto
meglio a questo punto dare un segnale chiaro e votare contro, così
finalmente avrebbe dato un segnale chiaro anche ai lavoratori, che
comunque tireranno ugualmente le loro conclusioni. Continuare a
perseverare, pensando di avere la ragione quando si banalizza un
passaggio a mio avviso storico come questo della scuola, è
veramente grave.
Presidente -
Ha chiesto la parola il collega Fabbri; ne
ha facoltà.
Fabbri (UVP) -
Solo per esprimere la posizione del nostro
gruppo dell'UVP su questa risoluzione e in generale sull'argomento
della scuola: argomento estremamente importante, che naturalmente
sta a cuore a tutto il Consiglio, di tutti i gruppi e di tutti i
valdostani, perché è una delle basi della nostra vita sociale.
Quello che è all'attenzione del nostro gruppo ci sembra che lo
abbiamo ben posto in essere quando abbiamo sottoposto alla nuova
maggioranza i 27 punti dell'accordo di programma, in cui si
prevedeva proprio la sospensione dell'
iter
di questa legge e
delle
Adaptations
per discutere profondamente e per vedere
di concertare questa riforma, in modo che possa essere veramente
utile a tutta la scuola e a tutti i nostri concittadini.
Per entrare nello specifico della risoluzione, annuncio che noi
ci asterremo su questa risoluzione proprio per il fatto che dicevo:
che l'
iter
di questa legge è ancora
in fieri
, è una
legge che, prima di essere portata qui all'approvazione del
Consiglio, verrà discussa, vista e considerata in tutti i suoi
aspetti, in modo che possa soddisfare le esigenze della nostra
popolazione.
Per quanto riguarda invece le
Adaptations
linguistiche,
noi siamo convinti anche che forse una piccola accelerazione ci
vuole, anche perché è estremamente importante dare ai nostri
ragazzi gli strumenti per poter affrontare nel modo più moderno gli
studi che poi li attenderanno nel futuro. Per cui, se è prevista
una fase di sperimentazione e questa sperimentazione potrà essere
utile, naturalmente sentendo chi lavora nel settore e che quindi ha
tutti gli strumenti per poter esprimere dei giudizi per poter
cominciare questa sperimentazione in modo da accelerare le cose,
per noi è una cosa estremamente importante.
Presidente -
Non ci sono altri interventi, possiamo
mettere in votazione.
Dichiaro aperta la votazione.
Presenti: 32
Votanti           
: 6
Favorevoli: 6
Astenuti: 26 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Gerandin, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Restano, Rini, Rollandin, Rosset, Testolin, L. Viérin, M.
Viérin)
Il Consiglio non approva.
