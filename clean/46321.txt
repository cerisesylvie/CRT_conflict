Classificazione
TRASPORTI E VIABILITÀ



Oggetto del Consiglio n. 2779 del 28 settembre 2023 - Resoconto
OGGETTO N. 2779/XVI - Interpellanza: "Programmazione degli
interventi per far fronte all'interruzione del servizio ferroviario
a partire dal prossimo mese di dicembre".
Bertin (Presidente) -
Punto n. 37. Illustra la
consigliera Minelli.
Minelli (PCP) -
Come abbiamo detto più volte,
l'elettrificazione della tratta ferroviaria Ivrea-Aosta è un tema
importante. Nella premessa dell'interpellanza, presentata ormai
oltre due mesi fa, abbiamo fatto alcune considerazioni per
sottolineare l'importanza della scelta fatta e abbiamo evidenziato
che tra le opere finanziate con il PNRR (Piano Nazionale di Ripresa
e Resilienza) e quelle con il contratto di programma Stato-RFI
(Rete Ferroviaria Italiana) ci sono investimenti per circa 140
milioni di euro. Si tratta del più imponente intervento sulla
ferrovia dalla seconda metà dell'Ottocento. É una grande occasione,
anche se, a questo punto, visto che ci si sta avviando in quella
direzione, vorremmo capire meglio quali sono le intenzioni e le
sollecitazioni della Regione verso RFI per tutte le opere di
accompagnamento dei lavori di elettrificazione, soprattutto per
elevare di rango la nostra ferrovia ed avere maggiori velocità e
per migliorare l'accesso ai treni, realizzando sottopassi laddove
non ci sono e migliorando quelli che sono inadeguati, come quello
su cui abbiamo già fatto delle iniziative, quello di Aosta. È
un'azione coordinata su cui credo che torneremo con frequenza,
anche nei prossimi mesi. Quello su cui vogliamo concentrarci
adesso, però, sono i tempi di chiusura della linea e i servizi
sostitutivi.
La previsione di chiusura del servizio per effettuare i lavori è
molto lunga, a nostro avviso troppo lunga. In Alto Adige si sta
effettuando, a cura e a spese (notate bene) della Provincia
autonoma di Bolzano, l'elettrificazione della Merano-Malles: sono
60 km, l'intervento richiede la posa di 1.600 tralicci per reggere
la linea elettrica e la previsione di costo è di 70 milioni di
euro.
La linea è in una valle montana, ci sono varie gallerie, sono
delle situazioni non sostanzialmente tanto diverse dalla nostra,
eppure lì non ci sarà una chiusura totale della linea. Ci sono
delle interruzioni momentanee in una tratta, ci sono delle chiusure
al traffico il sabato, la domenica, i festivi e nelle ore notturne,
ma non c'è un carattere di sospensione della circolazione esteso e
continuativo come è stato programmato qui da noi.
Ad ogni buon conto, questo sappiamo, che è ciò che è stato
previsto. Nell'interpellanza si affronta soprattutto la questione
dei servizi sostitutivi.
Come dicevo, avremmo dovuto discutere quest'iniziativa a fine
luglio, non ce n'è stato il tempo, sono passati altri due mesi,
quindi crediamo che le risposte che arriveranno possano essere
sicuramente più precise e più puntuali di quello che potevano
essere allora, considerato che, appunto, ci stiamo avvicinando.
Quello che chiediamo di conoscere in particolare è: a che punto
è la definizione del programma dei servizi sostitutivi tramite
l'utilizzo di autobus (cioè se è stato definito il programma delle
corse sostitutive e quali sono i problemi che si stanno affrontando
per dare un servizio efficiente ai numerosi utenti della ferrovia);
se sono state definite le intese con SAV e ANAS per evitare che nel
periodo di interruzione del servizio ferroviario vi siano dei
cantieri che riducono la scorrevolezza del traffico sull'autostrada
e sulla strada statale (io ricordo che nella primavera scorsa ci
sono state delle intere settimane in cui da Pont-Saint-Martin ad
Aosta i cantieri sull'autostrada sono stati addirittura in alcuni
momenti sette o otto); se si intende prevedere un'intensificazione
dello
smart working
per i dipendenti regionali e per tutte
quelle situazioni in cui è possibile evitare lo spostamento fisico
delle persone (questo - ne do atto all'Assessore - è un argomento
di cui abbiamo già discusso e che è stato sottolineato in
precedenti occasioni e che mi sembra essere un tema in qualche modo
condiviso nella sua importanza, che diventa adesso un'importanza
anche strategica vista la situazione che si dovrà affrontare);
infine, se sono state definite con Trenitalia e con RFI le
questioni relative all'utilizzo del personale ferroviario nel
periodo di interruzione del servizio.
È questo un tema molto delicato, molto importante, che desta non
poche preoccupazioni in tutti i lavoratori e nelle loro famiglie,
come sono sicura sa anche l'Assessore.
Presidente -
Risponde l'assessore Bertschy.
Bertschy (AV-VdA Unie)
- Di solito il Presidente a
quest'ora dice: "Vista l'ora..." e invece, vista l'ora, facciamo
ancora una bella interpellanza sulla chiusura della ferrovia.
Ringrazio per l'interpellanza, come per quella successiva, che
ci permetterà di cominciare a dare qualche informazione, in attesa
di avviare un preciso piano di comunicazione nelle prossime
settimane, a partire dalla terza, quarta settimana di ottobre.
Rispetto alla questione posta in premessa - come sa, anche lei è
stata per qualche periodo a condurre l'Assessorato ai trasporti -,
già nei programmi preliminari di allora Trenitalia prevedeva la
chiusura totale della linea e, per quello che mi riguarda, mi sono
ritrovato questa situazione. Ogni tanto mia figlia dice: "Ma dillo
che non sei stato tu" e io le dico: "No, non è questa la
condizione", perché poi viaggiando in treno le ricordano di chi è
figlia più volte. Non è così: l'investimento è utile per la Valle
d'Aosta e me ne prendo la responsabilità. Purtroppo, se potessimo
lavorare direttamente, saremmo sicuramente più legati a delle
nostre modalità, ma interagiamo per conto di aziende nazionali e
con queste dobbiamo confrontarci. Meglio facciamo, minori disagi
creiamo e prima arriviamo ad un risultato sicuramente migliore di
quello attuale, perché, come diciamo sempre, questa è una prima
fase di investimento. La seconda dovrà essere quella di migliorare
i servizi, in particolare in territorio piemontese, creando il
secondo binario, creando tutta una serie di velocizzazione del
nostro servizio che dovrà renderne alle generazioni del futuro uno
molto migliore di quello che oggi abbiamo.
Per quello che riguarda invece l'interpellanza, il lavoro che
abbiamo fatto e che stiamo continuando a fare è quello partito
dall'analisi dei dati di afflusso o di percorrenza da parte di
Trenitalia, e soprattutto delle possibili modalità di assegnazione
di un servizio sostitutivo, perché oggi noi agiamo in base ad un
contratto che non prevedeva nella fase di sua assegnazione una
sospensione della linea: prevedeva delle interruzioni, magari
parziali, ma ci siamo trovati di fronte all'esigenza di dare una
risposta ad un programma europeo nazionale, che poi si è
trasformato in strategie nazionali e finanziamenti regionali, come
quello del PNRR (Piano Nazionale di Ripresa e Resilienza) e questo
dobbiamo gestire con delle modalità che sicuramente non avevamo
previsto.
Quindi si è trattato di mettere insieme in brevissimo tempo,
attraverso dei criteri definiti come punti di partenza, un nuovo
servizio di trasporto pubblico, la cui validità verificheremo in
corso di attuazione. Vedremo se le abitudini dei viaggiatori
rimarranno le stesse, se cambieranno, come si modificheranno.
Alcuni criteri di base dell'affidamento del servizio sono stati
sicuramente il fatto di definire il servizio tra Aosta ed Ivrea
(quindi riportare la gente ad Aosta una volta completato il viaggio
ferroviario parziale fino a Ivrea con servizio sostitutivo); stessa
cosa, arrivare puntuali alla partenza dei treni che da Ivrea
viaggeranno verso Torino: (quindi il servizio dovrà cercare, seppur
con modalità su gomma e non più su rotaia, di dare puntualità alle
esigenze di lunga percorrenza, come quelle di breve
percorrenza).
Modalità di risposta alle diverse esigenze dell'utenza e dei
lavoratori: qui parliamo di un'utenza che è composta da studenti,
da lavoratori, da persone che utilizzano i servizi, come sappiamo,
per tutte le loro esigenze, quindi il miglior compromesso possibile
per dare risposta a tutti. Utilizzare servizi, infrastrutture come
parcheggi, punti di informazioni, servizi igienici, servizi di
vendita biglietti: comunque sarà importante l'utenza che utilizzerà
questi servizi e dobbiamo garantire, ad esempio, zone di
attestamento dell'auto e dare risposta alle persone che hanno
mobilità ridotta. Poi ci sono tanti altri criteri, ma per economia
di tempo, cerco di essere veloce nella risposta.
C'è stato un continuo confronto con l'Associazione dei
consumatori e i rappresentanti dei lavoratori, i comitati, le
rappresentanze degli utenti; ci sono stati ovviamente incontri con
i tecnici, sia chi gestisce i servizi che le infrastrutture.
Trenitalia sta lavorando proprio in questi giorni ad affidare,
attraverso Bus Italia, il servizio: sono iniziate le procedure per
l'affido di questo servizio. Stiamo parlando di circa 2,4 milioni
di chilometri annui di servizio e sono stimate, nei periodi di
maggiore affluenza, circa 98 corse bus/giorno. Questo per dare una
prima risposta alla prima domanda.
Se sono state definite poi con SAV e ANAS le questioni della
cantieristica durante l'interruzione: intanto ANAS fa parte del
gruppo Ferrovie, e quindi è a conoscenza di tutto quello che sta
succedendo in Valle d'Aosta; grazie alla collaborazione con il
collega Sapinet, stiamo incontrando ANAS per stimolarli e
sensibilizzarli a quello che avviene all'interno del loro gruppo,
ma in una situazione molto critica per la nostra regione, che
sappiamo non avere grandi infrastrutture per dare una risposta ad
una chiusura così importante. Difficilmente potremmo spostare il
programma di investimenti di ANAS ai tre anni successivi, perché
poi ci sono risposte che sono legate sia a contratti che ad
opportunità di investimento che vanno realizzate.
Quello che dobbiamo fare con ANAS, ed è quello che cercheremo di
fare, è di avere un programma triennale ed una gestione attiva di
ogni cantiere e soprattutto dei riflessi che questi cantieri
potranno avere sulla linea di percorrenza degli autobus, sia quelli
dell'attuale TPL (Trasporto Pubblico Locale) che quelli futuri del
servizio sostitutivo.
La mia intenzione è quella di costruire nell'autunno una
governance
di questo periodo di gestione di una situazione
di sicura difficoltà ma che va governata. È una governance che deve
prevedere tutti gli Assessorati coinvolti dal progetto "Lavorare
insieme", i gestori del servizio (appunto, ANAS, Trenitalia, RFI),
un po' tutti quelli che possono avere un'incidenza ed un ruolo in
questa fase di gestione del cantiere dell'elettrificazione. E la
costituiremo proprio perché ci sia sempre un confronto e anche la
capacità di reazione a tutti i problemi che dovremo cercare di
affrontare.
Anche a SAV abbiamo chiesto, in un incontro fatto insieme al
Presidente, di farci conoscere e soprattutto di dare una
programmazione ai propri cantieri al fine di cercare di avere una
visione del prossimo triennio la più governata possibile e, dove
possibile, incidere evidentemente per evitare la sovrapposizione di
più cantieri.
È bene ricordare che ci saranno alcuni cantieri che saranno
realizzati da SAV proprio in relazione ai lavori di
elettrificazione: ci hanno comunicato che daranno avvio, proprio
per la chiusura della linea, a cantieri che evidentemente prima non
potevano essere realizzati.
Con SAV è aperto anche un confronto sulla modalità di fruizione
attuale da parte degli utenti valdostani del servizio, con
l'obiettivo di cercare di migliorare l'attuale scontistica.
Riguardo al terzo punto, se si intende provvedere ad
un'intensificazione strutturata dello
smart working
per i
dipendenti regionali: ovviamente questo è un obiettivo, come
abbiamo già avuto modo di dire, che vogliamo costruire insieme sia
alle strutture che ai dipendenti, proprio perché dobbiamo evitare,
se possibile, di far viaggiare la gente quando è possibile magari
costruire un'organizzazione di lavoro che permetta di non farlo.
Abbiamo somministrato un questionario (lo ha fatto il coordinatore
del Dipartimento personale) in questi giorni, che prevede sia una
rilevazione dei dati sulle modalità di utilizzo dei trasporti, sia
una prima opinione su
smart working
,
co-working
.
Ovviamente tutto questo va costruito insieme sia ai dipendenti che
alle strutture, dipende dalle mansioni ma dipende anche dalla
collaborazione che andremo a costruire insieme agli enti locali e
alle Unités, perché si tratta di costruire degli spazi di lavoro
insieme. Nel nuovo PIAO (Piano Integrato di Attività e
Organizzazione) andranno inseriti quest'obiettivo e questi
indirizzi.
Infine, l'ultima domanda: c'è un'ampia collaborazione con
Trenitalia e con RFI per trovare il modo di impiegare al meglio i
lavoratori per le competenze che hanno e anche per l'interesse che
abbiamo di mantenere gestiti i servizi, gestite le aree, gestite in
piena vitalità le stazioni; allo stesso tempo, alcune competenze
vanno riassegnate a servizi che sono necessari per le due aziende.
Comunque, l'obiettivo nostro, se è possibile, come abbiamo
comunicato alle aziende, non entrando nella discussione,
ovviamente, tra i rapporti tra aziende e sindacati, è di mantenere
il più possibile presidiati i servizi perché, chiusa l'attività di
elettrificazione, avremo bisogno delle competenze che le persone
hanno.
Presidente -
Replica la consigliera Minelli.
Minelli (PCP) -
Vedo che siamo rimasti in pochi ma non
rinuncio comunque alla mia replica, considerata anche l'importanza
di questo tema.
Ringrazio l'Assessore per le sue risposte, per aver dato
comunque delle informazioni un po' più aggiornate e articolate.
En passant
dico anche questo: Assessore, se sua figlia viene
interpellata sul treno perché ha un papà che si occupa
dell'Assessorato, si immagini che cosa dicono a me sul treno, visto
che lo prendo regolarmente, quando tutti sanno che da dicembre sarà
chiuso. Non le dico ogni volta le cose che cerco di spiegare:
fortunatamente parecchie persone sono disponibili ad ascoltare,
capiscono, forse anche perché sono quelle persone che
tradizionalmente utilizzano quella forma di trasporto e capiscono
l'utilità dell'intervento che andremo ad affrontare.
Sulla questione dei criteri che lei ci ha appena elencato, mi
sembra di aver capito che i due principali sono la puntualità per
il servizio di autobus che arriverà ad Ivrea e che dovrà assicurare
la continuità con Torino e poi quello che è il servizio invece
sulla tratta Ivrea-Aosta. Lì sarà bene, poi, nel prosieguo, capire
un pochino meglio.
Sicuramente, per la questione del blocco dei tre anni lei dice:
"Io me lo sono trovato"; io devo dire che, nel momento in cui
abbiamo iniziato quell'interlocuzione, una delle prime cose che
sono state dette da parte mia è che il blocco totale della tratta
per i tre anni poteva essere messo in discussione, nel senso che si
poteva, come è stato fatto altrove, fare delle interruzioni a
tratte. Poi, ovviamente, è RFI che fa i lavori e sono loro che
decidono, però su questo credo che le idee che c'erano allora
-
e poi immagino che avesse anche lei
-
siano ancora
valide.
Bene aver fatto queste analisi sui questionari che erano stati
somministrati a suo tempo ai pendolari, sia quello che ha fatto la
Regione, sia quello dell'associazione dei Pendolari stanchi e degli
utenti della ferrovia; importante anche questo lavoro sui servizi
di infrastruttura, i parcheggi di attestamento, i servizi, le
biglietterie, le risposte alle persone con mobilità ridotta.
Sulla questione di ANAS, lei ha detto: "ANAS fa parte del gruppo
Ferrovie - (lo sappiamo!) - e quindi è a conoscenza della
situazione"; bene che ci sia stata, però che ci sia continuamente
l'interlocuzione con ANAS, perché sappiamo benissimo che quando
parliamo di RFI e di ANAS, parliamo di due
-
mi si consenta
il termine
-
pachidermi su cui, proprio per la loro ampiezza
e il raggio di azione che hanno, spesso quelle che sono le
periferie possono anche essere tenute meno in considerazione.
Gli investimenti ANAS previsti difficilmente saranno spostati
nei tre anni successivi: l'auspicio, la richiesta ed il sollecito
che facciamo è che, di volta in volta, si considerino veramente
quelli che sono gli interventi assolutamente prioritari e necessari
e si tengano un po'
à côté
gli altri.
Credo che sia una buona idea quella di costituire una
governance
, una sorta di
task force
che gestisca la
situazione.
Ci dice che ci saranno dei cantieri che SAV aprirà proprio in
concomitanza con la questione della chiusura della ferrovia:
vedremo poi nella nostra tratta Pont-Saint-Martin - Aosta le
chiusure del prossimo anno e speriamo che siano poche. Forse anche
un po' di sacrificio da parte di tutti a non avere le condizioni
ottimali di quella tratta stradale dal punto di vista del manto
stradale o di altri elementi, potrebbe essere una condivisione di
responsabilità e di disagio da parte di tutti.
Ho capito anche che ci sarà un tentativo, per lo meno, di
migliorare la scontistica attuale, cosa che sarà molto importante
considerato che tanti dovranno comunque spostarsi con l'auto.
Sullo
smart working
sono stati somministrati i
questionari, mi sembra che su questa parte siamo ancora un pochino
in alto mare ma l'obiettivo, se ho capito, è quello di andare anche
in quella direzione.
Sulla collaborazione tra Trenitalia e RFI per trovare il modo di
impiegare al meglio i lavoratori: credo che questo sia l'aspetto
più complicato proprio perché una parte di queste figure potranno
essere mantenute sul territorio per un presidio, come lei ha detto.
Però credo che un'azione molto incisiva della Regione in questo
senso sarà importante non solo perché poi avremmo bisogno dopo di
queste figure, ma anche perché stiamo parlando di persone che,
nella stragrande maggioranza dei casi, vivono ed operano in Valle
d'Aosta ed un trasferimento, con le conseguenze che poi si possono
immaginare, non sarebbe certo positivo, visto anche il
trend
che abbiamo di diminuzione della popolazione.
Bertin (Presidente) -
Con quest'interpellanza, si
interrompono i lavori di questa mattinata del Consiglio, che
verranno ripresi alle ore 15:00.
---
La seduta termina alle ore
13:11
.
