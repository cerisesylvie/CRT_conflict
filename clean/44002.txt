Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Personale docente e non docente



Oggetto del Consiglio n. 1103 del 2 dicembre 2021 - Resoconto
OGGETTO N. 1103/XVI - Interpellanza: "Azioni finalizzate a
garantire un nuovo richiamo vaccinale volontario per il corpo
docente".
Bertin (Presidente) -
Possiamo riprendere i lavori. Siamo
al punto n. 41 dell'ordine del giorno. Per l'illustrazione si è
prenotata la consigliera Minelli, ne ha facoltà.
Minelli (PCP) -
Questa interpellanza nelle richieste che
pone è in parte stata superata dagli eventi e dalle disposizioni
nazionali che sono sopravvenute. Ho depositato il testo il 18
novembre, quando ancora non era nemmeno stato reso noto il terzo
vaccino per coloro che avevano più di 40 anni e poi successivamente
per le categorie che devono essere vaccinate con la terza dose in
modo più veloce rispetto ad altri.
Vorrei comunque sottolineare alcune questioni. I docenti della
scuola valdostana, per una precisa scelta politica del Governo
regionale, erano stati invitati nei primi mesi dello scorso anno ad
aderire alla campagna vaccinale, in quanto considerati giustamente
una categoria a rischio al pari di altri lavoratori i cui contesti
di lavoro prevedono dei contatti umani molto stretti. I docenti
della Valle d'Aosta hanno accettato, a nostro avviso anche con
senso di responsabilità nei confronti della comunità, di accogliere
l'offerta vaccinale e lo hanno fatto in un momento in cui c'erano
ancora diverse incertezze sulla sicurezza dei farmaci proposti.
Molti di loro hanno fatto la vaccinazione nei primi giorni di
febbraio 2021, quindi hanno concluso il ciclo vaccinale da tanto
tempo, da ormai dieci mesi, e si sa che la copertura del
green
pass
non solo scadrà a febbraio, ma adesso, per il fatto che
dall'anno si è scesi a nove mesi, ci sono dei green pass
scaduti.
Sappiamo, però, anche che gli studi hanno rivelato che il terzo
richiamo dovrebbe essere fatto già dopo cinque mesi dalla seconda
somministrazione. Questo significa che già nei mesi scorsi i nostri
docenti avrebbero potuto, con una corretta attenzione, una
programmazione in questo senso, effettuare la terza vaccinazione. È
vero che sono state aperte le vaccinazioni ai docenti, ma dalle
informazioni che ci sono arrivate, anche in questi ultimi giorni,
il numero delle postazioni non sembra essere sufficiente per quella
che dovrebbe, a nostro avviso, risultare una rapida vaccinazione a
tappeto.
Quello che noi vorremmo chiedere, e mi scuso perché è un po'
modificata la richiesta, alla luce di quanto è stato deciso, se per
questa terza vaccinazione che ormai è prevista, se è possibile
organizzare non solo come già so che c'è una vaccinazione per gli
insegnanti, ma visto che l'obiettivo è di essere tempestivi,
considerato che poi con i contagi che sono in aumento e in aumento
preoccupante, il fatto di vivere in una comunità come quella
scolastica pone sicuramente gli insegnanti in una situazione di
maggiore rischio e di conseguenza non solo ovviamente i docenti, ma
anche gli alunni e le famiglie. Si sta discutendo tra l'altro in
questi giorni se effettuare, se permettere la vaccinazione anche ai
minori di 12 anni, segno che la situazione non è di certo facile e
continuerà a preoccuparci anche nei mesi a seguire.
Presidente -
Risponde l'assessore Caveri.
Caveri (AV-VdA Unie) -
Sarà una risposta duplice, in
parte da parte mia e in parte da parte dell'assessore Barmasse,
soprattutto per queste ultime sollecitazioni della collega Minelli
che vanno al di là della questione esclusivamente scolastica.
È vero che per la scuola abbiamo vissuto momenti un po' di caos,
nel senso che, come lei sa, le istruzioni del generale Figliuolo
sono state molto perentorie rispetto a evitare vaccinazioni per
categorie, eccezion fatta per il personale sanitario.
A un certo punto avevamo dato istruzioni come Sovrintendenza per
gli ultrasessantenni, quindi gli insegnanti ultrasessantenni
potevano prenotarsi, tenendo conto che all'epoca i primi vaccinati
erano persone che avevano più di 55 anni. Ci siamo ulteriormente
tranquillizzati quando si è scesi a 40 anni, quindi anche in quel
caso si andava a coprire comunque una fascia significativa delle
prime vaccinazioni più vecchie. Dopodiché, come voi sapete, è
cambiata la situazione a seguito dell'estensione dell'obbligo
vaccinale per il personale scolastico. Noi, tra l'altro, per
personale scolastico - c'è una circolare della segreteria generale
- intendiamo anche segreteria e bidelli, perché poteva esserci una
ambiguità, essendo personale che non un contratto della scuola
propriamente detto.
Sapendo che il 15 dicembre ci sarà l'obbligo vaccinale, la
Sovrintendenza agli studi, di intesa con il personale sanitario, e
quindi l'Assessorato e la USL, ha messo a disposizione del
personale docente educativo una piattaforma per prenotare la
vaccinazione. Possono iscriversi le persone senza alcun limite di
età, quindi cade quel tabù dell'età, sia chi non ha fatto alcuna
dose, e speriamo che siano tanti, perché purtroppo lei sa che
esiste uno zoccolo duro, puro e anche molto inventivo per le
motivazioni di evitare di fare la vaccinazione, sia chi è in attesa
delle dosi successive alla prima e con il
green pass
in
scadenza entro il 31 dicembre 2021 e non hanno ancora una
prenotazione confermata prima del 14 dicembre, perché ovviamente
c'è anche tutta una parte che si è già prenotata.
Il
format
della Sovrintendenza doveva essere compilato
entro martedì 30 novembre. Non abbiamo ancora a disposizione i dati
che si stanno elaborando e le vaccinazioni saranno somministrate al
centro polifunzionale della Grand Place di Pollein. Io ieri ci sono
stato per la mia vaccinazione e devo dire che con grande rapidità e
con grande efficienza si stanno svolgendo, nel caso mio, la terza
vaccinazione.
Questo è un po' il quadro e sulle sollecitazioni più generali di
un aumento delle vaccinazioni, tenendo conto che c'è anche in
prospettiva la possibilità di vaccinazione dei bambini fra i 5 e i
12 anni, credo che possa essere più preciso il collega Barmasse a
cui cedo la parola.
Presidente -
Assessore Barmasse.
Barmasse (UV) -
Per quanto riguarda l'aumento delle
vaccinazioni, forse lo avete visto anche dai comunicati stampa, si
sta facendo un grosso sforzo con l'azienda USL per cercare di
aumentare in maniera significativa il numero di vaccinazioni,
proprio alla luce di quelle che sono le recenti normative. Abbiamo
fatto un appello che avrete visto anche sui giornali in questi
giorni, soprattutto per medici professionisti, sanitari in pensione
o anche privati. Mi è stato comunicato stamattina dal direttore
generale Uberti, perché da oggi è direttore generale, che stanno
arrivando delle prime adesioni, quindi stiamo aumentando il numero
del personale sanitario che partecipa e l'ambizione sarebbe quella
di riuscire a tenere aperti i centri vaccinali fino a mezzanotte,
soprattutto quello di Pollein, quindi praticamente tutto il giorno
sette giorni su sette. Ci sono già dei primi segnali e speriamo di
riuscire ad andare avanti in quest'ottica.
Per quanto riguarda i bambini, avremo sicuramente la
collaborazione dei medici pediatri: nonostante sia un periodo di
grande sovraccarico da parte loro, soprattutto per la pediatria
territoriale, abbiamo già avuto delle rassicurazioni da parte loro
che faranno di tutto per poter vaccinare anche i bimbi appena
questo sarà possibile.
Tutto lo sforzo dell'azienda in questo momento è quello di
garantire il servizio ospedaliero, perché voi avete visto che i
numeri purtroppo stanno aumentando in maniera significativa. Questo
comporterà, speriamo limitatamente nel tempo, la chiusura almeno di
un altro reparto che in questo momento è dedicato ai ricoveri
ordinari, ma diventerà un reparto Covid, e speriamo che non si
debba andare oltre, e dall'altra parte sul fronte vaccinale. Queste
sono le due grandi sfide di questo periodo da parte della
sanità.
Speriamo che ci sia una grossa risposta. I primi segnali sono
buoni, come diceva stamattina il direttore generale, qualche
risposta dal territorio l'abbiamo. Cercheremo in tutte le maniere
di ampliare l'offerta dal punto di vista vaccinale e cercare
proprio di vaccinare tutti quelli che devono essere vaccinati nel
più breve tempo possibile.
Presidente -
Per la replica la consigliera Minelli.
Minelli (PCP) -
Grazie a entrambi gli Assessori per la
risposta. Mi è parso di comprendere, dalle parole dell'assessore
Caveri, che la non scelta di effettuare già a inizio anno
scolastico o addirittura prima dell'inizio anno scolastico una
campagna ulteriore di vaccinazione, è dovuta alla preoccupazione di
incorrere in qualche modo in problemi legati alle disposizioni
nazionali.
Quello che vorrei chiedere, a fronte di quello che mi sembra
essere un impegno abbastanza massiccio per quello che riguarda in
generale le vaccinazioni, ma anche le vaccinazioni degli
insegnanti, è che si è parlato della piattaforma e di questo
format
che dovrebbe essere in piedi a breve. Quello che
però, secondo me, è importante cercare di capire è se, a fronte del
fatto che una massiccia vaccinazione dei docenti comporta delle
assenze, perché così è già stato anche in passato, sia a causa
della assenza materiale per spostarsi, penso a chi lavora molto
distante dal centro vaccinale, ma anche per gli effetti che la
vaccinazione può avere e quindi eventuali assenze dal lavoro, se
come è già stato fatto peraltro lo scorso anno è possibile pensare
di concentrare maggiormente le vaccinazioni per questa categoria o
nei fine settimana o comunque nei periodi, e andiamo adesso
incontro anche a un periodo di vacanza, che sono di sospensione
dell'attività scolastica, onde evitare i problemi che ben
conosciamo e che andrebbero a sommarsi al fatto che purtroppo per
molte classi siamo di nuovo in una situazione di didattica a
distanza, che è ciò che, a mio avviso, bisognerebbe sforzarsi in
tutti i modi di evitare.
Spendo due parole su questo: la didattica a distanza è uno
strumento utile, si è rivelato tale per molte situazioni e forse
abbiamo anche imparato tutti quanti che è uno strumento che si può
utilizzare non solo in una fase di emergenza, però non c'è nulla
che sostituisce la scuola in presenza e deve essere lo sforzo
dell'Amministrazione quello di fare tutto ciò che è nelle sue
possibilità per garantire una didattica di questo tipo.
