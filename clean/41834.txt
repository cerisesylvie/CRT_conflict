Classificazione
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 857 del 25 luglio 2019 - Resoconto
OGGETTO N. 857/XV - Interrogazione: "Iniziative poste in
essere per la messa in sicurezza e la valorizzazione della strada
romana delle Gallie nel tratto compreso tra i Comuni di Bard e
Donnas".
Rini (Présidente) -
Point 5 à l'ordre du jour. Pour la
réponse, la parole à l'assesseur Borrello.
Borrello (SA)
- Nell'ottobre 2018, come avevo già
risposto a marzo, avevo avuto modo di prendere possesso di tutta
una serie di riunioni che erano state fatte dall'allora
collaboratore Andrione, in merito alla volontà di capire qual era
lo sviluppo rispetto a questo tipo di soluzione. Parallelamente noi
abbiamo continuato a interloquire con i sindaci e con le nostre
strutture. Ricordo che l'oggetto del contendere si divide su
diverse competenze: da una parte c'è il discorso prettamente
tecnico della difesa del suolo, quindi della protezione da sistemi
gravitativi di versante; dall'altra parte c'è un aspetto di
carattere culturale, che è legato ovviamente alla valorizzazione
del bene nel senso stretto; parallelamente c'è un discorso legato
alla necessità di reperire fondi, perché no, nel 15 percento della
programmazione del prossimo settennio per quanto riguarda i beni
culturali, qualora ci sia la possibilità di attingere a tali
finanziamenti.
C'è stata ancora una continua concertazione con i dirigenti
anche degli altri assessorati. Però, proprio in virtù del fatto che
bisogna essere pragmatici e dire le cose in maniera puntuale,
questo intervento costa 7 milioni di euro all'amministrazione
regionale. Per quanto riguarda la mia struttura, abbiamo iscritto a
questo tipo di intervento in quel programma nazionale che si chiama
ReNDiS, che recepisce tutte le esigenze dei territori rispetto a
interventi importanti. Faccio un esempio chiarificatore: la regione
Piemonte ha inserito in ReNDiS la frana di Quincinetto, quella che
grava sull'autostrada. Quindi noi da parte nostra lo abbiamo
inserito come intervento importante, viste le somme a disposizione
di 7 milioni di euro, in un contenitore nazionale, per avere una
risposta.
In questo momento all'interno delle risposte legate al programma
Proteggi Italia, l'abbiamo sentito più volte in quest'aula, ci sono
stati riconosciuti 3 milioni di euro nel 2019, che non sono
sufficienti a fare un intervento risolutivo. Dico risolutivo,
perché nel 2002, nel 2005 e nel 2008 sono già stati fatti degli
interventi di messa in sicurezza, ma per poter risolvere il
problema così come definito da uno studio di fattibilità del
Politecnico di Torino, bisogna fare un intervento massivo di 7
milioni di euro. Con i 3 milioni di euro che sono stati
riconosciuti dal Proteggi Italia abbiamo fatto opere di mitigazione
del rischio che ci sembravano più impellenti e necessarie, perché
andavano a tutelare il discorso della vita umana e il discorso
delle infrastrutture viarie. Quindi abbiamo deciso di finanziare
con questi 3 milioni di euro del Proteggi Italia: i crolli legati
alla strada regionale della Valgrisenche, località Leverogne ad
Arvier; le opere di protezione della caduta massi per la strada
intercomunale Emarèse-Saint- Vincent; la difesa della località
Tache fortemente abitata in Gressoney-La-Trinité; la mitigazione
dei crolli sulla strada regionale 22, in località Fenille, l'ultimo
pezzo dove circa un mese fa è caduto il masso sulla
carreggiata.
Di conseguenza quello che le posso dire è che, parallelamente
alla ricerca dei fondi che riusciamo a trovare all'interno del
bilancio regionale, continueremo a insistere con il governo
centrale, parallelamente a quanto fatto per la frana di
Quincinetto, anche se lì sono interessate infrastrutture primarie,
e faremo uno sforzo maggiore per cercare di trovare dei fondi per
la risoluzione complessiva del problema, che consta di 7 milioni di
euro.
Piccola considerazione a margine, per una valutazione
complessiva. L'intervento era stato previsto anche all'interno di
quel progetto di fattibilità della galleria di Bard, dell'ANAS. Se
vi ricordate, quello è un lavoro che costa 100 milioni di euro, ma
ci è stato comunicato - avevo dato risposta al collega Gerandin
qualche mese fa - che a oggi la galleria di Bard, gestita da ANAS,
non ha finanziamento. Di conseguenza non ha finanziamento neanche
l'intervento di messa in sicurezza della strada delle Gallie.
Presidente -
Per la replica, la parola alla collega
Spelgatti.
Spelgatti (LEGA VDA)
- La ringrazio per la risposta.
Conosco bene questa problematica perché l'avevamo seguita anche
come ufficio di presidenza. Non contesto le vostre scelte, perché
giustamente sappiamo benissimo quali sono i costi e comunque le
difficoltà nel reperire le risorse. Però le contesto una cosa: in
una precedente iniziativa che avevamo predisposto nel mese di marzo
vi eravate impegnati comunque a interloquire con i sindaci di
riferimento. A quanto ci risulta invece questo non è avvenuto. È
importante comunque parlare con il territorio e rendere edotti i
sindaci dello stato di tutte le questioni, anche e soprattutto
delle varie problematiche che ci sono in essere e delle scelte che
voi legittimamente volete operare. Quindi, non contesto la risposta
nel contenuto, se non per la parte in cui lei sostiene che avete
avuto continue interlocuzioni con i sindaci di riferimento, perché
ciò non è avvenuto e comunque nel mese di marzo vi eravate
impegnati a farlo.
