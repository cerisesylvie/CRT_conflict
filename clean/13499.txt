Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4518 del 13 aprile 1993 - Resoconto
OGGETTO N. 4518/IX Disegno di legge: "Concorso finanziario
della Regione nelle spese per il funzionamento del liceo
linguistico di Courmayeur".
Presidente
É aperta la discussione generale.
Se nessun Consigliere chiede di parlare, si passa all'esame
dell'articolato. Do lettura dell'articolo 1:
Articolo 1 (Finalità)
1. La Regione Autonoma Valle d'Aosta, in applicazione dei
principi Costituzionali del diritto allo studio e della libera
scelta educativa da parte dei genitori, riconoscendo la funzione
sociale ed educativa svolta dal Liceo linguistico di Courmayeur,
concorre al suo funzionamento con la concessione di contributi a
carico del bilancio regionale.
Presidente
Pongo in votazione l'articolo 1.
Esito della votazione:
Presenti, votanti e favorevoli: 19
Il Consiglio approva all'unanimità
Presidente
Do lettura dell'articolo 2:
Articolo 2 (Stipula convenzioni)
1. Tra la Regione Autonoma Valle d'Aosta, rappresentata
dall'Assessore regionale alla Pubblica Istruzione, e il Liceo
linguistico di Courmayeur si stipulerà un'apposita convenzione,
volta a regolare le modalità di gestione e di funzionamento della
scuola, nella quale dovrà prevedersi:
a) la necessità che il Liceo linguistico di Courmayeur si
uniformi alle istruzioni impartite dai competenti uffici
dell'Assessorato regionale della Pubblica Istruzione per quanto
riguarda l'adattamento dei programmi alle necessità locali,
l'aggiornamento e la sperimentazione;
b) di assicurare condizioni di funzionamento tali da garantire
il mantenimento del riconoscimento legale dell'Istituto;
c) di accettare l'iscrizione degli alunni fino al limite di 25
per classe, salvo eventuali deroghe al numero massimo, di volta in
volta autorizzate dal Sovraintendente agli studi della Valle
d'Aosta;
d) di concordare annualmente con l'Amministrazione regionale
l'importo della quota di iscrizione e frequenza da porre a carico
degli alunni;
e) di indicare i locali ove saranno ubicate le classi ordinarie,
le aule specifiche e gli uffici amministrativi del Liceo
linguistico, con rispettivi proprietari.
2. Qualora i locali di cui alla lettera e) del comma precedente
siano forniti dall'Amministrazione comunale di Courmayeur anch'essa
parteciperà alla stipula della convenzione.
Presidente
Pongo in votazione l'articolo 2.
Esito della votazione:
Presenti, votanti e favorevoli: 19
Il Consiglio approva all'unanimità
Presidente
Do lettura dell'articolo 3:
Articolo 3 (Modalità di erogazione)
1. La Regione eroga a favore del Liceo linguistico di Courmayeur
un contributo annuo, a decorrere dall'anno scolastico 1993/94, a
titolo di concorso al funzionamento dell'Istituto medesimo.
2. Il contributo annuo, valutato in lire 700.000.000 sarà
erogato, a decorrere dall'esercizio 1994, in tre rate: la prima,
per almeno il 40 percento, entro il 31 gennaio, la seconda del 30
percento entro il 30 marzo e il saldo entro il 30 settembre di
ciascun anno.
3. Gli oneri tributari conseguenti la stipulazione della
convenzione sono assunti a totale carico della Regione.
Presidente
Pongo in votazione l'articolo 3.
Esito della votazione:
Presenti, votanti e favorevoli: 19
Il Consiglio approva all'unanimità
Presidente
Do lettura dell'articolo 4:
Articolo 4 (Norma finanziaria)
1. Il contributo annuo valutato in annue lire 700.000.000 a
decorrere dall'esercizio 1994 graverà sul capitolo che si istituirà
nella parte spesa del bilancio regionale per l'anno 1994 e
successivi con la seguente denominazione: "Concorso finanziario
della Regione nelle spese per il funzionamento del Liceo
linguistico di Courmayeur.
2. Per la copertura degli oneri complessivi di lire
1.400.000.000 previsto per gli esercizi 1994-95 si provvede:
a) quanto a lire 1 miliardo, mediante lo stanziamento iscritto
per gli esercizi 1994 e 1995 al capitolo 56640 del bilancio
pluriennale della Regione 1993-95;
b) quanto a lire 400.000.000 mediante utilizzo per il
corrispondente importo delle risorse disponibili sul capitolo 69020
del predetto bilancio pluriennale della Regione 1993-95.
3. A decorrere dal 1996 ad una eventuale rideterminazione degli
oneri finanziari si provvederà con l'approvazione della legge di
bilancio, ai sensi dell'articolo 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione autonoma Valle d'Aosta).
Presidente
Pongo in votazione l'articolo 4.
Esito della votazione:
Presenti, votanti e favorevoli: 19
Il Consiglio approva all'unanimità
Presidente
Do lettura dell'articolo 5:
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma tre dello Statuto speciale per la Valle d'Aosta ed
entrerà in vigore il giorno successivo alla sua pubblicazione nel
Bollettino Ufficiale della Regione.
Presidente
Pongo in votazione l'articolo 5.
Esito della votazione:
Presenti, votanti e favorevoli: 19
Il Consiglio approva all'unanimità
Presidente
Pongo in votazione la legge nel suo
complesso.
Esito della votazione:
Presenti, votanti e favorevoli: 19
Il Consiglio approva all'unanimità
