Classificazione
ISTRUZIONE PUBBLICA
Personale docente e non docente



Oggetto del Consiglio n. 434 del 20 febbraio 2019 - Resoconto
OGGETTO N. 434/XV - Interpellanza: "Interventi per garantire
al personale scolastico della Regione la partecipazione alla
selezione per l'invio all'estero a partire dall'anno scolastico
2019-2020".
Rini (Presidente)
- Punto 29 all'ordine del giorno. La
parola alla collega Pulz per l'illustrazione.
Pulz (ADU VDA)
- Il MIUR, sentito il MAECI (il Ministero
degli Affari Esteri e della Cooperazione Internazionale), ha
avviato recentemente la nuova procedura per la selezione del
personale scolastico da inviare all'estero. Due sono i bandi di
riferimento: uno è riservato ai dirigenti scolastici e l'altro ai
docenti e al personale ATA. Nel bando ovviamente non è prevista
alcuna esclusione dalla partecipazione per il personale docente e
dirigente della Valle d'Aosta e quindi il personale mantiene il
diritto di partecipazione alle selezioni nazionali.
Sappiamo tuttavia che su questa complessa questione già nel
2008, più di 10 anni fa, è stato avviato un lungo contenzioso
terminato poi di fatto con la sentenza della Corte di Cassazione e
confermata nientemeno che dalla Corte Europea dei Diritti
dell'Uomo, che ha dichiarato il ricorso inammissibile. Nella
sentenza viene infatti sottolineata la peculiarità della situazione
professionale degli insegnanti della Valle d'Aosta che si
ripercuote anche sull'assegnazione delle cattedre nelle sedi
scolastiche all'estero, perché quest'ultima introduce un mutamento
dello stato giuridico, nonché anche del trattamento economico.
Resta quindi in capo alla Regione Valle d'Aosta il concedere o meno
il nullaosta, valutando la concreta incidenza dell'assegnazione
all'estero sulla situazione della Regione sia dal punto di vista
delle ripercussioni sui ruoli organici, sia dal punto di vista
delle conseguenze economiche che questa assegnazione determina,
perché siamo in assenza di accollo dell'onere da parte del
Ministero, del MIUR.
Nonostante tutto, noi ci permettiamo comunque di ricordare che
il mondo non finisce a Pont-Saint-Martin e che la Valle d'Aosta
dovrebbe sfruttare, se non vuole rendere priva di significato e
retorica la definizione di "
Vallée d'Aoste, Carrefour
d'Europe
", dovrebbe ritenere arricchente - noi pensiamo - ogni
occasione di apertura al mondo, di apertura internazionale.
Un'esperienza di insegnamento all'estero è sicuramente molto
qualificante, sia dal punto di vista umano che da quello
professionale, e non solo poi di fatto per i lavoratori della
scuola, ma anche per gli allievi, che potrebbero così esperire un
corpo docenti più formato e con un enorme valore aggiunto,
innanzitutto in termini di apertura mentale. Una lunga esperienza
di lavoro all'estero è poi senz'altro la migliore opportunità di
approfondire la conoscenza di più lingue. Non è inoltre da
sottovalutare pure il riconoscimento economico che qui, anche in
Valle d'Aosta, penalizza eccessivamente la categoria dei docenti a
cui appartengo - quindi so di cosa parlo -, nonché dei dirigenti
scolastici.
Noi crediamo fermamente che la mancata possibilità da parte del
personale scolastico valdostano di accedere alle cattedre
all'estero sia uno di quei casi in cui la politica valdostana
dovrebbe, al contrario, dimostrare di essere all'altezza della sua
autonomia, affinché l'autonomia non diventi ostacolo e anche vero e
proprio impedimento, ma semmai dimostrazione di migliori capacità
di autogoverno. Purtroppo, a tutt'oggi, i colleghi insegnanti che
sono andati a vivere un'esperienza di lavoro nelle scuole europee e
italiane all'estero, dimostrando così una grande capacità di
rimettersi in gioco, cosa devono fare? Devono utilizzare un po' uno
stratagemma, cioè devono ottenere un trasferimento fuori Valle per
diventare a tutti gli effetti personale insegnante dipendente
direttamente dal Ministero. Ci sono stati casi di insegnanti che
hanno chiesto il trasferimento, per esempio su Ivrea e in Piemonte.
Ci permettiamo inoltre di segnalare che la Provincia di Bolzano,
che era di fronte allo stesso problema, lo ha risolto in parte
determinando un contingente preciso di partecipanti in modo da
regolamentare anche la questione dell'accollo economico.
Noi interpelliamo quindi l'Assessore all'istruzione, università,
ricerca e politiche giovanili per sapere a che punto sia la
trattativa tra la Regione e lo Stato. Vorremmo capire quali siano
le intenzioni dell'Amministrazione regionale al fine di garantire
al personale della Valle d'Aosta l'esercizio degli stessi diritti
dei colleghi del resto del territorio nazionale, perché, in assenza
di accordo politico ed economico tra le parti, di fatto la Regione
ha pieno titolo a valutare se concedere o meno il nullaosta che è
necessario per la collocazione degli insegnanti all'estero. In
questo modo, pur capendo che c'è un grosso problema alla base, si
continua a non dare risposte al personale scolastico che è
intenzionato a vivere questa esperienza all'estero che, dal nostro
punto di vista, è molto coraggiosa.
Presidente
- La parola all'Assessore Certan.
Certan (ALPE)
- Grazie collega Pulz per aver presentato
questa iniziativa, perché credo permetta di fare un po' il punto
della situazione su questa materia che sicuramente, come ha detto
lei, è molto interessante per quanto riguarda le funzioni docenti,
per il corpo insegnanti e, naturalmente, anche direttivo, ma che
purtroppo non è risolvibile solo parlando di autonomia e di statuto
speciale. L'ha detto credo anche lei, evidenziando in modo molto
sottile ma chiaro, che Bolzano ha potuto stabilire un contingente
avendo il personale regionalizzato. Questa è la grossa differenza
fra il personale scolastico della Valle d'Aosta e il personale
scolastico delle Province di Trento e Bolzano. È una differenza di
cui non possiamo tener conto. Pertanto, se da un punto di vista di
pensiero filosofico sono d'accordo con lei e condivido quanto lei
ha detto anche sull'arricchimento, su quanto può essere chiaramente
importante pure per gli alunni avere degli insegnanti che si sono
formati all'estero, è vero anche che poi bisogna fare i conti con
la realtà.
Mi permetto di fare una premessa che credo sarà importante per
capire tutto l'iter. Lei in parte lo ha ripercorso, ma vorrei
ripercorrerlo anch'io. Quest'Amministrazione, ben prima dell'avvio
del contenzioso, ha più volte sollecitato presso i competenti
Ministeri MIUR e MAE (Affari Esteri) l'assunzione di un accordo
tale da consentire la destinazione presso le scuole statali
all'estero di personale scolastico regionale, previo collocamento
fuori ruolo - perché così prevede la normativa - a disposizione del
MAE, a condizione che la relativa spesa venisse assunta a carico
del bilancio dello Stato. Va in proposito ricordato che il
collocamento fuori ruolo - e lo sottolineo nuovamente - comporta,
per espressa previsione del decreto del Presidente della Repubblica
n. 3 del 1957, l'assunzione diretta ed integrale della relativa
spesa a carico dell'amministrazione o ente pubblico presso cui il
personale è collocato. Ecco perché molti insegnanti che hanno
voluto andare all'estero - diciamo quelli un po' più resistenti -
hanno proprio dovuto chiedere il trasferimento fuori Valle per poi
poter essere collocati fuori ruolo. Tale decreto definisce
chiaramente che il personale collocato fuori ruolo, che come nel
caso in questione va a prestare servizio all'estero, deve essere a
carico dello Stato. Questo è chiaro.
Inoltre, per effetto del D.P.R. n. 861 del 1975 e dell'articolo
9 della legge regionale n. 23 del 1977, il trattamento economico
del personale direttivo e docente è a carico del bilancio di questa
Regione autonoma esclusivamente per il servizio prestato - anche
questo è definito chiaramente - presso le scuole dipendenti dalla
Valle d'Aosta. Pertanto, se il personale è collocato fuori ruolo o
è collocato all'estero, l'Amministrazione regionale non può
assumersi il carico di pagarlo. L'ho un po' semplificato. Tuttavia,
i competenti Ministeri avevano sempre dimostrato di fatto una
sostanziale indisponibilità a concludere un accordo. In particolare
il MIUR, dopo aver fatto intendere il proprio interesse rispetto
alla proposta dell'Amministrazione in occasione di un apposito
incontro, a Roma, si era poi totalmente defilato dalla questione
non rispondendo neppure più alle richieste dei successivi incontri.
Ciò evidentemente ha portato a decisioni assunte in primo grado dal
Giudice del Tribunale di Aosta nell'ambito del contenzioso
instaurato da docenti che non avevano ottenuto la destinazione
all'estero - lo ha ricordato lei - che obbligavano la Regione a
mantenere la spesa a proprio carico e che quindi hanno
completamente deresponsabilizzato il ruolo del MIUR. Questo il
primo grado. In secondo grado, la Corte d'Appello si è pronunciata
a favore dell'Amministrazione regionale e il contenzioso si è poi
concluso con l'ultimo grado, in Cassazione, di nuovo a favore
dell'Amministrazione regionale. Infatti la Corte costituzionale,
con sentenza del 2016, ha concluso che in difetto di diverse
previsioni normative
ad hoc
, idonee a rendere effettivamente
applicabile al personale docente di ruolo della Regione Valle
d'Aosta la vigente normativa statale, non potesse riconoscersi in
carico agli insegnanti della Valle d'Aosta un diritto soggettivo ad
ottenere il nullaosta occorrente per l'assunzione dell'incarico
all'estero. L'Amministrazione scolastica ha pertanto riscontrato
poi negativamente le richieste di rilascio di nullaosta per il
collocamento fuori ruolo all'estero di docenti appartenenti ai
ruoli regionali pervenute successivamente, perché c'era ormai un
pronunciamento chiaro e il personale scolastico non poteva fare
diversamente, rappresentando comunque sempre la disponibilità a
concedere il collocamento fuori ruolo a condizione che le
amministrazioni statali assumano per intero, a proprio carico,
l'onere correlato, come per altro avviene per gli insegnanti che
sono collocati nel resto del territorio italiano. Questa
disponibilità non ha ad oggi ricevuto alcuna risposta da parte dei
Ministeri competenti e pertanto i richiedenti non hanno ottenuto la
destinazione all'estero. Ora, da quando noi ci siamo insediati,
questa situazione non l'abbiamo presa in carico, comprendendo però
l'importanza per i nostri docenti di accrescere la loro formazione
professionale attraverso un'esperienza anche di insegnamento
all'estero.
Io credo che sulla questione di principio siamo tutti d'accordo.
Mi prendo anche l'impegno di riprendere con l'Amministrazione
statale i rapporti avviati nel passato e sospesi durante il periodo
del contenzioso, al fine di giungere ad un accordo che consenta ad
un predeterminato contingente - chiaramente bisognerà decidere
prima e in qualche modo limitare, non potrà essere un contingente
illimitato - di insegnanti regionali di poter essere destinati
all'estero, ovviamente a condizioni che gli oneri del trattamento
economico siano a carico del bilancio dello Stato. Di questo ne ho
parlato oggi con il Presidente della Commissione, potrebbe essere
anche eventualmente fatto in collaborazione con la Commissione e
con i suoi rappresentanti, affinché insieme a noi possano portare a
termine questa trattativa che, ripeto, non è stata interrotta da
parte dell'Amministrazione regionale, ma in qualche modo - mi
permetto di fare anche una supposizione: probabilmente per non
impegnarsi ulteriormente da un punto di vista finanziario - da
parte dei Ministeri e dello Stato.
Presidente
- La parola alla collega Pulz per la
replica.
Pulz (ADU VDA)
- Grazie Assessore per la precisa
risposta, poiché ha anche ripercorso le tappe giudiziarie della
questione e per le prospettive di speranza che sono state aperte.
Noi ce ne siamo occupati perché la stessa Corte di Cassazione ha
riconosciuto agli insegnanti valdostani non il diritto ad ottenere
soggettivamente il nullaosta, come dicevamo, ma comunque a
mantenere la possibilità di controllare la legittimità della
valutazione. È questo che facciamo nella nostra funzione
ispettiva.
Ribadiamo che sarebbe un'ottima cosa prendere in carico
nuovamente la questione, a cominciare dai lavori che potrà fare la
V Commissione - a cui sicuramente parteciperò, pur non essendone
membro -, chiaramente in stretta collaborazione con il Ministero.
Ribadiamo pure i principi, non è mai fuori luogo ribadirli: è un
vantaggio per tutti se, da un lato, gli insegnanti possono
realizzare le loro legittime aspirazioni a un obiettivo di carriera
che è elevato, interessante e, dall'altro, se ne potrebbe
avvantaggiare pure tutta la comunità degli studenti, diciamo pure
la comunità scolastica e la comunità valdostana in generale in
termini di apertura culturale, e anche di reale e non supposta
approfondita conoscenza linguistica.
