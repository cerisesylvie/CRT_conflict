Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 614 del 17 aprile 2019 - Resoconto
OGGETTO N. 614/XV - Interpellanza: "Notizie in merito agli
accessi in Pronto soccorso pediatrico con codice bianco".
Rini (Presidente) -
Punto 27 all'ordine del giorno. La
parola alla collega Pulz.
Pulz (ADU VDA) -
Con la deliberazione della Giunta
regionale n. 156 del febbraio 2015 si è stabilito di prevedere per
gli accessi in pronto soccorso, codificati come codice bianco
assegnato all'atto delle dimissioni, il pagamento di un ticket di
25 euro. Questo a partire dal 1° marzo 2015, da applicarsi a tutti
gli utenti iscritti o no al Servizio sanitario nazionale, cittadini
italiani o cittadini stranieri, indipendentemente dalle esenzioni
in loro possesso. È stato deciso che quelle disposizioni si
applichino a tutte le tipologie di pronto soccorso, quindi
generale, pediatrico, ostetrico, ginecologico, ortopedico,
psichiatrico.
Sul sito dell'Asl e sugli appositi cartelli affissi in tutte le
sedi di pronto soccorso, compare l'informativa sul pagamento delle
prestazioni. Essa specifica che questo ticket di 25 euro va saldato
il giorno stesso della prestazione presso lo sportello
amministrativo, solo appunto nel caso di prestazione ritenuta non
urgente. Sono esclusi dalla compartecipazione alla spesa tutti gli
utenti dimessi dal pronto soccorso con codice di colore diverso dal
bianco, perché si trattava di situazioni più gravi
emergenziali.
La
ratio
del provvedimento disposto dalla Giunta
regionale abbiamo capito che è quella di limitare l'utilizzo
inopportuno e inappropriato del pronto soccorso, ovvero dissuadere
gli utenti dall'utilizzarlo quando le prestazioni non siano
realmente urgenti, in modo tale da non sottrarre l'assistenza ai
cittadini che abbiano reali emergenze. Questa logica è chiaramente
esplicitata ed è senz'altro condivisibile, perché l'utilizzo
sconsiderato del pronto soccorso ha come immediata conseguenza il
suo ingorgo e quindi l'impossibilità di soccorrere chi davvero ne
abbia bisogno. In effetti, gli stessi codici bianchi devono dare
priorità ai cosiddetti codici verdi, giallo, rosso, in questa
escalation di colori che indicano l'urgenza di un intervento da
parte del personale specializzato.
Anche la normativa nazionale, dalla legge finanziaria del
dicembre 2007, fissa a 25 euro il ticket per le prestazioni in
pronto soccorso ospedaliero non seguite da ricovero, in cui appunto
ci sia stato un codice bianco, a eccezione però di traumatismi o
avvelenamenti. Tale norma a livello nazionale prevede espressamente
che non paghino tale ticket i cittadini esenti per prestazioni
specialistiche e tutti i cittadini di età inferiore a 14 anni,
quindi i bambini e i ragazzi.
Noi vogliamo richiamare l'attenzione proprio su questo punto con
questa interpellanza, perché i manifesti colorati informano
giustamente che gli utenti adulti a cui viene attribuito il codice
bianco potrebbero recarsi, in alternativa al pronto soccorso,
presso ambulatori ad accesso diretto. Questi sono gli ambulatori di
continuità assistenziale che integrano quelli dei medici di
famiglia ed effettuano visite di medicina generale per acuzie,
medicazioni, terapie e altre prestazioni sanitarie di base, tranne
chiaramente che ci sia un caso di urgenza dove comunque bisogna
rivolgersi al pronto soccorso. Ad Aosta c'è per esempio il
poliambulatorio di via Guido Rey 3 e tutti i giorni, dalle 14:00
alle 20:00, a Morgex, a Châtillon e a Donnas ci sono, mi sembra di
ricordare, i poliambulatori dove si possono fare visite dalle 12:00
alle 18:00. Questo importante servizio risulta accessibile a tutti
i cittadini, è un servizio gratuito per i cittadini comunitari
iscritti al Servizio sanitario nazionale e per i cittadini
stranieri in possesso di tessera europea, assicurazione malattie.
In caso contrario devono pagare 25 euro direttamente al medico che
poi rilascia una ricevuta fiscale. Tuttavia non risulta che questa
possibilità di accesso ad ambulatori di assistenza primaria
riguardi anche l'ambito pediatrico, ed è questo il problema, perché
stiamo parlando di una fascia di utenti molto delicata e della
necessità di garantire il pieno accesso alle cure senza alcun tipo
di barriera.
Abbiamo letto proprio ultimamente che nella severa Provincia
autonoma di Bolzano, cui spesso facciamo riferimento, è vero che
dal mese di maggio scatterà una sanzione di 35 euro per chi fa un
uso improprio del pronto soccorso, e sappiamo anche che questa
decisione è al centro di molte polemiche, ma questa sanzione scatta
solo nel caso in cui il paziente avrebbe avuto l'alternativa di
recarsi presso il medico di famiglia, presso la guardia medica. In
particolare, i minori di 14 anni sono esenti se si recano in pronto
soccorso nelle ore che non sono coperte dall'obbligo di
reperibilità del pediatra di riferimento. Questa soluzione ci pare
intelligente, perché è vero che per un codice bianco il pronto
soccorso dovrebbe essere l'ultimo strumento a cui ricorrere dopo
aver interpellato il pediatra, ma bisognerebbe allora garantire il
pieno funzionamento dei servizi sul territorio. Questo ci sembra
essere il vero problema. Poniamo anche che i servizi funzionassero
al
top
, restano comunque scoperti i festivi e le notti se
c'è la necessità di ricorrere a specialisti della pediatria.
Noi di Ambiente Diritti Uguaglianza - Valle d'Aosta chiediamo
quindi all'Assessore competente di conoscere innanzitutto i dati
relativi all'accesso in pronto soccorso pediatrico con codice
bianco. Poi vorremmo capire se è stata fatta una valutazione dei
reali risparmi di spesa e anche quali siano le modalità di
reimpiego di questo denaro, possibilmente a favore dei minori
stessi.
Presidente -
Per la risposta, la parola all'assessore
Baccega.
Baccega (UV) -
Grazie, collega Pulz, per l'interpellanza
che ci permette ancora una volta, lei lo ha già citato, di
sottolineare quanto l'ambulatorio di assistenza primaria ad accesso
diretto sia importante e fondamentale, ma poco utilizzato!
Soprattutto per coloro che hanno codice bianco, per i piccoli
interventi, i piccoli approfondimenti.
Va detto che pagano 25 euro coloro ai quali all'atto della
dimissione viene attribuito il codice bianco. In questo caso le
voglio già dire che stiamo affrontando un percorso in questa
materia, con l'Assessorato e in collaborazione con l'Azienda, per
fare appunto delle valutazioni e delle analisi per giungere nei
prossimi giorni a una proposta di delibera, che ovviamente
sottoporremo all'attenzione della Commissione per una revisione
complessiva delle disposizioni regionali a oggi vigenti. Sono
cambiate anche le abitudini, bisogna entrare di più nel vivo anche
culturale dell'approccio al pronto soccorso, quindi questa
revisione si rende necessaria per rispondere, intanto alle
indicazioni statali che sono cambiate, ma anche a favore degli
assistiti, soprattutto per razionalizzare l'attività svolta e
soprattutto per ridurre gli accessi inappropriati.
Lei ci chiede i dati relativi all'accesso in pronto soccorso
pediatrico in codice bianco. Gli accessi in codice bianco nel 2018
sono stati 2890 pazienti. Secondo le disposizioni regionali
vigenti, nel corso del 2018 i ticket attribuiti per codice bianco
in dimissioni, quindi dal pronto soccorso pediatrico, sono stati
2203 per un ammontare riscosso da parte dell'Azienda di 55 mila
euro. Su questi valori potremmo tranquillamente intervenire con
un'esenzione, ve lo anticipo, perché è sicuramente un percorso che
avevamo già intenzione di fare nel gruppo di lavoro che si è
formato.
"Quali siano gli intendimenti relativi alla modalità di
reimpiego a favore dei minori del suddetto denaro". Va detto che le
somme riscosse non è che vengono canalizzate in un percorso di
bilancio che è identificato a favore dei minori. Rientrano nel
budget
generale del bilancio e vengono a quel punto
ricondotte specificatamente ad azioni che sono di carattere
generale, ma vanno anche a sostenere tutte le azioni che faremo a
garanzia dell'erogazione dei LEA verso i minori. Quindi, si
tratterà di pazientare un mese perché questo lavoro è
in
itinere
e credo che da qui a un mese ci ritroveremo in
Commissione, con una delibera che potrà andare nella direzione di
una revisione di ticket e di interventi a favore di fasce più
deboli, interventi a favore di patologie molto più invalidanti e
quindi da questo punto di vista entreremo più nel contesto.
La ringrazio comunque per l'interpellanza che va nella direzione
di quello che stiamo facendo.
Presidente -
La parola, per la replica, alla collega
Pulz.
Pulz (ADU VDA) -
Grazie a lei, Assessore, per
l'articolata risposta e soprattutto per la disponibilità a rivedere
la normativa anche in Commissione. Questa ci sembra essere
un'ottima iniziativa e ce ne rallegriamo.
Se alcuni cittadini rischiano effettivamente di abusare delle
strutture pubbliche, nel caso specifico dei minori che accusino
forte malessere e dolore, vista la plausibile difficoltà dei
genitori nel valutare la reale necessità di rivolgersi al pronto
soccorso, specie se parliamo di neonati e di bambini molto piccoli,
noi, Assessore, crediamo che si potrebbe forse intervenire con una
maggiore formazione dei neogenitori, magari nei consultori, dando
loro chiaramente più risorse per attivare corsi per il
raggiungimento di una maggiore consapevolezza, fornendo ai genitori
nozioni necessarie sulla salute del bambino durante i suoi primi
anni di vita, in modo che non si allarmino per nulla. Pretendere da
mamme e padri agitati - lo sono stata anch'io in molte occasioni da
neomamma ormai sedici anni fa e capisco perfettamente certe
situazioni di spavento che poi per lo più, per fortuna, rientrano
dopo l'incontro con un professionista, soprattutto se questo è
capace di spiegare con chiarezza il problema e di tranquillizzare -
che questi genitori paghino 25 euro ogni volta che accompagnano il
loro bambino presso il pronto soccorso pediatrico del Beauregard
pare esagerato, anche perché di questi tempi difficili quella
cifra, magari richiesta ripetutamente a distanza di pochi giorni o
di settimane, potrebbe indurre qualche genitore a rinunciare a far
visitare il bambino. Quella cifra per molte famiglie può fare la
differenza. Se con questa strategia noi otteniamo di non creare
ingorgo presso il pronto soccorso e blocchiamo i cosiddetti
"furbetti" che vogliono saltare le liste d'attesa, facciamo però
venir meno quel principio precauzionale di prevenzione che invece è
sempre giustamente al centro delle logiche nell'ambito della
medicina. Se questo ticket proprio dovrà esserci, forse lo si
potrebbe far scattare al terzo codice bianco in un tempo
predefinito come limite. Comunque lo vedremo in Commissione.
In conclusione, questa revisione della delibera a favore dei
minori di quattordici anni ci pare essere un'azione concreta, anche
se limitata, di sostegno alla genitorialità, a fronte di troppa
pruriginosa e insopportabile retorica che secondo noi sta
investendo le famiglie da più parti. Ringraziamo, quindi, e ci
rallegriamo.
