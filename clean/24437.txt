Classificazione
ASSISTENZA SANITARIA E OSPEDALIERA



Oggetto del Consiglio n. 3360 del 5 marzo 2008 - Resoconto
OGGETTO N. 3360/XII - Interpellanza: "Interventi di
privatizzazione della sanità valdostana".
Interpellanza
Richiamato il comma 7 dell'articolo 20 della legge regionale
n. 32/2007 (legge finanziaria), con cui si autorizza, in deroga a
quanto previsto dal Piano regionale per la Salute e il Benessere
sociale 2006/2008, "la realizzazione e l'esercizio, nel distretto
socio-sanitario n. 4, di una struttura sanitaria residenziale per
la cura di patologie di interesse psichiatrico e di disturbi del
comportamento alimentare", struttura che non prevede l'obbligo di
convenzione per l'Azienda Usl della Valle d'Aosta;
Ricordato che, come risulta dalle informazioni fornite
dall'Assessore alla Sanità nella competente commissione consiliare
in sede di esame della proposta di legge sul bilancio:
- si tratta della struttura non utilizzata dell'ex colonia
Olivetti di Brusson,
- la richiesta di utilizzo e trasformazione di tale struttura
è pervenuta dalla Regione Piemonte e dalla Regione
Lombardia,
- l'apertura di tale struttura rappresenta una grossa
occasione per incrementare il livello occupazionale che in quelle
zone è scarso;
i sottoscritti Consiglieri regionali
Interpellano
l'Assessore alla Sanità per sapere:
1) da quali organismi (pubblici o privati) delle Regioni
Piemonte e Lombardia sono giunte le richieste di trasformazione e
utilizzo dell'ex colonia Olivetti, a chi e in quale data;
2) quali saranno i futuri gestori di tale struttura (pubblici
o privati), quali le figure professionali richieste e se esse
possono essere reperite nella zona o in Valle;
3) se intende, dopo le autorizzazioni sia alla costruzione di
una clinica riabilitativa in quel di Saint-Pierre, sia alla
trasformazione dell'ex colonia dell'Olivetti a Brusson, continuare
sulla via intrapresa della privatizzazione della sanità valdostana
e, in questo caso, con quali progetti e con quali soggetti
privati.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Qui vogliamo affrontare un tema di
cui il Consiglio già si è occupato, e la stampa recentemente, e
riguarda la clinica privata, l'ex colonia a Brusson, la Casa
vacanze "Olivetti".
Partiamo da lontano: partiamo dal momento in cui già si esamina
e si discute, poi si voterà in quest'aula la legge finanziaria. Il
comma 7 dell'articolo 20 di tale legge diceva che era possibile, in
deroga a quanto stabilito dal Piano sociosanitario, per la Regione
autorizzare l'apertura di una struttura sanitaria residenziale per
la cura di patologie di interesse psichiatrico, di disturbi del
comportamento alimentare nel Distretto sociosanitario n. 4, e si
diceva, in deroga a quanto previsto dal Piano sociosanitario, si
può autorizzare questa apertura senza l'obbligo della convenzione
per l'Azienda sanitaria. Un po' come dire: "noi non ci prendiamo
alcuna responsabilità circa il fatto che aumentino in Valle dei
posti che riguardino la cura di patologie di interesse psichiatrico
e disturbi del comportamento alimentare, non rientrano nel nostro
Piano sociosanitario, ma non ci opponiamo a questa scelta". Quando
in commissione avevamo chiesto informazioni, discutendo questo
comma, l'Assessore ci aveva detto che non solo dalla Regione
Piemonte, ma soprattutto dalla Regione Lombardia erano emerse delle
sollecitazioni per avere dei punti di riabilitazione psichiatrica
di patologie inerenti disturbi del comportamento alimentare, e in
questo senso erano arrivate sollecitazioni e richieste per
acquisire una struttura non utilizzata dell'ex colonia "Olivetti"
di Brusson, per cui era stato chiesto di autorizzare questo in
deroga a ciò che era previsto dal Piano sociosanitario; quindi si
parte da lontano: il 12 novembre 2007 si discuteva in commissione
di questo problema.
Ora, recentemente abbiamo letto sulla stampa che i lavori di
ristrutturazione di questa colonia sono in fase avanzata e sono
curati dalla Cooperativa "Aosta servizi", società specializzata
nella realizzazione di RSA, di cui è Presidente un certo signor
Caprara, che nelle operazioni di acquisto della struttura ha
investito 5,5 milioni di euro, e che la nuova struttura avrà 84
posti letto. Vogliamo capire alcune cose rispetto a questo tipo di
operazione. Prima di tutto vorremmo capire, visto che l'Assessore
ha detto che dalle Regioni Lombardia e Piemonte sono giunte
sollecitazioni, chi sono questi soggetti: sono soggetti privati,
sono soggetti pubblici, sono soggetti istituzionali e a quale
livello istituzionale si collocano, per capire dove è emerso questo
bisogno, chi è stato l'interlocutore che ha contattato la Regione e
chi della Regione è stato contattato.
Seconda domanda: vorremmo capire meglio se l'Assessore sa
qualcosa di più rispetto alla cooperativa che sta facendo questi
lavori di ristrutturazione e che probabilmente saranno anche i
futuri gestori di questa struttura residenziale, chi sono, se ha
contezza di chi siano questi futuri gestori che già adesso
strutturano la casa. Ho visto, dopo la presentazione della nostra
interpellanza, che ci sono stati sulla stampa degli scambi di
opinioni diverse sul reperimento o meno di risorse professionali in
loco, per la gestione di questa casa. Volevamo poi capire, dal
punto di vista politico, quale linea della sanità valdostana lei
sta perseguendo, nel senso che con il suo Assessorato è iniziata
una scelta all'inizio appena accennata, poi pian piano sempre più
accentuata di introduzione della privatizzazione della sanità
locale, quindi volevamo capire se oltre i progetti della clinica
riabilitativa in quel di Saint-Pierre della trasformazione della ex
colonia "Olivetti" di Brusson, ci sono altri progetti: quali,
secondo quali modalità e in quali tempi.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Rispondo volentieri a questa interpellanza,
perché è necessario fare chiarezza, anche se è un'interpellanza
molto provocatoria, ma spero che ci sia almeno a fine legislatura
un desiderio di correttezza di rapporti. Penso che il problema
privato e pubblico non sia più un dualismo da demonizzare, in
quanto non è la sanità valdostana che deve aprirsi a certe
collaborazioni con il privato, ma tutta la sanità italiana, da
sempre, ed è molto più spinta in altre Regioni rispetto alla
nostra. Con il collega Bortot abbiamo spesso scherzato su questa
inclinazione di una sanità piemontese, di un Assessore, di un
partito di Sinistra verso questa che chiamo "una forma di
collaborazione".
Di fronte a questa interpellanza un poco provocatoria mi sento
sostenuto da una storia che mi vede sempre aver lavorato per la
sanità pubblica; ho lavorato 26 anni come dipendente del pubblico
come chirurgo, rinforzato anche da ampie dichiarazioni del Ministro
Turco, che parla in vari punti - posso dare questa documentazione -
di pari dignità fra pubblico e privato, qualora siano ben precisate
le competenze e i sistemi di controllo, perché anche il pubblico
deve essere controllato. L'importanza fra pubblico e privato è che
vi siano delle sinergie, perché se ci fermiamo a dei vincoli
ideologici, il partito dei "no", penso che chi ne soffrirà di più
sia il paziente. I vincoli che vorrei avere in questo sono vincoli
morali, di desiderio di curare bene la gente.
La sanità pubblica in Valle non avrà mai un futuro privato, ma
distinguerei l'aspetto acuto dall'aspetto cronico; dico non avrà
mai un futuro l'aspetto acuto di privato perché i nostri numeri e
costi sono talmente elevati per una popolazione così esigua, che
nessuno mai metterà delle sale operatorie in Valle! Altra cosa è il
cronico, il paziente cronico, soprattutto riabilitativo, ha in
tutte le parti d'Italia una possibilità di soluzione in queste
sinergie, come ne abbiamo parlato spesso. Tra l'altro il Piemonte
soprattutto ha un sistema di riabilitazione sempre convenzionato
con il privato, l'amico Valpreda ha eseguito la riabilitazione
quasi del tutto al "Fatebenefratelli" di Chivasso. Con il
Presidente Caveri, quando abbiamo incontrato il Presidente Bresso,
abbiamo parlato soprattutto di queste strutture private accreditate
dal Piemonte, quindi diventate pubbliche proprio ai confini della
Valle, per trovare con esse un rapporto che finora non è stato
possibile.
Per quello che riguarda le due situazioni, Saint-Pierre e
Brusson, sono due soluzioni con due realtà del tutto diverse,
questo bisogna sottolinearlo; certo che anche sulla struttura di
Brusson avremo delle responsabilità di controllo, perché è stata
presentata un'autorizzazione con un piano imprenditoriale preciso,
che abbiamo autorizzato. Autorizzato, come è stato detto,
completamente al di fuori del nostro sistema sanitario, nel senso
che in seguito a sollecitazioni di altre Regioni, ma soprattutto di
sollecitazioni di questa realtà sanitaria, l'"Aosta servizi",
Società cooperativa accreditata in Aosta, di riutilizzare una
colonia "Olivetti" che era in fase di demolizione o comunque su cui
potevano giungere delle speculazioni immobiliari, la possibilità di
fare una struttura di riabilitazione psichiatrica - è quella che
non era corretta, la prima lettera sulla stampa a cui ho voluto
precisare - in ambiente montano, perché quell'ambiente sembra
predisposto a curare questo tipo di patologie che ho descritto
prima.
La Società "Aosta servizi" è una società privata, per cui non
siamo noi che dobbiamo andare a vedere come potrà gestire questi
posti di lavoro, se li utilizzerà con il pubblico o con dei
privati, anche se a suffragio di questo dico che abbiamo due
sollecitazioni scritte dalla Lombardia, o meglio, due
sottolineature che in Lombardia esiste questo bisogno di
residenzialità psichiatrica per queste patologie, che è una
situazione nuova di riabilitazione psichiatrica a cui non basta la
cura ambulatoriale, proprio in una moderna psichiatria e che vede
l'elemento montano come determinante. Sono una esplicitazione dei
fabbisogni di una grande struttura come la Fondazione "San Raffaele
Monte Tabor" di Milano, struttura maggiormente esperta in questo
piano di riabilitazione psichiatrica, che ha già una struttura in
Milano, la quale non è però più sufficiente come risulta dal
documento, e poi c'è una presentazione di fabbisogni di una grossa
ASL di Como. Questo per quanto riguarda la Lombardia, oltre a degli
accordi e degli incontri con gli Assessori, che sono frequenti,
soprattutto con quello della Lombardia e con quello del Piemonte,
in cui c'è un affronto dell'organizzazione della mobilità.
Per quanto riguarda il Piemonte, è un accordo di programma
siglato con il precedente Assessore, che vede proprio un "affronto"
della mobilità fra Piemonte e Val d'Aosta, nell'ottica di
organizzare insieme i servizi. Recita, al punto e), pagina 10:
"La valutazione di proposte avanzate dalla singola Regione
riguardanti la ridefinizione del sistema di erogazione di servizi
di ricovero ordinario tramite strutture pubbliche o private
convenzionate"
. Con il Piemonte c'è stato il desiderio di
governare - l'ho detto diverse volte, qui - i rapporti di mobilità
e siccome c'è una mobilità necessaria per la cardiochirurgia verso
il Piemonte, ci siamo offerti per una mobilità di riabilitazione,
come è anche il problema di Saint-Pierre. Fra l'altro l'Assessore
Artesio della Regione Piemonte mi ha convocato - sono uno dei
relatori - il 28-29 marzo a un grande convegno a Torino sulla
residenzialità in psichiatria; proprio la richiesta dell'Assessore
è presentare questa realtà che non è una realtà nostra, ma la
situazione della Val d'Aosta si presta molto bene per tutti i tipi
di riabilitazione. Questo per quanto riguarda l'analisi dei
fabbisogni delle altre Regioni.
Per quanto riguarda la società, intanto questa società ha
acquisito un bene con un rapporto con il Comune di Brusson e ha
presentato, a noi, un piano imprenditoriale - un documento che si
può avere perché la nostra autorizzazione è avvenuta a seguito di
questo - in cui si dice:
"la struttura di Brusson accoglierà
pazienti affetti da reazioni di adattamento, disfunzione
psicosociale, nevrosi, disturbi della personalità e del controllo
degli impulsi, disturbi organici, psicosi, disturbi mentali
dell'infanzia, dipendenza da alcol, da gioco e da farmaci".
È
una società che gestirà un servizio di riabilitazione psichiatrica,
non un servizio nosocomiale, è tutta un'altra cosa, non ci saranno
delle sbarre o delle contenzioni, ma ci sarà una libertà di
presenza, di passeggiate nei boschi, di una psichiatria
riabilitativa che per queste patologie ha sempre più bisogno di un
ricovero, come ormai è presente in tante altre Regioni
italiane.
Dal punto di vista del personale la struttura assorbirà
indicativamente 10 medici specialisti e questo è vero, in questi 5
anni nessuno dei giovani laureati in Valle ha chiesto una borsa di
studio per entrare in psichiatria, infatti importiamo psichiatri. È
una carenza di tutta l'Italia, ma spero che con questa offerta
maggiore qualche studente valdostano si abbia. Poi tutte le altre
figure sono presenti in Valle, 17 psicologi, educatori e terapisti,
25 operatori socioassistenziali e a questo riguardo partirà, a fine
aprile, un corso per 25 operatori sociosanitari, sono gli "OSS",
organizzato dalla Comunità montana come progetto europeo, e ancora
10 addetti alle pulizie e alle lavanderie, 8 alle cucine, 2 ai
servizi amministrativi. Nel piano imprenditoriale si recita:
"Evidentemente tale personale non potrà che essere reperito
innanzitutto fra la popolazione valdostana, soprattutto per quanto
riguarda le figure assistenziali e amministrative".
Per quel che riguarda la struttura di Saint-Pierre, questa è una
struttura privata, ma che ha nella sua origine un convenzionamento
con la realtà sanitaria valdostana. Mi permetto di dire che in
questo momento avevamo un convenzionamento per la stessa realtà
riabilitativa con una struttura privata fuori Valle, cioè i malati
quando erano operati per la frattura del femore, venivano messi in
ambulanza, percorrevano 300 km. per andare ad Albenga e le loro
famiglie li seguivano... su questo non ho mai ricevuto
un'interpellanza in 5 anni! Il nostro desiderio è trasportare
questa convenzione con il privato presente ad Albenga in una
situazione valdostana, dove l'ambiente penso sia favorevole per
tutte le forme riabilitative, e a questo partecipa una struttura
valdostana con una grossa struttura riabilitativa della Lombardia,
che forse non ha nel suo territorio reperibili degli spazi o non è
portata come la Valle d'Aosta, che è la "Humanitas".
Sono pertanto 2 strutture diverse, che hanno però in questa
sinergia con il privato una possibilità per l'utente valdostano di
trovare queste sinergie maggiori e una soluzione a questi problemi,
che davano delle problematiche. Riabilitare il femore ad Albenga a
un paziente che era stato operato qui non era sicuramente per una
sanità moderna come volevamo noi; ma non si può dire che il privato
convenzionato vada bene in Piemonte e non vada bene in Valle,
altrimenti sono dei vincoli ideologici che non mi sembrano corretti
per la buona salute del malato.
Penso - questa è la domanda più polemica, alla fine - che quanto
si potrà fare di rapporto fra privato e pubblico in Valle sia
sempre nell'aspetto cronico riabilitativo, perché la nostra Regione
- come il Friuli o il Veneto - con le sue montagne ha una vocazione
particolare nel fatto che il malato si riprenda sempre meglio.
Certo che il nostro bacino di utenza è così piccolo che non
possiamo farlo senza una sinergia con le grandi Regioni. Per il
resto il momento dell'acuto va potenziato sempre più nell'aspetto
pubblico; qui già il tentativo di accordi con il Piemonte per
limitare le fughe, ma anche la creazione di servizi pubblici come
la medicina sportiva che prima era a carico solo del privato, così
l'ambulatorio di montagna, così aver previsto l'angioplastica che
partirà, la radioterapia che ci renderà sempre più autosufficienti,
penso che questo serva a migliorare la situazione della salute del
paziente valdostano in queste sinergie, che, con la benedizione di
un ministro serio come il Ministro Turco, si sono affermate in
tutta Italia.
Termino dicendo che il pubblico chiama la sanità pubblica, chi
vi ha lavorato tanto vede in questo momento una grossa difficoltà
che dobbiamo superare insieme: che il pubblico costa il 30% in più
del privato. Il Piemonte si è convenzionato per una pratica acuta
come la cardiochirurgia, che è il massimo di quello che faceva una
volta il pubblico e faceva solo bene, con la "S. Gaudenzio" di
Novara, una struttura privata, ma il Piemonte... cioè proprio di
fronte a dei costi così alti anche il pubblico piemontese si è
convenzionato. Il pubblico ha però sicuramente delle risorse che il
privato non ha: commemoreremo il dott. Umberto Parini il prossimo
sabato... dei medici così, che nonostante un tumore e delle
metastasi epatiche e ossee, con dei dolori, scendeva in sala
operatoria dopo una flebo di calmanti, penso che queste realtà le
abbia solo il pubblico, per cui il pubblico, soprattutto in Valle,
potrà solo essere potenziato, soprattutto nella fase acuta.
Presidente
- La parola alla consigliera Squarzino
Secondina.
Squarzino (Arc-VA)
- Oggi l'Assessore ha cominciato ad
adottare un tono da futuro Senatore, nel senso che dice:
"mettiamoci d'accordo, finalmente, fine legislatura"... signor
Presidente, non so se l'Assessore Cerise si diverte in questo modo
a interloquire con me fuori microfono e a fare una serie di
espressioni che non voglio qui ridire, che ce lo dica subito, così
la prossima volta facciamo le interpellanze a 2 persone:
all'Assessore di competenza, più i commenti dell'Assessore Cerise!
Vedo che dappertutto si parla della festa della donna, io prendo
questi commenti come un fiore di mimosa: vedo che la Giunta è
capace di offrire tutto l'anno dei fiori di mimosa che sono fatti
da osservazioni, critiche, insulti, e quant'altro. Ne prendo atto,
e ringrazio; ciascuno offre quello che è in grado di offrire, ne
prendo atto, mi spiace per loro, non per me!
Continuo il mio intervento: è vero, era un po' provocatoria la
mia terza domanda, anche perché lei dice: "noi siamo per il
pubblico e non per il privato, facciamo di tutto e di più", e sarà
anche vero, ma nelle liste di attesa questo però non è! Se lei
parla con le persone...
(interruzione dell'Assessore Fosson, fuori microfono)
... rispetto al problema del rapporto pubblico e privato, fra i
servizi del pubblico e i servizi del privato, le faccio notare che
per quanto riguarda le liste di attesa il discorso che lei fa non
sta in piedi. Credo che la tendenza in Valle sia per la sanità
pubblica, certo, è per questo che mi stupisco quando ci sono delle
uscite verso il privato, ma chiederei una massima attenzione nei
vari settori, anche per quanto riguarda le liste di attesa, perché
se lei parla con le persone, dicono - quando hanno bisogno di una
visita - che preferiscono andare da un privato, altrimenti devono
aspettare mesi! Questa risposta che sistematicamente viene data sia
per le visite, sia per esami diagnostici, credo che la dica lunga
sul problema che la sanità pubblica in Valle deve fare ancora dei
grossi sforzi, perché non è compito suo favorire i servizi privati
al proprio interno.
Chiudo questa parentesi che riguarda la terza domanda, mentre
rispetto alle prime due domande, è vero che sono diverse le 2
strutture, Saint-Pierre e Brusson: la prima è una struttura
convenzionata, tra l'altro non solo per i 30 posti che garantiva
Albenga, ma per 50 posti, quindi abbiamo aumentato. Poi vede,
Assessore, io con lei non ho più presentato interpellanze su
Albenga, ma al suo collega Vicquéry ne ho presentate così tante
che... mi sono stufata!
Vicquéry
(fuori microfono) - Finalmente lo dice!
Squarzino (Arc-VA)
- Certo, ne ho presentate talmente
tante all'Assessore Vicquéry, che non voglio ripresentarle...
quando ho capito che quella era una questione chiusa, cosa dovevo
fare... continuare a parlare di quello? Affrontavo altri argomenti!
È chiaro che il problema non è a questo livello, solo per una
precisazione perché è la seconda o terza volta che mi fa questa
osservazione e volevo fare questa sottolineatura.
Riguardo alla questione di Brusson, quello che è l'argomento
"clou" di questa interpellanza... perché abbiamo posto queste
domande? Perché a quanto risulta, non c'è stata una richiesta
esplicita, ma ci sono state delle lettere in cui Lombardia e
Piemonte esprimevano i loro fabbisogni, e li esprimevano da parte
della Lombardia il "San Raffaele" e da parte del Piemonte non si sa
bene chi - degli accordi a parole con l'Assessore -, ma attenzione,
l'accordo di rapporti sulla mobilità riguarda strutture
convenzionate, ma lei ha detto - e il Consiglio ha approvato - che
la struttura di Brusson non sarà convenzionata con l'USL della
nostra Regione! Allora...
(interruzione dell'Assessore Fosson, fuori microfono)
... questo non è nell'accordo di mobilità fra la nostra Regione
e il Piemonte; il Piemonte fa quello che vuole, non ha concordato
con noi la convenzione su questo aspetto, perché nel momento in cui
il Piemonte è convenzionato, è chiaro che anche l'USL della Valle
d'Aosta sarà convenzionata...
(nuova interruzione dell'Assessore Fosson, fuori
microfono)
... Assessore, le ho appena fatto un complimento: che si sta
preparando a diventare un buon candidato Senatore e... adesso lei
si smentisce? Io non interloquisco con lei quando lei parla, per
piacere sia gentile...
Ultima questione: perché ho chiesto se conosceva i futuri
gestori? Perché chi va a vedere cos'è questa "Aosta servizi",
Società cooperativa, che ha questa grande capacità non solo di
acquistare... io non so dove trovi questo capitale per cui
ristruttura con l'investimento di 5,5 milioni di euro, perché
questa è una società cooperativa che si è costituita l'11 settembre
2006, con un capitale sociale di 2.000 euro, e non c'è stato da
allora alcun cambiamento per quanto riguarda non solo la sua
costituzione, ma il suo capitale... Non c'è alcun documento
ufficiale che dimostri che c'è stata un'evoluzione rispetto a
questa società cooperativa. Lei mi deve spiegare come una società
cooperativa, che si costituisce l'11 settembre 2006, con numero 2
soci, con capitale sociale 2.000 euro, sia in grado di avere 5,5
milioni di euro per la ristrutturazione e le competenze, la
capacità per gestire una cosa del genere!
Lei autorizza che si apra una casa di cura, un istituto
importante che farà grandi cose, non entro qui nel merito di cosa
farà, ma lei autorizza questo e non si prende la briga di
verificare; lei diceva: "il privato dobbiamo accettarlo,
l'importante è la verifica dei requisiti e tutto il resto"! Lei che
verifica ha fatto perché questa società cooperativa con 2 soci,
capitale sociale 2.000 euro, sia in grado di avere 5,5 milioni di
euro per ristrutturare e le competenze per poter gestire una
struttura di oltre 80 posti? Questi elementi non ci sono, quindi le
ricordo che se il pubblico vuole fare seriamente il suo lavoro,
deve fare un lavoro serio di valutazione del privato... questo non
è stato fatto e di questo, lei, deve rendere conto alla sanità
valdostana!
