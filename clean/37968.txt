Classificazione
CONSIGLIO REGIONALE
Organizzazione degli uffici



Oggetto del Consiglio n. 1596 del 18 novembre 2015 - Resoconto
OGGETTO N. 1596/XIV - Approvazione del bilancio di previsione
del Consiglio regionale per l'anno 2016 e per il triennio
2016/2018.
Presidente -
Colleghi, il bilancio del Consiglio
regionale rappresenta il principale strumento dell'autonomia
consiliare e garantisce il corretto e indipendente funzionamento
dell'organo legislativo. L'Ufficio di Presidenza, nella riunione
del 23 ottobre 2015, con deliberazione n. 117 ha approvato il
progetto del bilancio di previsione del Consiglio per l'anno 2016 e
per il triennio 2016-2018. Preme in questa sede ricordare che
l'analisi è stata svolta in modo congiunto da tutti i componenti
dell'Ufficio di Presidenza, lavoro che ci ha impegnato in più
riunioni e che ha consentito di trovare le soluzioni più idonee
nell'assicurare i risparmi necessari al contenimento della spesa.
Ringrazio in tale occasione l'intero Ufficio di Presidenza per il
lavoro svolto, nonché il personale che ha lavorato alla sua
stesura.
Non procederò ad un'illustrazione del bilancio nei suoi dettagli
più tecnici, ben definiti nella relazione illustrativa allegata al
provvedimento amministrativo in esame, ritengo però importante
riprendere alcune considerazioni di carattere più generale. Una
delle più importanti novità per il 2016 è rappresentata dal decreto
legislativo n. 118/2011 in materia di armonizzazione dei sistemi
contabili. Le nuove disposizioni traggono origine dall'esigenza di
disporre di un sistema di regole uniformi al fine di rendere i dati
del bilancio omogenei e confrontabili tra di loro per il
consolidamento e il monitoraggio dei conti pubblici, nonché per il
miglioramento della raccordabilità dei conti delle amministrazioni
pubbliche con il sistema europeo dei conti nazionali nell'ambito
delle rappresentazioni contabili.
Al fine di assicurare la transizione al nuovo sistema contabile,
le Regioni a Statuto speciale per il 2016 predispongono il bilancio
di previsione ancora secondo la disciplina vigente per il 2015,
affiancando però allo stesso, a soli fini conoscitivi, gli
ulteriori schemi di bilancio di previsione triennale 2016-2018
elaborati in applicazione delle nuove norme. Ai fini autorizzatori,
solo per l'anno 2016 resta comunque valido il tradizionale schema
di bilancio.
Il bilancio di previsione del Consiglio regionale si attesta per
l'anno 2016 sul valore di 12.681.100 euro, di cui 8.673.600 per
entrate e spese effettive, mentre euro 1.977.500 per le partire di
giro ed euro 2.030.000 quale avanzo di amministrazione presunto.
Per gli anni 2017-2018 si attesta rispettivamente su euro
10.691.100 e su euro 12.091.100. Le entrate effettive di competenza
per l'esercizio finanziario 2016 sono previste per un valore
complessivo di euro 8.673.600. Tra le entrate si segnala
l'incidenza dell'assegnazione a carico del bilancio regionale
ammontante ad euro 8.500.000, che rappresenta il 98 percento delle
entrate.
Come si diceva, i cambiamenti di impostazione contabile, a
partire dal 2016, permettono una migliore redazione del bilancio in
linea col nuovo processo di armonizzazione contabile ed evitano
l'utilizzo improprio delle partite di giro tra il bilancio del
Consiglio e il bilancio della Regione. L'Ufficio di Presidenza
pertanto ha ritenuto opportuno, in accordo con l'Assessorato del
bilancio, delle finanze e del patrimonio e il Dipartimento del
personale e organizzazione della Regione, di definire tre aspetti:
il primo, per quanto riguarda l'avanzo di amministrazione, si è
deciso di non inserire tale voce presunta nelle entrate del
Consiglio al fine della copertura di spese correnti, ma è stato
previsto un apposito capitolo di restituzione alla Regione,
inserito nella parte "uscite" del bilancio, pari a 2.030.000 euro;
secondo, i fondi relativi all'erogazione dell'indennità di funzione
spettante ai membri della Giunta, ammontante a 500.000 euro circa,
vengono trasferiti dal bilancio della Regione al bilancio del
Consiglio regionale; in ultimo, i fondi relativi al personale del
Consiglio regionale non graveranno più sul bilancio del Consiglio
regionale, ma sul bilancio della Regione. A tal proposito si
ribadisce che rimane totalmente in capo all'Ufficio di Presidenza
qualsiasi determinazione sulla gestione dell'organico del Consiglio
regionale, come d'altronde sancito dalla legge n. 3 del 2011,
mantenendo quindi la piena autonomia funzionale e organizzativa del
Consiglio regionale. La scelta è stata dettata solo da ragioni
contabili e organizzative finalizzate ad evitare duplicazioni di
procedure di spese, non avendo il Consiglio regionale un suo
Dipartimento del personale ed essendo antieconomico costituirne uno
nuovo. Si è quindi chiesto di inserire nella legge finanziaria il
mantenimento della distinzione tra l'organico della Giunta e del
Consiglio, così come risulta nell'articolo 3 della legge
finanziaria che andremo ad esaminare prossimamente. La cifra da
inserire in finanziaria per l'organico del Consiglio è stata
determinata dall'Ufficio di Presidenza e i fondi, ammontanti
inizialmente a 4.082.790 euro, sono stati ulteriormente ridotti
dall'Ufficio di Presidenza a 3.947.790 in seguito alla rinuncia del
finanziamento del capitolo relativo al collaboratore del Presidente
e alla rinuncia alla copertura di alcuni posti vacanti per un
risparmio totale di 135.000 euro.
La spesa effettiva prevista nel bilancio del Consiglio regionale
per l'esercizio finanziario 2016 comprende anche le previsioni di
spesa per il finanziamento del programma della Consulta regionale
per le pari opportunità per la copertura dei costi dell'Ufficio del
Difensore civico, per la gestione del CORECOM e per il
finanziamento dell'Associazione degli ex Consiglieri. Sul versante
complessivo del contenimento della spesa, sul fronte del
contenimento dei costi della politica, l'Ufficio di Presidenza,
dopo aver audito il Direttivo degli ex Consiglieri, ha definito
unanimemente una proposta inerente i vitalizi, che è stata inviata
all'Assessorato competente delle finanze e alla II Commissione per
essere inserita nella finanziaria regionale, una proposta che
ricalca un ordine del giorno della Conferenza dei Presidenti delle
Assemblee regionali e che consiste in un taglio a scaglioni
rispetto al percepito. L'Ufficio di Presidenza però ha anche
inserito in più la sospensione dell'adeguamento all'indice ISTAT
per tutti i vitalizi erogati.
Per quanto concerne la riduzione delle indennità, non si è
riusciti, come abbiamo visto stamattina, a definire ad oggi una
proposta condivisa. In merito alla riduzione dell'ammontare dei
costi fissi, corrispondenti ad oggi all'88,04 percento del
bilancio, della spesa generale quindi, sono stati ridotti del 3,07
percento. Va anche ricordato che questa riduzione per il biennio
2015-2016 è stata poi del 4,65. In merito alla riduzione di oltre
il 20 percento dell'ammontare dei costi variabili, corrispondenti
all'11,96 della spesa generale, e di cui circa il 30 percento è a
carattere vincolato, sono stati ridotti nel biennio di quasi il 50
percento. Il risparmio complessivo è di quindi 502.896,67, oltre ai
135.000 euro inerenti al personale, riscontrabili sulla finanziaria
regionale.
Chi chiede la parola? Non ci sono richieste? La parola al
collega Bertin.
Bertin (ALPE) -
Grazie Presidente.
Alcune piccole considerazioni che mi impediscono, tra le tante
altre cose, di votare questo bilancio. Innanzitutto speravo che,
come avevo sottolineato l'anno scorso, la questione delle sedi, e
in particolar modo della sede del Difensore civico, una volta per
tutte venisse definita, anche perché, come sottolineo, ci troviamo
nel paradosso che la sede del Difensore civico non è accessibile
per la presenza di barriere architettoniche. Un paradosso che
farebbe sì che uno potrebbe rivolgersi al Difensore civico per
chiedere di poter accedere al Difensore civico.
Lei mi dirà, come l'altra volta, che c'è la disponibilità ad
incontrarsi in un bar, ma non credo che sia una soluzione. Sono 20
anni che ormai questa cosa va avanti e credo che una volta per
tutte vada affrontata e risolta. Come va affrontata e risolta la
questione delle sedi, un altro argomento che personalmente vedo
piuttosto male, è l'acquisizione di una nuova sede, la terza sede
del Consiglio regionale: quella di via Festaz, nella quale dovrebbe
andare la Presidenza: tre a questo punto, una scelta, a mio avviso,
non più sostenibile. Ci troviamo in tempi nei quali la sobrietà del
Consiglio deve essere messa come obiettivo e credo che l'efficienza
del Consiglio com'è adesso, con due sedi, è più che sufficiente.
Questo per dire soltanto due elementi tra i tanti che, a mio
avviso, bisogna risolvere e risolvere in fretta, come la questione
dei costi della politica che è stata trattata soltanto in
modo...come dire? marginale. Questi sono due argomenti, piccole
questioni, ma non tanto piccole perché riguardano anche molti
soldi, ma che devono essere affrontate e definite una volta per
tutte. Grazie.
Presidente -
Grazie collega Bertin. La parola al collega
Ferrero.
Ferrero (M5S)
- Grazie Presidente.
Per annunciare ovviamente anche il nostro voto contrario a
questo bilancio. Un piccolo sforzo è stato fatto, però diciamo che,
per lo sforzo che è stato fatto, a questo bilancio potremmo dare
sforzandoci un 4 e mezzo, direi, ma un 4 e mezzo di
incoraggiamento, perché nelle pieghe di questo bilancio, io porterò
solo alcuni esempi, ma si nascondono delle cose che effettivamente
sono un pochettino pesanti, potevano andare bene quando avevamo
1.700.000.000 di bilancio. Allora, in quel caso, ci poteva scappare
anche qualcosa, ma adesso effettivamente lasciare passare delle
cose del genere è un po' pesante.
Allora, io porto degli esempi molto semplici: l'APF
(
Assemblée Parlementaire de la Francophonie
),
quest'associazione a cui, secondo me, dobbiamo partecipare...ma mi
chiedo: è logico che la Valle d'Aosta abbia cinque componenti in
quest'associazione con 135 mila abitanti e il Québec, che ha
8.200.000 abitanti, abbia quattro componenti? Allora, io dico...eh
sì, è inutile che qualcuno mi faccia il gesto...o dal sito le
indicazioni sono sbagliate, oppure il Québec, che è una Regione del
Canada francofona, ha quattro componenti, noi ne abbiamo
cinque...
(interruzione di alcuni Consiglieri, fuori microfono)
...allora, andate a vedere sul sito, questi sono i dati delle
sezioni, poi dopo risponderete, mi spiegherete, voi avete altri
dati, il sito che ho guardato io è un sito farlocco, no? Io mi
chiedo: non basterebbe avere due componenti? Mandare il Presidente
del Consiglio e un componente che potrebbe essere un componente che
rappresenta le cosiddette "quote rosa"? Non potrebbe andar bene una
cosa del genere? Io non è che ho sfiducia, però, quando all'ultima
seduta è andata la collega Certan, che è intervenuta da quello che
mi risulta, c'erano anche i due accompagnatori, sui quali io, per
carità, non ho preclusioni, ma c'erano i Consiglieri Borrello e La
Torre. Allora, io mi chiedo: erano proprio indispensabili - sto
guardando la Consigliera Certan, che pietrificata non lascia
trasparire dal viso nulla - i due Consiglieri? Che cosa hanno
fatto? Le hanno fatto da
bodyguard?
Non lo so...
(interruzione della Consigliera Certan, fuori
microfono)
...ah, la collega Certan dice che erano in tre addirittura.
Allora, erano proprio indispensabili? Era indispensabile la loro
presenza? Io ritengo di no. Penso che, per evitare che l'APF
diventi l'agenzia di viaggio dei Consiglieri regionali...i posti
sono anche belli, io ho guardato eh, sembra di sfogliare un
catalogo quando ci sono queste riunioni, i posti sono veramente
interessanti, alle volte anche un po' esotici, però magari potremmo
farci un discorsetto, e questo è un esempio sui tanti che potremmo
portare.
Un altro esempio: è il caso di prevedere in 75 euro ancora la
somma massima, che poi può essere anche aumentata in occasioni
particolari, per un pasto del Consigliere regionale? Non possiamo
abbassarla un pochettino? Anche per una questione di dieta, perché
qui nessuno è patito, io vedo che siete tutti abbastanza
rotondetti, no? Allora, io mi preoccupo anche della vostra salute:
diabete, obesità, attenzione! Qualcuno arriva anche a fine mandato,
sarebbe un peccato non poter usufruire del vitalizio. Allora,
capite, c'è anche questo, che è un altro fattore che potrebbe
essere visto. I 300 euro per il soggiorno in albergo...ma teniamoci
un pochettino più bassi, ci sono anche dei
residence
, c'è
qualcosa...non bisogna sempre fare tutto...soprattutto in questo
momento, sennò poi dopo dicono: "guardate i Consiglieri regionali,
mangiano come dei maiali, vanno nel cinque stelle", cinque stelle,
non Movimento Cinque Stelle ovviamente, perché noi stiamo nelle
pensioncine, quindi non ci fregiamo di tanto lusso.
Andiamo avanti: anche, ad esempio, prevedere il volo in
business class
per i Consiglieri, ma cavolo, quando ci
muoviamo, mettiamo le zampette nell'
economy
anche noi! Ma io
non penso...a parte il Presidente del Consiglio che ultimamente ha
dei problemi, allora lì la business class potrebbe anche essere
giustificata, ma sono problemi di salute, però, per il resto,
togliamo questa business class per favore! Perché veramente ci
esponiamo poi alle critiche ovviamente dei valdostani, che dicono:
"cavolo anche l'aereo in business class", è vero che ci sono quelli
della CVA che vanno in
first
, ma non andiamo dietro a questi
qua, perché sennò veramente rischiamo di fare una brutta fine. La
stessa cosa potremmo dire anche per le tre auto del Consiglio, che
effettivamente sono sottoutilizzate. È vero, non abbiamo i 4 mila e
5 tri-turbo, quadri-turbo, però, accidenti, vediamo anche lì di
fare un discorso, io ho cercato di capire quanti chilometri e
quante trasferte, mi avete dato la solita risposta in politichese
che non si riesce a capire. Poi ho detto: vabbè, molliamo lì, però
effettivamente, vedendo così le cose, vediamo che l'utilizzo anche
lì è un utilizzo che va oltre quelle che sono le esigenze del
Consiglio.
Allora, io non voglio tediarvi con quest'elenco infinito di
piccoli tagli, sapete noi siamo quelli degli scontrini, lo so che
vi stiamo tanto sulle "palle", però alla fine uno scontrino di qua,
uno scontrino di là, vengono fuori milioni di euro che poi mancano!
Allora magari, invece di lamentarsi dei tagli del bilancio, che ci
sono, noi non possiamo dire che non ci sono stati, però in tutti
questi scontrini e fatture, insomma, potremmo anche avere come
Consiglio regionale un bilancio più virtuoso e in questo senso noi
vedevamo uno sforzo che, purtroppo, anche questa volta non è stato
fatto.
Presidente
- Grazie collega. Altri? La parola al collega
Rosset.
Rosset (UVP)
- Grazie Presidente.
Non entrerò tanto nel merito dei conti, delle somme; in effetti,
una riduzione c'è stata, è stata anche sostenuta e condivisa, anche
se all'interno dell'Ufficio di Presidenza ci siamo astenuti con
l'intento di arrivare in Consiglio per poter fare un discorso più
ampio. Allora, non entrerò tanto nelle cifre, in quanto è già stato
fatto, qualcosa è stato fatto, ma molto rimane da fare e
soprattutto rimane da fare nel ruolo dell'Ufficio di Presidenza
della Presidenza del Consiglio soprattutto dal punto di vista
istituzionale. Io non entrerò tanto nel bilancio, perché è vero si
potrebbero ancora ulteriormente ridurre alcune spese: ha citato
l'APF, ha citato alcune macchine, ha citato altri aspetti, che in
fase di discussione erano già stati a suo tempo presi in
considerazione, c'era l'Assessore Rini allora Presidente, già mi
ero espresso in quella sede con delle posizioni. La stessa sede del
Difensore civico è fase di ulteriore incontro, ne abbiamo discusso,
non è stato ancora risolto, mi auguro al più presto di risolverlo,
credo che non ci vorrà molto altro tempo, ma stiamo aspettando
delle risposte. È proprio su questo ruolo che spingo la nostra
posizione: sul ruolo istituzionale dell'Ufficio di Presidenza, sul
ruolo della Presidenza del Consiglio. Quanto è avvenuto stamattina
- ribadisco non per polemizzare, ma per mettere in considerazione -
è qualcosa che lede il rapporto, mette in difficoltà un'eventuale
collaborazione all'interno se poi noi arriviamo al risultato finale
che è quello di stamattina, cioè quello di ieri. Allora, è su
questo che auspico e nel contempo esprimo da parte del nostro
gruppo l'astensione sul bilancio.
Presidente
- Grazie. La parola alla collega Certan.
Certan (ALPE) -
Sì, grazie Presidente.
Poche considerazioni. Faccio parte da pochi mesi dell'Ufficio di
Presidenza e credo che il nostro gruppo abbia sempre cercato di
operare sia prima che dal mese di luglio in avanti, cercando
proprio di andare ad ottimizzare e a ridurre gli sprechi e nello
stesso tempo cercare di dare quella veste istituzionale che
riteniamo debba avere il Consiglio e quindi l'Ufficio di Presidenza
dovrebbe lavorare ancora in questa direzione. Quando ne abbiamo
parlato alcune volte nell'Ufficio di Presidenza...riteniamo che
spesso si facciano iniziative che potrebbero essere svolte dagli
Assessorati oppure gli Assessorati potrebbero...che siano
parallele, che quindi potrebbe esserci un'ottimizzazione, una
riduzione, in effetti, dell'attività e l'Ufficio di Presidenza del
Consiglio potrebbe avere un ruolo più istituzionale, il prossimo
anno speriamo di andare in questa direzione.
A mio avviso, alcuni passaggi sono stati fatti, li hanno
riconosciuti anche i colleghi, sicuramente rimane ancora molto da
fare. Su alcune di queste cose, di questi aspetti, Presidente
Viérin, ne abbiamo più volte parlato e forse a volte bisognerebbe
riuscire ad andare fino in fondo e risolvere o comunque trovare una
soluzione. Così è stato, ad esempio, sui costi della politica,
l'abbiamo ripetutamente sollecitato e alla fine siamo arrivati al
pasticcio di questa mattina. Il nostro gruppo si asterrà sul
bilancio tenendo conto che alcune razionalizzazioni sono state
fatte e auspichiamo di poterne fare ancora altre per il prossimo
anno.
Due parole solo sull'APF. A mio avviso, è sicuramente importante
che l'Ufficio di Presidenza, ma l'intero Consiglio faccia delle
valutazioni riguardo a questo Comitato, credo che i membri che
partecipano all'
Assemblée Parlementaire de la Francophonie
facciano parte ognuno di una commissione, quando di solito
partecipa più di un membro, è perché partecipa ad una commissione
specifica. Io chiaramente posso rispondere per quanto mi riguarda:
tutte le volte che sono andata a questi incontri, a queste
riunioni, mai in posti esotici, ma sempre normalmente in Europa, ho
sempre partecipato alle commissioni di cui facevo parte. È chiaro
che le riunioni sono in sedi dislocate a seconda delle varie
riunioni e quindi...
(interruzione del Consigliere Ferrero, fuori
microfono)
...no, certo, ma ci sono diversi tipi di riunioni e di incontri,
quindi, collega Ferrero, posso rispondere per quanto mi riguarda
chiaramente.
Président
- Merci collègue Certan. D'autres qui demandent
la parole? La parole au collègue Borrello.
Borrello (SA)
- Grazie Presidente.
L'importanza di quest'istituzione la conoscete tutti sicuramente
molto meglio di me, soprattutto quei colleghi che hanno più
anzianità di servizio; di conseguenza, credo che sia importante
produrre un contributo perché intanto mi associo alle parole del
collega Rosset per il riconoscimento del ruolo istituzionale
dell'Ufficio di Presidenza, che è sicuramente uno degli elementi
portanti dell'attività che quotidianamente quest'Ufficio deve
produrre.
Il bilancio del Consiglio è un atto e come tale deve essere
analizzato per quanto riguarda gli aspetti tecnici, ma già ha ben
fatto il Presidente nella sua illustrazione; di conseguenza, non
entrerò nell'enunciazione del punto di vista delle cifre, dico solo
che questo rappresenta il principale strumento per quanto riguarda
la garanzia dell'autonomia consiliare e il corretto e indipendente
funzionamento di quest'organo legislativo per eccellenza della
Regione autonoma Valle d'Aosta.
Io sono in Ufficio di Presidenza da poco, a partire dal luglio
del 2015, di conseguenza non ho molta esperienza rispetto alle
attività all'interno di questa Conferenza, di quest'Ufficio, però
posso dire che ho cercato con tutta umiltà di andare a proseguire
quello che era il percorso realizzato precedentemente dai colleghi
che mi avevano preceduto, quindi i colleghi Lanièce e Roscio. Da
qui parte un po' la considerazione sul fatto che si è cercato
sempre e in continuità con quanto fatto precedentemente di
instaurare un clima collaborativo seppur nell'individuazione di
quelle che sono le differenze di carattere politico, proprio per
andare a dare il giusto tenore, la giusta definizione di quello che
è l'aspetto istituzionale.
Sono tante le attività descritte all'interno della relazione
prodotta all'interno del documento che avete in allegato, ma ci
tengo a sottolineare quelle che sono le iniziative che l'Ufficio di
Presidenza cerca di portare avanti per garantire quella che è la
valorizzazione della Valle d'Aosta, l'aspetto e il sostenimento
dell'aspetto culturale, artistico e socio-economico del sistema
Valle d'Aosta. Molte volte si discute di quelle che sono le
manifestazioni e le iniziative che vengono prodotte all'interno
dell'Ufficio di Presidenza, posso dire con totale serenità e
sincerità che c'è un dibattito, un dibattito che va a definire
quelle che sono le posizioni dei vari membri dell'Ufficio di
Presidenza, ma si cerca in maniera collegiale di definire quello
che è il bene del sistema della Valle d'Aosta per quanto riguarda
gli aspetti dell'Ufficio di Presidenza. È difficile andare a dare
una valutazione rispetto a quelli che sono gli aspetti di carattere
economico di questo bilancio, un bilancio che è decisamente
ingessato dal punto di vista economico, basti pensare che per il 90
percento sono delle spese fisse e il 10 percento sono delle spese
variabili. Nonostante tutto, siete molto più preparati di me per
quanto riguarda gli aspetti di carattere finanziario, nonostante
questa valutazione percentuale che vi ho appena detto: 90 e 10, si
è riusciti lo stesso a produrre un risparmio di circa 500.000 euro.
È questo sicuramente l'elemento che va a valorizzare l'attività di
quest'Ufficio di Presidenza rispetto a questo documento che vi
proponiamo alla votazione di oggi.
Presidente
- Grazie. La parola al collega Cognetta.
Cognetta (M5S)
- Sì, grazie Presidente.
Anche per me giusto due parole per specificare al meglio la
nostra posizione e per dare qualche spunto di riflessione rispetto
a questo bilancio e a cosa dovrebbe, secondo noi, servire il
bilancio e ciò che invece non viene fatto. È capitato a volte nelle
commissioni - io ne faccio diverse, lo sapete - discutendo su certi
argomenti di avere bisogno di qualche consulenza tecnica, no? È
capitato a noi, è capitato ai colleghi, ci è sempre stato risposto
che il Consiglio non ha i soldi per poterlo fare...vabbè, a volte
abbiamo bisogno dell'assistenza legale, perché abbiamo dei problemi
o delle cose che vorremmo chiarire e anche su questo il
Consiglio...non si può avere. Divulghiamo questa seduta attraverso
il
web
, attraverso la televisione e i risultati li
conosciamo: continua a non vedersi, continua ad avere dei problemi,
spendiamo tanti soldi, ma probabilmente li spendiamo male, questa
non è una cosa nuova, è una cosa che succede. A volte capita nel
nostro lavoro di avere bisogno, diciamo così, di ragguagli tecnici
più generali e non ci sono mai i soldi. È capitato in tantissime
occasioni che ci è stato risposto: "il Consiglio ahimè non ha
soldi", poi però, per comprare libri o per andare in giro con
l'APF, come per fare cose che, diciamo così, sono risibili, su
quelle i soldi magicamente ci sono sempre. Allora, vede,
Presidente, lei ci presenta un bilancio che alla fine perpetua
questo stato di cose.
Noi vorremmo lavorare in maniera più efficace ed efficiente.
Capisco che questo...già così diamo dei problemi, figuriamoci se
diventassimo ancora più efficaci ed efficienti, cosa potrebbe
succedere qui dentro... Capisco quindi che questo potrebbe mettere
in difficoltà ancora di più il Governo, però lei, Presidente, ci
rappresenta tutti, dovrebbe dare questi strumenti a tutti. Dovrebbe
per prima cosa lavorare su questo più che sulla questione dell'APF
o su altre questioni. È importante, non dico di no, però queste
forse incominciano ad essere un pochino più importanti. Quanto
tempo è che sappiamo che questo Consiglio non si vede? Cosa stiamo
facendo? So che spendiamo 1.200.000 euro di spese informatiche. Le
ho detto più di una volta che, quando si deve cercare qualcosa sul
sito del Consiglio, quando magari uno deve avere il resoconto di
una commissione e vuole fare una ricerca, è impossibile,
tecnicamente per noi è impossibile. Non parliamo poi del sito della
Regione che adesso le delibere neanche si vedono più, ma questo è
un altro discorso, restiamo al Consiglio. A volte poi abbiamo dei
problemi anche negli uffici e lo sa che cerchiamo di avere un
supporto dalle segreterie, che fanno un ottimo lavoro, ma che a
volte sono strutturalmente insufficienti, e anche questo è un
problema. Allora, forse vede, Presidente, andrebbe riorganizzato
tutto, aveva detto giustamente quando si era insediato che ci
sarebbe stato maggiore aiuto, maggiore sforzo, che avrebbe fatto di
più e allora lo faccia Presidente! Che aspetta? È per questo
capisce che non possiamo votare questa cosa! Perché ci sembra
veramente una presa in giro e quindi alla fine anche se abbiamo con
un trucchetto contabile spostato i soldi dell'indennità di funzione
dalla Regione al Consiglio e i soldi degli stipendi dei dipendenti
dal Consiglio alla Regione, che poi è solo una cosa di legge,
sembra che abbiamo fatto dei risparmi, ma alla fine questi risparmi
non ci sono, abbiamo solo spostato i soldi da un cassetto
all'altro, ma il cassetto dal quale arrivano è sempre lo stesso.
Per questo e per i motivi che diceva anche il mio collega mi sembra
che sia chiara qual è la posizione.
Presidente -
Altri chiedono la parola? Non vedo altre
richieste. La discussione generale è chiusa. Dichiarazioni di voto?
Io volevo solo come replica che mi sembra giusto fare ringraziare i
colleghi che sono intervenuti. In merito a quanto accennato dal
collega Ferrero, credo che anche i colleghi dell'Ufficio di
Presidenza abbiano potuto percepire che abbiamo fatto vari passi su
anche le piccole spese, nel senso che poi domani se vorrà
verificare, potrà verificare anche passando direttamente in ufficio
e potrà fare una chiacchierata in maniera più puntuale sulla
questione. È chiaro che si potrebbe fare anche qualcosa di più, lo
hanno detto anche i colleghi Rosset e Certan, vedremo quello che si
potrà fare. Il ragionamento è che gli strumenti, collega
Cognetta...per esempio, quello che è stato chiesto di avere un
ottavo livello è stato inserito nella nuova riorganizzazione del
personale e quindi arriverà a breve anche questa risposta.
Ringrazio per quanto è stato detto: che alcuni passaggi sono stati
fatti, rimangono ancora da trovare alcune soluzioni, cercheremo di
trovare le migliori soluzioni, condividendole il più possibile con
l'Ufficio di Presidenza, com'è stato fatto. Grazie.
Possiamo passare alla votazione? La votazione è aperta. Hanno
votato tutti? La votazione è chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Presidente -
Punto 27 all'ordine del giorno.
