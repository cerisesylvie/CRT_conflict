Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1045 del 24 ottobre 2019 - Resoconto
OGGETTO N. 1045/XV - Interpellanza: "Sottoscrizione del nuovo
contratto di servizio tra Regione e Società di Servizi Valle
d'Aosta S.p.A.".
Rini (Presidente)
- Punto n. 57 all'ordine del giorno. La
parola al collega Gerandin per l'illustrazione.
Gerandin (MOUV')
- Proviamo a trovare una sintesi per la
discarica, Assessore.
Penso che la mia iniziativa sia molto chiara, ma la illustrerò,
perché ritengo sia corretto che i valdostani sappiano un po' da
cosa nasce questo atto. Ormai è consolidata nel tempo la necessità
di avere personale a supporto - sia tecnico che amministrativo -
dei responsabili dei procedimenti e di supporto tecnico alla
progettazione e alla direzione lavori nell'ambito degli interventi
previsti dalle leggi regionali n. 44 e n. 67 - spiego meglio, sono
le leggi per cui vengono previsti gli interventi di cantieristica e
quant'altro -, del personale garantito negli anni dalla Società di
Servizi Valle d'Aosta S.p.A. Cosa succede? Con l'entrata in vigore
del "decreto dignità" n. 87 del 12 di luglio 2018, quello del
contrasto al precariato, vengono fissati dei limiti per le
pubbliche amministrazioni in merito all'assunzione a tempo
determinato e l'unica soluzione possibile che si trova, considerato
che queste persone erano assunte dalla Società di Servizi sulla
base di una selezione di personale a tempo determinato, è una nuova
selezione pubblica da parte della Società di Servizi Valle d'Aosta
con alla fine una graduatoria finale e con l'assunzione di 9
impiegati amministrativi e di 16 impiegati tecnici a tempo
indeterminato, questa volta, perché la soluzione adottata è passata
da tempo determinato a indeterminato, e in totale sono 25.
L'assunzione avviene per 9 mesi, marzo-dicembre 2019, in quanto la
scadenza del contratto è prevista per il 31/12/2019, con un
contratto studi professionali. Immagino che dal punto di vista
della remunerazione sia uno dei peggiori, perché siamo di fronte a
stipendi medi che il più delle volte non superano i 1.200 euro
mensili, compresa la tredicesima e la quattordicesima.
Il problema più grave è che queste 25 persone, che il più delle
volte hanno lavorato prima per 15-20 anni a tempo determinato -
adesso sono a tempo indeterminato - e sono state assunte dalla
Società di Servizi, lavoreranno per 9 mesi e, a seguito
dell'assunzione a tempo indeterminato, non percepiranno più quelli
che una volta erano considerati i tre mesi di cassa integrazione o
di disoccupazione, per meglio dire, perché disoccupazione è il
termine più corretto. Questa è quindi la prima preoccupazione: noi
siamo di fronte a persone che sulla base del contratto vengono
assunte per 9 mesi, ma rispetto a prima, dove a tempo determinato
erano assunte comunque per 9 mesi e percepivano i 3 mesi di
disoccupazione, adesso siamo di fronte a 25 persone che da gennaio
non percepiranno più nulla.
Seconda grave preoccupazione: io ho provato a leggere
attentamente il DEFR e pensavo ci fosse una via d'uscita per questa
situazione, ma lì non sono riuscito a trovare nulla che vada a dire
che questi 25 impiegati tecnici amministrativi saranno assunti
dalla Società di Servizi per 12 mesi a partire da gennaio 2020, e
non per 9 mesi, sennò costoro per 3 mesi sono a casa, tengono
famiglia e non percepiscono lo stipendio.
Pertanto le domande poste sono molto precise: se è intenzione,
all'atto della sottoscrizione del nuovo contratto di servizio tra
la Regione e Società di Servizi, prevederne una durata almeno
triennale e con l'assunzione per un periodo di 12 mesi anziché di 9
e con decorrenza dal primo gennaio 2020; prevedere già nel
contratto un trattamento economico simile o equiparabile con gli
impiegati forestali e, qualora non sia possibile, quali correttivi
si intende mettere in campo per ovviare a queste palesi differenze
remunerative e, terzo quesito, se i 928.420 euro (IVA compresa)
previsti nel contratto 2019 con la Società di Servizi Valle d'Aosta
sarebbero sufficienti per garantire 12 mesi di assunzione di tutto
il personale attualmente assunto dalla Società di Servizi per un
periodo di 9 mesi, compreso il trattamento economico in linea con
quello degli impiegati forestali e a quanto ammonta la differenza
di risorse necessarie per garantire 12 mesi - chiaramente a partire
dal 2020 - a tutti e il trattamento economico equiparato o simile
agli impiegati forestali. Capite bene che siamo di fronte... io
oserei dire ad un'emergenza, perché se prima con l'assunzione a
tempo determinato per 9 mesi eri assunto a tempo determinato e per
3 mesi avevi la disoccupazione, in questo momento c'è gente che,
torno a dire, è da 15-20 anni che lavora in questo ruolo e sarebbe
davvero discriminante che fosse assunta a partire dal 2020 per un
periodo esclusivamente di 9 mesi.
Dalle ore 19:25 assume la presidenza il Vicepresidente
Distort.
Distort (Presidente)
- La parola all'Assessore Chatrian
per la risposta da parte del Governo.
Chatrian (AV)
- Il collega conosce abbastanza bene la
situazione, in quanto l'ha affrontata proprio in questo periodo un
anno fa. L'Amministrazione ha deciso un percorso che probabilmente
era l'unico, l'unica strada percorribile all'epoca - già questa
mattina ne abbiamo discusso -, che è stata quella di organizzare,
per il tramite della Società dei Servizi, una selezione bandita ed
effettuata nel mese di febbraio 2019, a cui diverse persone hanno
partecipato. Lei dice sempre - e in parte sono d'accordo - che i
valdostani devono sapere. Io in questo caso dico che i 25 impiegati
devono sapere, ma lo sanno già, anche perché il 4 ottobre - non so
se lei è a conoscenza, ma mi sembra di sì, perché la traccia
dell'iniziativa è molto simile -, perché io il 4 ottobre, quindi
tre settimane fa, ho detto alle 25 persone quali sono le criticità,
quali sono i punti di forza, cosa può fare l'Amministrazione e come
possiamo affrontare il prosieguo.
Cerco di entrare nel merito, collega Gerandin, come questa
mattina glielo dico
franchement
: cercheremo totalmente, in
maniera robusta, di trovare le migliori soluzioni possibili,
tecnicamente e giuridicamente. Perché dico questo? Innanzitutto
questi sono contratti di servizio e non di somministrazione di
lavoro, questo è alla base del rapporto tra Regione e Società,
tant'è vero che la delibera che abbiamo approvato il 15 di marzo
2019 è successiva al piano approvato il 22 di febbraio 2019 e,
nell'atto, abbiamo sottolineato "
visto l'elevato numero di
attività programmate, il coordinatore del dipartimento risorse
naturali ritiene necessario affidare un servizio di supporto, sia
tecnico, sia amministrativo, ai responsabili dei procedimenti
nell'ambito degli interventi previsti
". Facciamo presente che,
visto l'elevato numero di attività programmate - apro la parentesi:
che saranno aumentate per il 2020, 2021 e 2022 - e considerata la
necessità di adeguare l'azione amministrativa ai principi di
tempestività e correttezza, si rende necessario prevedere un
supporto tecnico anche per il progettista e il direttore dei
lavori.
Nella sostanza, ai tre quesiti io ho già risposto ai 25
impiegati tre settimane e mezzo fa, il 4 di ottobre, però
giustamente vado pubblicamente a ripercorrere quello che ho messo
in evidenza e risposto al personale della Società dei Servizi. "Se
è intenzione, all'atto della sottoscrizione di un nuovo contratto
di servizio tra Regione e Società, prevederne una durata almeno
triennale... e la decorrenza dal primo gennaio 2020". Tecnicamente
non è possibile, per un motivo. Il motivo è che prima dobbiamo
approvare l'atto, e quindi il piano triennale, e poi il supporto di
natura tecnica, quindi prima l'esigenza qual è? Noi abbiamo la
necessità di raggiungere gli obiettivi, i nostri 350-380 cantieri
sul territorio, e abbiamo bisogno del supporto tecnico, quindi il
contratto è successivo.
Per quanto riguarda la seconda domanda "di prevedere già nel
contratto un trattamento economico", gli impiegati sono dipendenti
della Società dei Servizi e quindi abbiamo incaricato il Presidente
della Società di Servizi di farci una verifica sul quesito che lei
mi pone al punto 2.
Torno al punto 1, che penso sia la parte più importante. Quello
che ho avuto modo di approfondire e di rispondere - io credo che
questo lo condivida anche lei - è se c'è lo spazio giuridico e
amministrativo di approvare un contratto di durata triennale. Lei
l'ha scritto, ma non basta scriverlo, bisogna approvarlo, l'atto
deve essere approvato, quindi è un contratto tra Regione e Società
di Servizi con durata triennale. Sì, c'è l'intenzione, l'intenzione
che noi abbiamo è questa, come nello stesso tempo è anche quella -
rispondevo questa mattina al quarto quesito che lei mi ha posto
sempre sulla stessa Società - di affrontare nel loro complesso
tutti gli altri dipartimenti, e questo è importante. Io ai 25
impiegati del dipartimento l'ho detto: "Ci sono 307 persone che
hanno fatto una selezione, che sono occupate in altri dipartimenti
e che sono nelle stesse vostre condizioni". L'Amministrazione
regionale dovrà quindi trattare tutti alla stessa maniera, penso
che sia corretto e giusto affrontare nello stesso modo tutte le
figure e le professioni che hanno fatto una selezione per la
Società di Servizi e che ci prestano un servizio.
Per quanto riguarda la disponibilità economica di cui al punto 3
"previsti nel contratto con la Società di Servizi" si riferisce ai
compensi per i servizi di supporto sia tecnico sia amministrativo,
al responsabile del procedimento per il supporto tecnico, alla
progettazione, alla direzione dei lavori per gli interventi
previsti sul piano lavoro resi dalla Società dei Servizi. Su questo
dovremo verificare se ci sarà la possibilità per stipulare un
contratto triennale, se le risorse che abbiamo in pancia oggi
all'interno del triennale sono sufficienti; questo è quanto stiamo
già affrontando sia con il Coordinatore, ma soprattutto con il
Presidente della Società. Questo è lo stato dell'arte. Peraltro, in
merito alle tre domande che ci ha posto, le risposte le avevamo già
date ai lavoratori, agli impiegati, con un unico... più che un
dubbio è una verifica: abbiamo chiesto al Presidente della Società
di valutare il trattamento economico dal punto di vista
contrattuale e giuridico, anche perché - e lei lo sa quanto me -
loro oggi non possono firmare, non possono fare i direttori dei
lavori, sono a supporto dei direttori lavori che sono all'interno
dell'Amministrazione regionale. La Società sta facendo questa
verifica. Io penso che nel giro di poche settimane avremo la
risposta con l'obiettivo di creare le condizioni al personale che è
stato formato, che da tanti anni lavorava per l'Amministrazione
regionale e che adesso, da tre anni e mezzo, lavora per la Società
di Servizi, ma che è a supporto comunque di un settore in cui
oltretutto noi abbiamo l'intenzione di rilanciare, ristrutturare.
Pertanto, se da una parte allarghiamo il numero degli operai, le
giornate lavorative, il numero dei cantieri, vista anche l'esigenza
dei Comuni, delle stazioni forestali e dei consorzi di
miglioramento fondiario, abbiamo anche la necessità di avere gli
organi amministrativi.
Ho anche detto - forse è fuori dai quesiti che voi mi ponete -
che in questo periodo l'Amministrazione regionale sta facendo
numerosi concorsi, anche dal punto di vista tecnico. Lei sa che la
dotazione e la modifica della pianta organica è consequenziale alle
disponibilità economiche e che l'Amministrazione regionale ha una
sua programmazione. Comunque ho consigliato, date le competenze di
numerosi tecnici amministrativi, di partecipare a tutti quei
numerosi concorsi che in questo momento l'Amministrazione regionale
sta espletando, visto e considerato che stiamo ristrutturando anche
l'Amministrazione regionale e non solo il comparto unico.
Spero di aver risposto ai quesiti che lei mi ha posto e, come le
dicevo, sul punto 2 i legali stanno facendo gli approfondimenti per
poter dare una risposta in merito ai quesiti già posti anche da
parte loro. Da parte nostra c'è tutto l'interesse di poter
valorizzare al meglio il personale, personale che oggi è dipendente
della Società dei Servizi a tempo indeterminato, ma che è a
supporto dell'Amministrazione, visto e considerato che questo era
l'unico percorso e l'unica strada percorribile messa in campo
nell'ottobre 2018.
Presidente
- La parola al collega Gerandin per la
replica.
Gerandin (MOUV')
- Vede, Assessore, se quanto ha
comunicato oggi a me in quest'Aula è quello che lei ha detto ai 25
impiegati tecnici e amministrativi il 4 ottobre, io sinceramente
penso che abbiano molto di che essere preoccupati, glielo dico in
tutta sincerità.
Io aspettavo ben altro tipo di risposta, perché noi abbiamo
passato un'estate in cui lei magnificava la certezza di risorse
riguardo al piano lavori; invece di parlare della capienza annuale
del piano lavori vendeva già il piano lavori triennale, nel senso
che diceva: "Abbiamo un piano di lavori triennale". È tutto vero ed
è una fortuna, ci mancherebbe! Guardi che io non sto dicendo che
lei ha detto un'inesattezza, io dico solo che quando si vende
qualcosa e si dice che un piano triennale è esistente a capienza...
Torno a dire che se lei dice che c'è il presupposto per questo
atto, per garantire l'assunzione triennale a questi impiegati e
tecnici, c'è solo un percorso da fare: entro fine anno approvi
questo piano, visto che le disponibilità finanziarie le ha, lo
approvi, e soprattutto che l'accordo che va a siglare per il
futuro, sia per gli impiegati che per i tecnici forestali, sia un
accordo triennale con previsione dei 12 mesi. Vede, lei non può
venirmi a dire che alla base del DEFR o di quella che è la
pianificazione che voi magnificate ci sono numerosi concorsi da
parte dell'Amministrazione, un allargamento dei cantieri e il
numero degli operai. Ma questi chi sono? Questi sono 20 anni che
lavorano lì dentro e non hanno almeno il diritto di avere una
salvaguardia e la possibilità di avere uno stipendio per 12 mesi?
Non sono questi i primi che vanno in parte garantiti con uno
stipendio di 12 mesi? Poi non è colpa sua se con l'assunzione a
tempo indeterminato non c'è più la possibilità di avere i tre mesi
di disoccupazione, ma questi tengono famiglia, questi devono
garantire comunque lo stipendio!
Allora io in questo momento non le chiedo un atto che mi tuteli,
le chiedo se c'è la volontà politica. Se è il caso, modifichiamo il
DEFR, lo scriviamo; se non vuole modificare il DEFR prenda
l'impegno e metta le disponibilità finanziarie per un triennio,
approvi il piano triennale dei lavori, perché la disponibilità
finanziaria ce l'ha, non è più come ai tempi nostri - tanto per
ricordare - che dovevamo andare a vedere se avevamo la
disponibilità finanziaria. Grazie all'accordo che è stato
sottoscritto adesso le certezze finanziarie le avete, non avete più
scusanti. Allora vogliamo essere corretti fino in fondo? Prenda
l'impegno politico di dire che le risorse si troveranno in sede di
bilancio, che approverete il piano triennale dei lavori e che
queste persone, come tutti gli altri... lei ha citato tutti quelli
che lavorano presso la Società di Servizi... questo è corretto, io
non ho detto che non vanno guardati anche gli altri, questi sono
subentrati nella Società di Servizi con un percorso che non sto a
ripercorrere perché lo conosciamo tutti, però è gente che, lo
ripeto, lavora per l'Amministrazione regionale nel settore risorse
naturali mediamente da 15-20 anni.
Non entro sul punto 2, perché sul punto 2 ha detto: "Devo
verificare che margine ho" e questo, torno a dire, io lo accetto,
ma non sul punto 1 e sul punto 3, sull'impegno di garantire questi
signori che tengono famiglia. Lo dico perché c'è gente che ha 40-45
anni, si deve garantire loro per 12 mesi lo stipendio. Io immagino
che si possa trovare una sintesi come quella che abbiamo trovato
per Chalamy. Glielo dico davvero, perché mi vedrà in prima linea
sul DEFR, come mi vedrà in prima linea sul bilancio con questa
proposta. Lei non può sottrarsi, perché - lo ripeto per l'ennesima
volta - le disponibilità finanziarie le avete, non dovete più fare
nessun tipo di modifica sul triennale, per cui avanti tutta,
approvate questo benedetto piano cantieri! Approvatelo, le
disponibilità le avete... scusi, Assessore, lei sul DEFR ha
garantito 400 posti di lavoro e non parla di questi? Lei non parla
di questi? Questi sono
desaparecidos
sul DEFR, non ne
parla!
