Classificazione
FINANZA REGIONALE E LOCALE



Oggetto del Consiglio n. 245 del 27 gennaio 2021 - Resoconto
OGGETTO N. 245/XVI - Interrogazione: "Valutazione dei dati
relativi alla situazione economica del tessuto sociale
valdostano".
Bertin (Presidente) -
Punto n. 6 all'ordine del giorno.
Per il Governo il Presidente della Regione ne ha facoltà.
Lavevaz (UV) -
Rispondo io facendo un po' sintesi, visto
che comunque è una questione che riguarda in maniera trasversale
diversi assessorati.
Relativamente alla prima domanda va intanto ricordato che la
classificazione della Valle d'Aosta in zona arancione non è stata
continua in tutto il periodo. Inoltre, per le strutture ricettive
alberghiere la stessa classificazione in zona arancione della
regione è poco significativa. Gli alberghi, infatti, per tutto il
periodo in esame, indipendentemente dalla colorazione, in teoria
avrebbero potuto rimanere sempre aperti e somministrare pasti agli
alloggiati, ma in realtà sussistendo il divieto di mobilità tra le
regioni e dall'estero, la domanda di mercato è stata praticamente
inesistente. Ancora, le strutture ricettive alberghiere che nei
giorni arancioni hanno autonomamente deciso di chiudere
temporaneamente non avevano alcun onere di comunicazione in quanto
il periodo di chiusura, connesso alla permanenza della nostra
regione all'interno della zona arancione, è stata inferiore di
trenta giorni, periodo minimo a decorrere dal quale vi è un obbligo
di legge di comunicazione della sospensione dell'attività.
Il dato specifico richiesto dalla domanda, pertanto, non è una
rappresentazione significativa della situazione delle strutture
alberghiere. Ci sono però dei dati forniti dal SUEL su base annuale
che vi sintetizzo: nel 2020 sono state presentate sei pratiche di
apertura di strutture rispetto alle tredici presentati nel 2019,
quindi sette domande in meno, mentre sono state presentate trentuno
pratiche di cessazione dell'attività rispetto alle ventuno del
2019, quindi dieci pratiche presentate in più. In tutto il 2020 poi
ci sono state 495 pratiche di chiusura temporanea rispetto alle 253
del 2019. È un dato però questo da analizzare con attenzione,
perché comprende aziende che hanno chiuso per più periodi non
consecutivi durante l'anno, ma si tratta comunque di un dato
significativo.
Per quanto riguarda il commercio valgono all'incirca le stesse
considerazioni. Anche per le attività commerciali la
classificazione in zona arancione è poco significativa, in quanto
nei mesi considerati hanno avuto regimi differenziati sulla base
del settore merceologico di riferimento. Ad esempio, gli esercizi
commerciali di alimentari e le tabaccherie sono rimasti
tendenzialmente sempre aperti, differentemente dai negozi di
abbigliamento. Altra distinzione sostanziale, con riferimento alle
attività commerciali, è stata quella tra le attività tradizionali e
le cosiddette forme speciali di vendita, quali il commercio
elettronico, dunque senza un negozio in senso stretto. In ogni caso
rispetto alle chiusure temporanee, essendo state imposte, è venuto
meno l'onere di comunicazione da parte degli imprenditori.
Anche per il settore commercio il SUEL ci ha fornito alcuni dati
sul 2020 rispetto al 2019. Per quanto riguarda gli esercizi di
vicinato nel 2020 ci sono state 69 pratiche di aperture con esito
positivo rispetto alle 121 del 2019. Ci sono state altresì 153
pratiche di chiusure rispetto alle 213 del 2019. Per quanto
riguarda invece le medie strutture di vendita, il 2020 ha
registrato tre pratiche di apertura con esito positivo rispetto
alle quattro del 2019 e otto pratiche di cessazione rispetto alle
nove del 2019.
Poi si chiede quanti siano i dipendenti stagionali che sono
stati assunti dalle società degli impianti di risalita e quanti
siano i dipendenti stagionali assunti dalle varie attività
commerciali per la stagione invernale 2020-2021 e quanti erano nel
quinquennio precedente. Per quanto riguarda i dipendenti stagionali
delle società degli impianti di risalita nel periodo
novembre-dicembre 2020 le assunzioni a tempo determinato sono state
79 rispetto alle 573 dello stesso periodo dell'anno precedente. Le
fornirò una tabella predisposta dall'AVIF per la stagione
2020-2021, da cui si rileva che complessivamente a oggi risultano
assunti 65 stagionali rispetto a un organico complessivo,
comprendendo anche tutte le piccole stazioni come Rhêmes-Notre-Dame
piuttosto che Ollomont, pari a 657 posti di lavoro disponibili.
Nel settore commerciale poi il numero delle assunzioni nel
periodo novembre-dicembre 2020 sono state 187 rispetto alle 593
dello stesso periodo dell'anno precedente, con una riduzione
percentuale del 68 percento. Le fornirò anche in questo caso una
tabella di dettaglio sulle attività commerciali.
La terza domanda chiede quanti siano i liberi professionisti
residenti per cui la libera professione è fonte di reddito primaria
che non hanno potuto esercitare la loro professione. Per quanto
riguarda i liberi professionisti, se si ragiona genericamente in
termini di partite IVA, il reperimento del dato relativo a quanti
sono operanti, quanti lo siano come fonti di reddito primaria e
quanti di loro non hanno potuto esercitare la professione, risulta
estremamente complicato, a maggior ragione per quanto riguarda le
professioni turistiche.
La Chambre ha avviato recentemente un sondaggio facoltativo
presso i professionisti valdostani per ottenere una fotografia
aggiornata della situazione in cui versa il comparto dei liberi
professionisti alla luce delle conseguenze economiche derivanti
dall'emergenza sanitaria, prendendo in esame elementi quali ad
esempio i livelli occupazionali, le esigenze di liquidità, le
variazioni di fatturato. I dati sono ancora in fase di raccolta e
poi dovranno essere elaborati e analizzati, ma sicuramente sarà un
punto di partenza importante per avere una panoramica della
situazione, considerando che in base ai dati disponibili il
comparto delle professioni della montagna coinvolge 1500 iscritti
all'Associazione Valdostana Maestri di Sci, di cui 207 non
residenti e di cui almeno 400 hanno nella professione la principale
fonte di reddito. Gli iscritti all'albo delle guide di alta
montagna sono 236, di cui circa 130 sono liberi professionisti che
svolgono l'attività di guida alpina a tempo pieno. Le guide
escursionistiche 142 di cui circa 15-20 liberi professionisti che
svolgono l'attività a tempo pieno, 34 guide escursionistiche di cui
8 liberi professionisti che svolgono l'attività a tempo pieno.
Si chiede poi se tali dati siano stati oggetto di valutazione e
quali ne siano le risultanze. Le risultanze della valutazione dei
dati non sono definitive ma in analisi, soprattutto in riferimento
alle misure del ristoro nazionale, di cui speriamo di avere notizia
definitiva nei prossimi giorni, compatibilmente con la sciagurata
crisi politica aperta in questa fase. In particolare, le Regioni di
montagna hanno proposto alla conferenza delle Regioni prima e poi
approvato in Conferenza Stato-Regioni un documento in cui si chiede
un impegno di circa 4,5 miliardi di euro per le realtà di montagna.
La valutazione sul piano regionale, al di là dei lavori in atto per
arrivare quanto prima all'approvazione del rendiconto, devono nel
merito partire sulla base dei ristori nazionali.
Presidente -
Per la replica il consigliere Carrel, ne ha
facoltà.
Carrel (PA) -
Grazie presidente Lavevaz per i dati
forniti. Il nostro obiettivo, con questa interrogazione, è proprio
quello di stimolare ovviamente l'Amministrazione regionale a
compiere quel lavoro che, mi ha detto adesso, sta compiendo anche
la Chambre, cioè di fare una fotografia di quella che è la
situazione oggi, perché ci siamo resi conto, leggendo anche i
giornali, che lo Stato sta pensando a dei ristori, ma spesso
abbiamo noi delle peculiarità, delle caratteristiche diverse su cui
dobbiamo agire noi come Regione. Proprio per questo e in vista del
bilancio di assestamento, quindi tutto il rendiconto che come
opposizione abbiamo già detto ovviamente prima arriva meglio è,
anche perché dobbiamo dare delle risposte a tantissime persone,
crediamo sia giusto avere una fotografia quanto più chiara
possibile.
I dati che ci ha presentato sono sicuramente dei dati che
preoccupano e preoccupano tanto. Parliamo di 400 maestri di sci che
sono solo maestri di sci, più 1100 che fanno i maestri di sci e
abbinano forse questa professione ad altre professioni. Parliamo di
130 guide e di 657 dipendenti solamente delle società degli
impianti, senza pensare anche a tutte quelle che sono le attività
commerciali che sono connesse a essi. Credo che sia un quadro
sicuramente molto, molto preoccupante.
Se da una parte, come gruppo ci preoccupa sicuramente molto
l'aspetto sanitario, stiamo cercando di ragionare su delle
soluzioni e cercando appunto di avere dei dati, per affrontare
quella che è di fatto una crisi economica importante da cui
purtroppo usciremo molto oltre la fine della crisi sanitaria.
Quindi credo che sia veramente importante avere questi dati - la
ringrazio se ci farà avere copia di quanto ci ha giustamente
presentato - proprio per iniziare a fare delle analisi, per capire
come sostenere gli imprenditori e i dipendenti, come permettere
loro di lavorare in una situazione vantaggiosa; o meglio, io credo
che nessuno stia chiedendo in questo momento dei ristori, tutti
chiedono di lavorare. Noi sappiamo bene che però c'è una crisi
sanitaria in corso e dobbiamo in qualche modo salvare le nostre
piccole e medie imprese e i nostri liberi professionisti, che
vivono spesso e volentieri grazie alla montagna e grazie anche alla
stagione invernale.
Ci tengo solamente a sottolineare in ultimo le dichiarazioni
fatte dal presidente di ADAVA, il quale chiede che i ristori anche
a livello nazionale non vengano calcolati su base annua, ma vengano
calcolati stagionalmente, proprio perché essendo una regione alpina
con un grande peso nella nostra economia della stagione invernale,
sarebbe opportuno spacchettare l'anno in stagione estiva e in
stagione invernale, in quanto la stagione estiva, come sappiamo, è
andata tutto sommato bene, ma la stagione invernale, che dura non
solo per il 2020 ma almeno per i primi quattro-cinque mesi del
2021, è una catastrofe. Credo che dobbiamo prenderci l'impegno
tutti assieme, anche a livello nazionale, di insistere e di cercare
di ragionare in questa direzione.
