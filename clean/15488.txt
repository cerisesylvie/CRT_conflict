Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 212 del 16 dicembre 1988 - Resoconto
OGGETTO N. 212/IX - ADEMPIMENTI RELATIVI ALL'ORGANIZZAZIONE
DELL'OSSERVATORIO EPIDEMIOLOGICO REGIONALE.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
RICORDATO che l'art. 5 della legge regionale n. 56 del 17 giugno
1988 prescrive, entro 90 giorni dalla data di entrata in vigore
della legge, l'attivazione delle procedure concorsuali per la
copertura dei posti dell'OSSERVATORIO EPIDEMIOLOGICO REGIONALE;
RICORDATO ALTRESI' che, sempre allo stesso articolo, è prevista
la nomina di un apposito COMITATO SCIENTIFICO, avente il compito di
definire strategie e priorità di intervento di detto
OSSERVATORIO;
i sottoscritti Consiglieri regionali
del Gruppo comunista
INTERPELLANO
l'Assessore competente per conoscere i motivi per cui non si è
ancora dato corso agli adempimenti relativi all'organizzazione
dell'OSSERVATORIO EPIDEMIOLOGICO.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.): Noi continuiamo a essere convinti che in
questa regione sia opportuno un Osservatorio epidemiologico
regionale. Questa struttura continua ad essere prevista da tutte le
leggi e da tutte le disposizioni che trattano di sanità. La cosa ha
anche una sua logica perché, se non si conosce la distribuzione
delle patologie, l'incidenza relativa di ciascuna rispetto
all'altra, se esistono o no patologie endemiche, difficilmente si
può in materia sanitaria prendere tutte le iniziative che sono
opportune.
Di questo fatto ci era sembrata convinta anche la Giunta
regionale nel periodo precedente alle elezioni, quando si è
approvata la legge n. 56, tant'è che si discusse per un certo
periodo questo argomento. Fu accolta allora una proposta fatta da
parte della minoranza, perché si desse rilievo all'Osservatorio
epidemiologico regionale.
La legge approvata prevedeva all'art. 5, che entro 90 giorni
dalla data di entrata in vigore della legge - e si era molto
discusso proprio di questo termine perché non si prendessero degli
impegni generici - fossero attivate le procedure concorsuali,
trasformando alcuni posti in modo da rendere praticamente possibile
l'insediamento della struttura in questione. Sempre la legge
prevedeva che venisse nominato un Comitato scientifico avente il
compito di definire le strategie e le priorità di intervento
dell'Osservatorio epidemiologico regionale.
Fino ad oggi non sembra che siano state prese iniziative in
questo senso; noi vorremmo conoscere i motivi per cui non si è dato
adempimento a quanto prescritto da una legge discussa nei minimi
particolari alcuni mesi fa e che cosa si intende fare comunque per
risolvere questo problema.
PRESIDENTE:
Ha chiesto di parlare l'Assessore alla Sanità
ed Assistenza Sociale, Lanièce, ne ha facoltà.
LANIECE (D.C.):
Ho già avuto modo nelle ultime adunanze
del Consiglio, rispondendo a quesiti postimi dai Consiglieri
regionali su altri comparti del settore sanitario, di dire che
l'entrata in vigore della legge statale n. 109 del 1988 e del
relativo decreto ministeriale applicativo del 13 settembre c.a. ci
aveva posto di fronte a problemi nuovi, vincolando la nostra
possibilità di agire. In particolare, tali disposizioni non
riconoscono alla funzione ospedaliera il compito di dotarsi di un
ufficio osservatorio con fini epidemiologici. La questione
dell'attivazione dell'Osservatorio stesso, prevista dall'art. 5
della legge regionale n. 56 del 17/ó/1988, entrata in vigore il 16
luglio, deve pertanto essere vista nell'ambito del nuovo modello
organizzativo dei servizi dell'Unità Sanitaria Locale che il
sopracitato decreto ministeriale comporta.
Con l'adozione della legge n. 56 la nostra Regione si era
proposta di organizzare un Osservatorio epidemiologico in via
sperimentale, proprio per venire incontro alle esigenze di cui si
fanno interpreti i colleghi Mafrica e Tonino con la loro
interpellanza; purtroppo però le nostre intenzioni sono state
vanificate dalle disposizioni statali intervenute nel
frattempo.
Allo stato attuale, in presenza delle disposizioni sopracitate,
la Regione - lo dico con rammarico - non ha il potere di procedere
ad alcun reperimento di posti in pianta organica, se non applicando
la normativa sugli standard. In altre parole, le disposizioni di
cui all'art. 5 della legge regionale, concernenti l'Osservatorio,
non sono applicabili. Si ritiene quindi necessario procedere
diversamente, ed è quanto ci proponiamo di fare con sollecitudine.
Ne do piena assicurazione agli interpellanti, dei quali condivido
le preoccupazioni sull'urgenza dell'istituzione dell'Osservatorio
epidemiologico regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Poiché è la seconda volta che
l'Assessore mi cita la legge n. 109 dicendo che questa legge,
successiva alla legge regionale, è del maggio scorso, ha messo in
discussione alcuni punti, io non vorrei che diventasse un alibi,
perché questa legge 109 dice in sostanza che il numero dei posti
letto di ciascuna divisione, o unità operativa che sia, deve
rispettare degli standard. Questa legge non è del tutto nuova in
quanto fa riferimento a una precedente legge n. 595 che aveva
carattere programmatorio, che già avrebbe dovuto essere presa in
considerazione da parte della nostra Regione, soprattutto per ciò
che riguarda l'uno per mille dei posti da destinare alla
riabilitazione.
Ora mi rendo conto che si possa avere qualche problema nel
ridefinire, alla luce della legge 109, il numero di posti letto di
ciascuna unità operativa e di conseguenza l'organico che si
riferisce a quella unità operativa, ma l'Osservatorio
epidemiologico ed altre strutture che non fanno riferimento a posti
letto a mio giudizio non vengono modificati da queste leggi di cui
parla l'Assessore. Cioè queste leggi riguardano i reparti dove ci
sono dei letti; le altre strutture, i servizi sul territorio dove
non ci sono dei posti letto non sono modificate.
Quindi io invito l'Assessore a portare al più presto
all'osservazione e alla discussione del Consiglio eventuali
proposte per ciò che riguarda gli standard, i posti letto e le
piante organiche relative a quei servizi. Però lo invito anche a
prendere iniziative che nel frattempo rendano possibili interventi
per quei servizi, quelle strutture che non hanno posti letto,
perché a mio giudizio lì è possibile cominciare a fare qualcosa.
Comunque prendiamo atto del giudizio positivo dato dall'Assessore,
della riconferma fatta dallo stesso dell'importanza
dell'Osservatorio epidemiologico, perché crediamo che sia una
struttura basilare per successivi interventi che vadano presi nel
campo sanitario. Quindi siamo in attesa di vedere sviluppi positivi
in questo senso.
