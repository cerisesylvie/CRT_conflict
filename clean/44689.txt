Classificazione
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 1632 del 22 giugno 2022 - Resoconto
OGGETTO N. 1632/XVI - Interrogazione a risposta immediata:
"Rapida risposta alla richiesta di referendum consultivo avanzata
da 3363 elettori valdostani".
Bertin (Presidente) -
Passiamo ora al punto n. 6.01. Per
l'illustrazione la consigliera Minelli.
Minelli (PCP) -
Presidente Lavevaz, ci troviamo oggi a
discutere di un avvenimento istituzionale di notevole importanza;
per la prima volta, da quando esiste la Regione autonoma, è stato
richiesto da cittadini un referendum popolare consultivo su una
legge regionale.
Un avvenimento inedito che si presenta per la prima volta in
settantaquattro anni e che dovrebbe essere vissuto come
un'occasione eccezionale, di confronto e di partecipazione alla
politica.
Giovedì, in occasione dell'audizione del Comitato che ha
promosso il referendum in I Commissione, ho anche sentito il
Presidente del Consiglio affermare che il nostro referendum
consultivo sarebbe il primo in assoluto a livello regionale su
richiesta di elettori, infatti in altre regioni italiane questo è
già successo per un consultivo, ma su iniziativa del Governo.
Ancora va sottolineato che il tema su cui è richiesta la
consultazione popolare non riguarda un aspetto secondario per la
nostra regione e neanche per l'intera comunità, ma una questione
centrale: la modalità di elezione del Consiglio regionale, della
maggioranza e del suo Presidente.
Noi pensiamo che lei, Presidente della Regione, come il
Presidente del Consiglio, dovreste adoperarvi perché questa
consultazione si faccia, si faccia in tempi rapidi e si permetta
poi al Consiglio, con il conforto espresso dall'orientamento degli
elettori, di approvare una legge di riforma del sistema
elettorale.
È una bella occasione, potrebbe essere una festa della
democrazia, prima sentiamo gli elettori e poi facciamo la
legge.
Invece ci sembra che non si voglia accogliere positivamente
quest'occasione. Il Presidente del Consiglio - pur avendo gli
uffici certificato il 10 giugno la regolarità delle firme - non ha
inserito la richiesta di referendum nell'ordine del giorno di
questa seduta, come crediamo dovrebbe essere doveroso.
Quindi pensiamo che ora toccherebbe a lei chiedere eventualmente
un Consiglio straordinario in tempi brevi perché si possa
deliberare sulla richiesta di questi 3.363 elettori, perché è lei,
Presidente, che deve fare il decreto per indire il referendum. Ha
ricevuto un verbale che chiede questa cosa, però se il Consiglio
non si pronuncia ovviamente siamo bloccati.
La domanda che le poniamo quindi, Presidente, è se abbia
concordato con il Presidente del Consiglio, di dare una risposta
rapida alla richiesta di referendum consultivo e anche, se
necessario, con la richiesta di convocazione a breve di un
Consiglio regionale straordinario al fine di deliberare a norma di
legge sulla richiesta stessa.
Presidente -
Per la risposta il Presidente della
Regione.
Lavevaz (UV) -
Confesso che quando è arrivata
quest'interrogazione in prima battuta ho pensato che non fosse
ricevibile, in quanto il Governo regionale, il Presidente della
Regione non ha un ruolo da protagonista all'interno di quanto è
previsto dalla legge regionale 19/2003 qui citata. Dopo aver letto
il quesito in maniera attenta, e soprattutto le sue premesse, a
questa perplessità si è aggiunta anche quella di vedere all'interno
di quest'interrogazione un tentativo di coinvolgere il Presidente
della Regione attraverso un uso strumentale e selettivo dei
richiami normativi in un iter che è interno al Consiglio regionale,
come voi sapete benissimo.
Non voglio entrare nel merito della questione, anche se credo
che il lavoro che è stato iniziato in I Commissione - in
particolare nel dibattito relativamente al quesito referendario -
sia un passaggio fondamentale, perché credo che, come è stato
detto, il referendum sia un momento di democrazia, un momento però
di democrazia che deve essere chiaro e limpido; è un po' come se si
presentasse un progetto di ristrutturazione di una casa che prevede
l'abbattimento totale della casa e la ricostruzione: si presenta
questo progetto alla committenza - in questo caso i cittadini
valdostani - però si chiede alla committenza se si vogliono le
piastrelle in cotto o le piastrelle in ceramica, senza mettere nel
quesito, tutta la ristrutturazione della casa.
Credo che la discussione sia molto importante, quella sul
quesito referendario, perché l'enjeu è complesso e assolutamente
importante per il futuro della nostra Regione.
Non entro nel merito neanche dell'iter e della disciplina
referendaria prevista dalla legge 19, voi avete fatto richiamo
all'articolo 24, all'articolo 46 - che fa parte della sezione che
riguarda il referendum abrogativo, nella stessa sezione c'è anche
la verifica sull'ammissibilità di un quesito referendario - quindi
avete citato quello che faceva gioco al vostro tirare per la giacca
il Presidente della Regione in un ambito in cui in questo momento
il Presidente della Regione non ha titolo di entrare.
Io aspetto che il Consiglio trasmetta alla Presidenza, ai sensi
dell'articolo 45, la deliberazione assunta a maggioranza assoluta
di questo Consiglio, peraltro l'articolo 45 non pone dei termini
temporali, quindi io, appena avrò la delibera, dirò quanto previsto
dall'articolo 45.
Non credo che il Presidente della Regione abbia nulla da
concordare con il Presidente del Consiglio, anche perché sarebbe
un'indebita ingerenza su un procedimento che è tutto interno al
Consiglio regionale.
Presidente -
Per la replica, consigliera Minelli.
Minelli (PCP) -
Il quesito credo che, visto che è stato
anche ammesso dagli uffici, era ricevibile e lei è
concerné
perché tocca al Presidente della Giunta pubblicare almeno il
verbale dell'avvenuta verifica della legittimità delle firme sul
bollettino della Regione, cosa che non è ancora avvenuta. Ci siamo
informati, avverrà domani, ma questo doveva essere fatto in dieci
giorni, cosa che già non è stata fatta.
...Cambia perché a norma di legge ci sono dieci giorni dal
ricevimento, è stato mandato il dieci di giugno, ieri era il 21 e
sul bollettino di ieri non c'era ancora niente, ma questa è una
questione procedurale.
Sulla questione che lei dice relativamente all'importanza del
quesito, il Presidente del Consiglio in Commissione ci ha indicato
ben tre diverse ipotesi di quesito, quindi non manca la possibilità
di formulare un progetto pertinente ed efficace, quello che manca è
la volontà di rispondere, per la prima volta nella nostra regione,
alla richiesta di così tante persone che si sono espresse su un
tema che, evidentemente, non è, nell'accezione delle persone che
hanno firmato, di stretta prerogativa di chi siete qui dentro.
Presidente -
Consigliere Manfrin.
Manfrin (LEGA VDA) -
Sono particolarmente felice
dell'intervento del Presidente della Regione che ha dichiarato
testé che questo è un ambito in cui il Presidente non ha alcun
titolo di entrare, che non deve avvenire nessuna interlocuzione tra
il Presidente della Regione e il Presidente del Consiglio.
Ieri mi è stata inviata una mail in cui, a seguito di
un'istruttoria, gli uffici dicono che "L'interrogazione è stata
iscritta perché rivolta al Presidente della Regione che è parte del
procedimento relativo alla richiesta di referendum consultivo di
cui alla legge regionale 13/2009 e da questa richiamato. Di
conseguenza non si può escludere che il Presidente della Regione si
confronti con il Presidente del Consiglio su iter che coinvolge
entrambi e inoltre perché il Presidente della Regione è legittimato
a chiedere al Presidente del Consiglio la convocazione di un
Consiglio straordinario".
Adesso lei mi deve dire, Presidente, a fronte dei rilievi che ho
già fatto in capigruppo, cioè sul fatto che delle iniziative che si
rivolgono al Presidente del Consiglio in maniera surrettizia non
possono essere iscritte, così come avvenuto in passato, quale delle
due versioni dobbiamo accettare, perché preventivamente la
questione io l'ho posta ai capigruppo e la risposta è in questa
mail.
Oggi il Presidente ci dice tutt'altro, quindi le chiedo,
Presidente, cortesemente di non utilizzare due pesi e due misure
come ha fatto fin dall'inizio di questa legislatura e come il
collega Aggravi le ha evidenziato questa mattina.
Delle due l'una: o le iniziative che riguardano il Presidente
del Consiglio possono essere iscritte, e allora a questo punto lo
possiamo fare tutti e chiediamo conto del suo operato in
quest'aula, o altrimenti non si possono iscrivere, perché le regole
valgono per tutti, non solo per qualcuno.
Presidente -
Nel caso specifico, nella domanda vi era
posta una questione che riguardava strettamente la Presidenza della
Regione, relativa alla volontà o meno di convocare un Consiglio
straordinario. Detto ciò, per quanto riguarda le vecchie
iniziative, verranno rivolte all'Ufficio di Presidenza e non...
(
Interruzione fuori microfono)
