Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1884 del 19 aprile 2006 - Resoconto
OGGETTO N. 1884/XII - Rideterminazione della posizione debitoria
della società Artech. (Interrogazione)
Interrogazione
Premesso che:
- Aosta Factor srl - società controllata dalla Regione
tramite Finaosta spa ha concordato in via transattiva con la
società Artech - esposta per circa 700mila euro con la predetta
società finanziaria - una rideteminazione della posizione debitoria
con uno sconto di oltre il 75%;
- Artech srl ha successivamente avviato la procedura del
concordato preventivo proponendo ai creditori chirografari la
soddisfazione di almeno il 41,61% dei loro crediti;
- Aosta Factor srl, avendo definito transattivamente ed in
precedenza l'esposizione debitoria di Artech srl, non ha
partecipato al concordato preventivo.
I sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) le ragioni che hanno indotto Aosta Factor srl, società a
prevalente capitale pubblico, ad accettare una definizione
transattiva penalizzante rispetto all'ipotesi del concordato
preventivo;
2) quale giudizio esprimono sulla vicenda;
3) quali altre transazioni con tali caratteristiche sono
state effettuate da Aosta Factor srl.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - J'étais en train de parler avec la majorité
de la population de la Vallée d'Aoste...
A volte ritornano. Abbiamo un'interrogazione che ricalca
interrogazioni precedenti e quindi il gruppo della "Casa delle
Libertà" si ostina a richiedere una serie di elementi che non sono
sottoposti a quella possibilità di accesso che è stabilita dal
Regolamento. Onde evitare questo logorio e questa continuità nel
proporre interrogazioni sempre simili e, devo dire la verità,
ponendo l'interrogazione in modo diverso, credo si possa dare una
risposta rispetto a quello che è stato indicato, anche perché
vengono indicate delle attività che "Aosta Factor" - società
controllata da "Finaosta" in gestione ordinaria - ha messo in
essere con la società "Artech".
Nella prima domanda si chiede quali sono le ragioni che hanno
portato a chiudere un accordo, che nelle premesse viene indicato
"svantaggioso" rispetto ad una procedura generalizzata. Rispetto a
questo devo dare le indicazioni che alla fine "Aosta Factor" ha
dato, indicando che le cose non stanno come detto
nell'interrogazione, ovvero l'accordo fatto ha come primo punto una
soddisfazione pari al 31% di un credito che è di 723.458. Questo
accordo transattivo prevedeva un pagamento di questi 225mila euro
che rappresentano il 31%, in 6 rate trimestrali, di cui l'ultima
rata scade il 3 maggio 2006.
Ciò detto, questo accordo è un accordo che ha un'appendice
rispetto a quanto indicato nelle premesse dell'interrogazione,
ovvero, nel caso in cui la procedura concorsuale riconosca ai
creditori chirografari una percentuale superiore, questa
percentuale verrà riconosciuta a conguaglio ad "Aosta Factor";
quindi, rispetto a quello che viene indicato nell'interrogazione,
"Aosta Factor" ha già quasi totalmente portato a casa l'accordo
transattivo che prevedeva il 31% e, così come indicato dal collega
Frassy, la procedura ha una previsione del 41,61; qualora venga
realizzato questo pagamento nella misura del 41,61 "Aosta Factor"
incasserà un conguaglio di circa il 10% rappresentato dalla
differenza.
Devo però dirle, collega Frassy, che i creditori chirografari,
che devono essere soddisfatti nel 41%, fino ad oggi hanno una
promessa, mentre "Aosta Factor" ha degli incassi. Lei sa, in quanto
avvocato, qual è la differenza fra un incasso e una promessa, le
promesse sono leggermente più effimere, quindi rispetto alla
costruzione dell'interrogazione lei capisce che viene meno la
sequenza delle sue domande, perché non c'è stato un danno rispetto
alla generalità dei creditori, ci sono stati degli incassi, quindi
rispetto a questo tema penso di aver dato gli elementi che sono
posti all'attenzione con l'interrogazione, sempre ribadendo che
queste attività ispettive prevaricano il limite indicato dal
Regolamento.
Président - La parole au Conseiller Frassy.
Frassy (CdL) - Ci dichiariamo finalmente soddisfatti, perché ci
sono volute ben 3 interrogazioni per avere una risposta... che poi,
alla fine, era una risposta abbastanza semplice da dare!
(interruzione dell'Assessore Marguerettaz, fuori
microfono)
... ma sul principio, Assessore, alle società partecipate e
quant'altro, siamo lontani anni luce da questo principio, perché
per noi - e penso che insieme a noi è il Presidente del Consiglio -
riteniamo che l'art. 116 del regolamento consiliare e, di
conseguenza, tutta la attività ispettiva, debba estendersi a tutte
le interessenze che coinvolgono l'Amministrazione regionale,
soprattutto le casse dell'Amministrazione regionale; di conseguenza
"Aosta Factor" è controllata da "Finaosta", "Finaosta" è a capitale
prevalentemente regionale... riteniamo sia nostro dovere espletare
il nostro mandato anche dal punto di vista ispettivo nella
direzione di approfondimento sulle vicende che vedono impiegati
denari la cui provenienza iniziale è sicuramente pubblica.
Prendiamo perciò atto che ci sono volute ben 3 interrogazioni per
avere una risposta; auspichiamo che su vicende simili sia
sufficiente depositare un'unica interpellanza o interrogazione per
avere delle risposte!
Entrando nel merito della sua risposta, devo dirle che abbiamo
alcune perplessità, perché lei dice che sono meglio i fatti delle
promesse. Lei mi insegna, per mestiere prima ancora che per impegno
politico, che la procedura del concordato è una procedura
complessa, che si completa solo attraverso il passaggio di una
serie di fasi che prevedono comunque la soddisfazione a pagamento
dei chirografari in quelle percentuali. Allora ci sfugge ancora
come mai sia stato necessario tener fuori "Aosta Factor" dalla
procedura concordataria, tenendo presente che nell'ipotesi in cui
ci dovesse essere un insuccesso della procedura concordataria si
andrebbe ad una procedura di tipo fallimentare. In questa ipotesi
anche i pagamenti incassati anticipatamente da "Aosta Factor"
dovrebbero essere restituiti attraverso l'azione revocatoria in
assegni alla "par conditio creditorum".
(nuova interruzione dell'Assessore Marguerettaz, fuori
microfono)
... sì, sarà una garanzia fideiussoria di soggetti non
fallibili... Assessore, siamo soddisfatti quando ci sono attenzioni
rispetto al denaro pubblico, diciamo solo che ci sfugge il motivo
per cui "Aosta Factor" abbia utilizzato questo tipo di procedura
quanto meno atipica rispetto alla procedura concordataria.
Prendiamo atto che c'è "un'appendice" - come lei l'ha definita -
che prevede la possibilità di integrare l'accordo transattivi; e le
chiederemo poi conto di questa integrazione perché ci risulta -
contrariamente a quella che era solo una sua battuta - che la
procedura concordataria stia andando speditamente avanti e, di
conseguenza, siamo doppiamente soddisfatti perché, essendo stati
informati che questa appendice porterà ad una integrazione a
beneficio di "Aosta Factor", prendiamo atto che la "par conditio
creditorum" è stata rispettata.
