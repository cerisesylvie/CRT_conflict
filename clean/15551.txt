Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1854 del 28 febbraio 1996 - Resoconto
SEDUTA POMERIDIANA DEL 28 FEBBRAIO 1996
OGGETTO N. 1854/X Proposta di legge: "Modificazioni alla legge
regionale 17 marzo 1986, n. 6 (Funzionamento dei gruppi
consiliari), già modificata dalla legge regionale 21 dicembre
1990,
n. 78".
Presidente Ha chiesto la parola il relatore, Consigliere
Rini.
Rini (UV) Vi evito la lettura della relazione, che vi è stata
consegnata.
Presidente E' aperta la discussione generale.
Ha chiesto la parola il Consigliere Bich.
Bich (APA) Su questa proposta di legge c'è un aspetto che non è
stato recepito, ed è quello dell'accoglimento di un principio
politico per cui i gruppi che si possono fondere nel corso di
questa legislatura possono mantenere lo stesso trattamento
economico che hanno separatamente.
E' un criterio che era stato discusso anche all'interno del
gruppo di lavoro, sembrava che non ci fosse nessuno contrario;
attua, se vogliamo, un comportamento politico che è ampiamente
accolto, recepito e positivamente discusso in campo nazionale; può
essere un elemento di fluidificazione dell'azione politica per
agglomerare forze diverse e soprattutto le forze più piccole, mi
sembra quindi il caso che possa essere accolto l'emendamento che ho
presentato all'articolo 2, dove viene sottolineato questo
aspetto.
Qui non si tratta di dare privilegio a chi si fonde, ma
semplicemente di non penalizzarlo attraverso un decurtamento dei
fondi; quindi non è la copertura economica di un processo politico,
ma è la non decurtazione, e quindi l'accettazione di un principio
della non decurtazione dei fondi dei gruppi che convergono e che si
costituiscono a gruppo unico.
Presidente Ha chiesto la parola il Consigliere Chiarello.
Chiarello (RC) Io ho sottoscritto questa legge diciamo per
coerenza, perché mi si è spiegato che si cercava di facilitare,
specialmente nella prossima legislatura, ma anche in questa, i
raggruppamenti dei vari gruppi già alzando la quota pro-capite.
Adesso non mi si venga a dire che si vuole però mantenere la
quota dei 2,5 milioni anche se ci si raggruppa, si è già alzata la
quota pro-capite a 1,8 milioni, i partiti grossi ci guadagnano già,
era una remora che avevo a firmare, però per coerenza diciamo che
l'ho firmata anch'io questa legge. Devo dire che dopo il risultato
dell'altra legge, mi è un po' pesante votare a favore; però se mi
viene ancora accettato quell'emendamento che riconosce anche
adesso, a chi si mette insieme, gli stessi soldi, perché ci si
mette insieme per visione politica ma non per i soldi... quindi mi
sembra che sia un po' un'ipocrisia voler tenere gli stessi soldi e
dire di avere le stesse idee politiche quando prima si era
divisi!
Presidente Ha chiesto la parola il Consigliere Florio.
Florio (VA) E' un altro disegno di legge che non abbiamo firmato
perché ci sembra, come si può dire, non giustificato nei suoi
intendimenti. Il risultato finale di questo disegno di legge
sarebbe costituito da un ulteriore maggiore esborso
dell'Amministrazione regionale nei confronti dei gruppi consiliari.
Allora, o siamo convinti ciascuno di noi che la semplificazione del
quadro politico passa soprattutto attraverso una ridefinizione
delle prospettive, degli obiettivi, delle idealità che ci animano,
che sono solo tutte di tipo politico, oppure siamo qui a sostenere
che questo debba essere favorito e sollecitato da premi di tipo
economico: noi non crediamo che così debba essere.
Il fatto poi che dal risultato finale, nel caso di un'entrata a
regime di questo disegno di legge, derivi un consistente vantaggio
finanziario per i gruppi consiliari soprattutto più grandi
costituisce altro motivo per farci dire di "no" a questo disegno di
legge, perché è soprattutto vero che vi sono nelle spese di
funzionamento di un gruppo consiliare maggiori spese per gruppi
piccoli piuttosto che per gruppi grandi, è vero che vi sono costi
fissi di gestione e di funzionamento del gruppo che sono
sufficientemente costanti sia per un gruppo di due, sia per un
gruppo di quindici, ed è quindi improprio riconoscere ad un gruppo
di quindici importi finali decisamente maggiori.
Crediamo quindi che non sia approvabile questo disegno di legge,
e anche qui, se venisse mantenuto, se non si entrasse nell'ottica
di idee di ritirarlo per ridiscuterne serenamente, saremmo
costretti a votare contro.
Presidente Ha chiesto la parola il Consigliere Linty.
Linty (LN) Anche noi non abbiamo firmato questo disegno di
legge, mi pare che l'inizio della discussione generale tendesse ad
evitare quello che è il succo di questa legge, perché qui si parla
di aggregazione di gruppi, ma spesso i nobili principi sotto sotto
celano questioni molto più concrete, come ha sollevato il
Consigliere Florio.
Vi chiedo scusa se ho fatto i conti in tasca agli altri, perché
non uso farlo, ma in questo caso era un "pallino" mio. E' chiaro
che il gruppo dell'Union Valdôtaine con questa legge incassa in un
anno 126 milioni in più, e dico questo perché già in sede di
discussione di questa legge in Conferenza dei Capigruppo feci
presente come non è con una legge di questo tipo che troviamo la
soluzione di quelli che sono dei reali problemi per i gruppi
consiliari.
Conosco poche altre realtà regionali, ma non ho mai visto dei
gruppi consiliari come i nostri, da nessun'altra parte, da Trento
alla Sicilia. Quindi credo che l'esigenza dei consiglieri per poter
lavorare e per poter portare il loro mandato a termine nel modo più
adeguato non consista in una maggiore dotazione del contributo
mensile ai gruppi, bensì in una riorganizzazione di quelli che sono
i gruppi consiliari.
Voglio dire - parlo solo del terzo piano che ricordo meglio - ci
sono due segretarie per cinque gruppi consiliari e se anche noi
andiamo ad aumentare questa dotazione, non risolviamo niente dal
lato pratico, così come non risolviamo neppure le aggregazioni
perché Vittorino prima ha detto una cosa giusta: non possiamo
pensare che le aggregazioni diventino coatte. I consiglieri, se
condividono uno stesso progetto politico, giusto è che si
aggreghino, ma lo fanno perché credono in un progetto politico e
non perché c'è una legge regionale che ti premia se ti aggreghi;
secondo me questo vuol dire sminuire la funzione politica e, ancor
peggio, sminuire la figura dei consiglieri regionali.
Quindi, mi associo a quanto ha detto Florio per chiedere una
ridiscussione di questo disegno di legge in sede di Conferenza dei
Capigruppo; se questo non verrà fatto, annuncio fin d'ora il voto
contrario per i motivi che adesso ho esposto.
Presidente Ha chiesto la parola il Vicepresidente Viérin
Marco.
Viérin M. (PpVA) Questo è un argomento che crea sempre vivacità,
perché alla fine quando si tocca il portafoglio tutti sono
interessati, e anche perché quando si avvicinano le elezioni,
qualcuno cerca di utilizzare questo tema che la gente sente per
darsi una certa immagine.
Dico che anzitutto dobbiamo imparare ad essere seri. Su questo
tema abbiamo discusso varie volte a prescindere dall'essere in
maggioranza o in minoranza, tutti i Capigruppo avevano lavorato con
un gruppo di lavoro e in seguito si era rivisto il tutto nella
Conferenza dei Capigruppo; alla fine ricordo benissimo che su
questo aspetto tutti i gruppi erano d'accordo. E' chiaro che
condivido in pieno quello che dice Chiarello sulla proposta di
Bich, perché se uno ha idee politiche comuni che pongono le
condizioni per aggregarsi è una cosa seria, altrimenti non è una
cosa seria.
Quindi dobbiamo guardare questo aspetto solo sotto due punti di
vista, ma comunque sempre in maniera seria: il primo se è giusto
fare un discorso di aggregazione solo perché conviene per certi
motivi e non per altri, il secondo se è giusto però rimangiarsi la
parola su alcuni aspetti che abbiamo elaborato tutti insieme.
Chiarello, tu lo sai benissimo perché abbiamo cercato di fare
questo discorso, giustamente io ho sostenuto la tua tesi per cui i
gruppi singoli debbono avere il minimo vitale, pari a quello oggi
vigente in questa legislatura, perché è corretto, perché non si può
andare a penalizzare i gruppi singoli che sono stati eletti in
questa legislatura perché la legge è attualmente in questa maniera,
però il tutto va visto anche in prospettiva.
I Popolari per la Valle d'Aosta, per le motivazioni già dette da
Chiarello, non voteranno l'emendamento, però se per un discorso di
serietà si vuole riportarla alla Conferenza dei Capigruppo
concordiamo nel rinviare il provvedimento, altrimenti per un
discorso di principio e di serietà lo voteremo.
Presidente Ha chiesto la parola il Consigliere Bich.
Bich (APA) Sto vivendo il dramma dell'incomprensibilità
semiologica, del linguaggio, determinata dal non riuscire ad
esprimere un senso compiuto al riguardo. Chiedo scusa ai colleghi
Chiarello e Viérin perché ho causato loro un impatto mentale con il
mio intervento.
Non volevo assolutamente dire quello che loro hanno recepito,
non volevo dire che si costituiscono dei gruppi unificati per
motivi economici, ma semmai esattamente l'opposto; non volevo
ridurre ad una casistica così poco nobile questo principio di
legge, mi dispiace che i due colleghi non abbiamo capito questo
principio e soprattutto non abbiamo addossato anche ad altre
casistiche, dove si è visto il trasferimento da posti ad altri
posti in gruppi diversi di altri consiglieri con il beneficio
invece economico. Perché questa legge attribuisce, garantisce,
consolida il beneficio economico dei trasferimenti di altro
tipo.
L'unica casistica che vede una penalizzazione è quella del
consigliere unico, perché se il consigliere di gruppo plurimo passa
ad un gruppo plurimo non c'è penalizzazione, ma se il consigliere
unico passa al gruppo plurimo c'è penalizzazione, tutto lì. E' una
cosa di una semplicità banale, però qualche volta la banalità è
complessa.
Poi tu, Chiarello, devi smetterla di ammannirci ad ogni pie'
sospinto quel senso di colpa che è proprio di formazioni
vetero-cattoliche. Mamma mia, tutte le volte che tu parli c'è uno
strale di colpa ancestrale che ci colpisce alla nuca. Per favore,
Chiarello, hai lo stesso stipendio nostro, hai anche tu i due
milioni e mezzo per gruppo, non venirci tutti i momenti a dire che
l'economia viaggia sul boccone da prendere, sulla captatio dei
favori, delle cose inconfessabili, non pulite. Spero che la
chiarezza del concetto sia ormai lapalissiana e non si debba più
tornare su questo.
Quindi non ho assolutamente detto, lo ribadisco, che le fusioni
politiche devono essere premiate da un corrispettivo economico;
dico però che la costituzione di gruppi plurimi, il passaggio da un
gruppo singolo ad un gruppo plurimo non deve essere penalizzato,
come non lo è tra i gruppi di diversa entità. Allora, sto a fare i
nomi? Non è il caso. E' un atto di giustizia? Mi pare di sì.
Presidente Ha chiesto la parola il Consigliere Perrin Joseph
César.
Perrin G.C. (UV) L'iter de cette proposition de loi a été
extrêmement longue, parce qu'on a commencé à étudier le problème il
y a environ une année, Marco Viérin a été le responsable du groupe
du travail.
Pour ce qui concerne ma force politique, nous sommes les
responsables de ce retard parce que, face au projet de loi, nous
n'avions pas souscrit la proposition de loi puisque nous avions des
fortes perplexités.
Le problème a été reporté à la réunion des Chefs de groupe il y
a environ un mois, un mois et demi; face à une série
d'argumentations et aussi parce qu'on a discuté en même temps les
deux propositions de loi qui sont venues aujourd'hui (la 174 et la
175), j'avais fini par signer, même si restent certaines
perplexités.
Face à cet amendement auquel j'ai des difficultés à donner une
réponse, on pourrait accepter la proposition qui est venue de la
parte de celui qui avait travaillé autour de cette proposition de
loi, c'est-à-dire de Marco Viérin, de renvoyer le tout à la
Conférence des Chefs de groupe, de façon que là nous puissions
trouver la solution.
Presidente Ha chiesto la parola il Consigliere Linty.
Linty (LN) Solo per tranquillizzare il Vicepresidente del
Consiglio, visto che penso che il riferimento...
Presidente ...sulla proposta di rinvio, Consigliere Linty, c'è
una proposta di rinvio...
Linty (LN) ... allora, abbiamo discusso tutti, mi pare che in
pochi si sia discusso l'emendamento, volevo soltanto precisare una
cosa, visto che sono stato chiamato in causa indirettamente (rubo
solo dieci secondi): che quando dissi queste cose alla riunione
della Conferenza dei Capigruppo, là dove non tutti hanno
sottoscritto perché non c'era la totalità e basta leggere le firme,
riunione di cui giustamente il capogruppo dell'Union Valdôtaine ha
ricordato la data, di un mese o un mese e mezzo circa fa, non erano
ancora nemmeno state sciolte le Camere.
Presidente Consigliere Chiarello, non credo siano emerse
questioni di natura personale, anche perché se ogni qualvolta che
lei interviene, la gente dovesse rispondere sul suo modo di
esprimersi, credo che di fatti personali ne avremmo ogni giorno. La
prego, non esistono fatti personali. C'è una richiesta di rinvio
della proposta di legge alla Conferenza dei Capigruppo: se nessuno
è contrario, accogliamo la proposta del Consigliere Perrin e
rinviamo il suddetto disegno di legge alla Conferenza dei
Capigruppo.
Il Consiglio concorda sul rinvio dell'oggetto all'esame della
Conferenza dei Capigruppo.
Presidente Abbiamo esaurito i punti all'ordine del giorno, la
seduta è sciolta. Ringrazio il Consigliere Chiarello: sono un
vetero-socialista.
La seduta è tolta.
