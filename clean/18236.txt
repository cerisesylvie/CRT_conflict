Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
RICERCA


Resoconto integrale del dibattito dell'aula
Oggetto del Consiglio n. 1329 del 24 maggio 2000 - Resoconto
OGGETTO N. 1329/XI Proroga dell'incarico al SIO-IFO di Roma
in materia di ricerca, studi epidemiologici e formazione per le
attività dell'Osservatorio epidemiologico regionale.
(Interrogazione)
Interrogazione Richiamata la deliberazione di Giunta
regionale n. 1104 del 10 aprile 2000, avente per oggetto "Proroga
di sei mesi dell’incarico affidato (L.R. 18/1998)
con D.G.R. n. 1443/99, al Sistema Informativo Ospedaliero (SIO) -
Epidemiologia degli Istituti Fisioterapici Ospedalieri (IFO) di
Roma, in materia di ricerca, studi epidemiologici e formazione per
le attività dell’Osservatorio Epidemiologico
Regionale";
Preso atto che alcune difficoltà tecniche hanno rallentato tali
lavori di ricerca e di studio;
Sottolineato che l’oggetto
dell’incarico affidato riguardava tre "moduli" e più
precisamente:
- Epidemiologia descrittiva;
- Progettazione, sperimentazione ed avvio a regime di nuovi e/o
innovativi flussi informativi;
- Formazione;
Ribadita l’importanza che tale ricerca riveste,
anche in Valle d’Aosta, in materia di studi
epidemiologici;
i sottoscritti Consiglieri regionali
Interrogano
la Giunta Regionale per conoscere:
1) quali sono i compiti, compresi nei tre moduli indicati nella
convenzione, attualmente portati a termine e i relativi compensi
calcolati e corrisposti o da corrispondere;
2) il dettaglio delle difficoltà tecniche che hanno
ulteriormente ritardato la consegna dei risultati
dell’intero studio, rendendo necessaria la proroga
descritta in premessa;
3) le reali possibilità di rispettare, da parte del
SIO-Epidemiologia di Roma, i nuovi termini di scadenza, fissati
all’11 ottobre del presente anno.
F.to: Lanièce - Collé
Presidente La parola all'Assessore alla sanità, salute e
politiche sociali, Vicquéry.
Vicquéry (UV)
In merito a quanto attiene al modulo 1, cioè
l'Epidemiologia descrittiva, si fa presente che i compiti relativi
a questa attività sono stati completamente assolti.
I risultati scaturiti dall'attività in oggetto sono stati alla
base del rapporto sulle cause di morte nel periodo 1992-1997 in
Valle d'Aosta, elaborato in tre sezioni: rapporto generale e per
trienni 1992-1994, 1995-1997; il rapporto preliminare primo
semestre 1999 sulle cause di ricovero e le prestazioni erogate in
regime di ricovero ospedaliero e il contributo alla stesura della
relazione sanitaria 1998.
La valorizzazione complessiva dell'attività dell'intero modulo,
calcolata in 50 milioni, che doveva essere liquidata in misura di
un terzo all'avvio dell'attività, un terzo alla consegna degli
elaborati provvisori, un terzo alle prestazioni risultate finali, è
stata richiesta ed attribuita nella misura di due terzi al Sistema
informativo - Epidemiologia di Roma solamente nel mese scorso
quando la struttura affidataria dell'Assessorato, dopo le
necessarie verifiche, ha ritenuto che i prodotti elaborati
rispondessero appieno alle necessità qualitative correlate al
rigore delle ricerche epidemiologiche da essa condotte nonostante
le difficoltà di cui al punto 2 dell'interrogazione del Consigliere
Lanièce.
Per quanto attiene al modulo 2, cioè la progettazione dei flussi
informativi, l'attività si è concretizzata essenzialmente nel
contributo alla progettazione di un sistema di messa a norma del
flusso dei dati di mortalità e nella progettazione del sistema
informativo delle prestazioni specialistiche ambulatoriali.
La valorizzazione complessiva dell'attività dell'intero modulo,
calcolata in 34 milioni, è stata liquidata in misura dei due terzi
con le modalità citate per il modulo 1.
Si fa presente che l'impianto teorico dei due flussi informativi
succitati sulla base della presa d'atto delle stazioni di origine
ed intermedie che generano tali flussi è stato approntato nella
misura del 70 percento. Necessita comunque della verifica locale
per il suo adeguamento operativo la funzionalità delle stazioni
locali.
Complessivamente si può stimare che tale impegno è stato assolto
nella misura del 50 percento.
Per quanto riguarda il modulo 3, cioè l'attività di formazione,
essa ha avuto come oggetto il "training" sul campo degli operatori
della Valle d'Aosta, identificati dall'Assessorato, sui problemi di
rilevazione, processazione, metodologia, analisi nonché di
pubblicizzazione relativamente effettuato per le sezioni dei moduli
attivati.
Riguardo alla domanda posta al punto 2, cioè il dettaglio delle
difficoltà tecniche che hanno ulteriormente ritardato la consegna
dei risultati dell'intero studio rendendo necessaria la proroga
descritta in premessa, le difficoltà tecniche che hanno determinato
il ritardo nella processazione e conseguentemente nella consegna
dei risultati sono state determinate essenzialmente dalla presenza
di incongruità oggettive presenti nei tracciati della mortalità
negli anni 1992/1997, difficoltà non previste al momento
dell'affido dell'incarico.
Tale situazione ha reso laborioso e ripetuto il momento di
analisi più volte effettuato in ragione delle correzioni
necessariamente apportate per rendere i risultati coerenti con
un'analisi epidemiologica di mortalità affidabile con quella
prodotta.
In particolare tali difficoltà hanno chiamato in causa la
convenzione fra il laboratorio di informatica medica di Torino e il
Servizio di medicina legale dell'azienda USL stipulata nei primi
anni del '90 e che era finalizzata ad una maggiore conoscenza delle
cause di morte per tumore rispetto alle altre. Le ragioni di questa
scelta erano da attribuire ad una precedente collaborazione della
Regione che, come si sa, era stata stipulata con il Registro tumori
del Piemonte. Allo stato attuale invece si ritiene utile disporre
di una visione completa di tutte le cause di morte, non solo quelle
citate, anche perché negli ultimi anni è significativamente
migliorato sia sotto il profilo qualitativo che sotto quello
quantitativo il flusso dei dati della scheda di dimissione
ospedaliera (SDO) attraverso il quale è possibile operare dei nessi
di causalità fra la frequenza di ricoveri per alcune cause e la
prevalenza di morte per quelle stesse cause.
Il ritardo che si è prodotto è stato quindi principalmente
dovuto al tempo necessario per recuperare alcuni dati storici
mancanti sulle cause di morte non attribuibili anche se non vanno
disconosciute le difficoltà legate al reperimento sul mercato di un
medico specialista in Epidemiologia che fosse disponibile a
collaborare con l'osservatorio, medico che a tutt'oggi non è ancora
stato reperito tant'è che si sta concordando una collaborazione con
l'ex Dipartimento di Grugliasco con cui stiamo collaborando da
tempo, vedasi i dati prima citati riguardanti la ricerca della
diossina per l'ex Converter di Pont-Saint-Martin.
Per quanto riguarda la domanda 3: quali sono le reali
possibilità di rispettare, da parte del SIO-Epidemiologia di Roma,
i nuovi termini di scadenza in merito alla reale possibilità di
consegnare quanto rimane in sospeso, si ritiene di avere elementi
concreti perché tale risultato si manifesti nei tempi concessi
dalla proroga in quanto esclusivamente subordinati ad una serie di
verifiche che rendano compatibile alla realtà locale quanto già
progettato che come si sa coinvolge nei flussi competenze non
soltanto epidemiologiche.
Presidente
La parola al Consigliere Lanièce.
Lanièce (Aut)
Ringraziamo l'Assessore per le spiegazioni
fornite alla nostra interrogazione.
Possiamo dire che la ricerca e lo studio in ambito sanitario
rivestono da sempre un ruolo fondamentale per l'evoluzione della
cura delle malattie.
Come altre regioni anche la Valle d'Aosta, tramite la Giunta
regionale, ha affidato un incarico in materia di ricerca, di studi
epidemiologici e di formazione per l'attività dell'Osservatorio
epidemiologico al SIO-Epidemiologia degli studi fisioterapici
ospedalieri di Roma.
Tale incarico avrebbe dovuto essere ultimato entro il mese di
aprile di quest'anno, ma così non è stato visto che la delibera
richiamata nell'interrogazione ha prorogato di sei mesi il suddetto
incarico, proroga dovuta a difficoltà tecniche, che l'Assessore ci
ha appena spiegato, che non hanno reso immediatamente disponibili
le chiavi di lettura dei dati storici di mortalità, forniti
dall'USL, ai tecnici incaricati di svolgere successive elaborazioni
e questo ha, come si legge nella delibera di Giunta, rallentato i
lavori e determinato una proroga per poter avere i risultati di
questa ricerca.
Per quanto riguarda gli argomenti trattati, la ricerca riveste
anche per la Valle d'Aosta un'importanza fondamentale, infatti i
tre moduli, che l'Assessore nella sua risposta ha richiamato,
permetteranno di avere adeguati elementi conoscitivi in modo da
poter collegare le decisioni organizzative in ambito sanitario alle
interpretazioni di studi epidemiologici basati sulla realtà
territoriale valdostana; ed è proprio per questo che è necessario
disporre quanto prima di questi dati per poter procedere con il
lavoro.
Ci auguriamo che questo studio e la conseguente predisposizione,
in ambito sanitario, delle azioni ritenute necessarie siano presto
realizzati per poter fronteggiare adeguatamente le problematiche
del mondo sanitario valdostano in tutti i suoi aspetti: sia per
quanto riguarda le patologie presenti sul territorio, sia per
quanto riguarda l'organizzazione sanitaria territoriale.
L'augurio è, come l'Assessore ha detto rispondendo all'ultima
domanda, che questo studio possa essere ultimato entro i termini
previsti dalla nuova proroga, quindi entro fine ottobre, in modo da
poter avere al più presto questi dati che sono molto importanti per
lo sviluppo degli interventi nell'ambito sanitario valdostano.
