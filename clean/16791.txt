Classificazione
AGRICOLTURA
Agriturismo
CACCIA E PESCA


Resoconto integrale del dibattito dell'aula
Oggetto del Consiglio n. 87 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 87/XI Realizzazione di azienda
agri-turistica-venatoria per svezzamento di lepri riprodotte in
cattività. (Interpellanza)
Interpellanza Vista la delibera n. 2173/98 della Giunta
regionale, con la quale l'Amministrazione ha autorizzato in Quart.
Loc. Fonteil, la realizzazione di un'azienda
agri-turistico-venatoria per lo svezzamento di lepri riprodotte in
cattività, l'immissione di 70 capi di dette lepri nei terreni
dell'azienda, la loro caccia secondo quanto previsto dai calendari
venatori, l'addestramento di cani da seguito su altri capi di
lepre, da immettere tutto l'anno;
Rilevato che tale tipo di caccia è del tutto estraneo ad ogni
etica sportiva e alla tradizione della caccia di montagna presente
nella nostra Regione, riducendosi ad una sorta di "tiro al
bersaglio";
Osservato che tale tipo di attività presenta caratteristiche più
commerciali che di impresa agricola;
Ritenuto inoltre che attività del genere potrebbero essere
autorizzate solo in conformità ed in attuazione al Piano
faunistico-venatorio;
Appreso che espresse critiche al progetto sono state evidenziate
dal WWF e dall'E.N.P.A.;
i sottoscritti Consiglieri regionali,
Interpellano
l'Assessore competente per sapere
1) se l'azienda in questione ha beneficiato e/o beneficerà di
contribuzione e/o agevolazioni regionali e quali tipi di controllo
verranno effettuati per verificare se gli animali da abbattere
vengano allevati come dichiarato oppure altrove;
2) in base a quali criteri l'attività suddetta è stata
equiparata a quelle agro-turistiche e l'azienda qualificata come
agricola;
3) perché è stato eluso il problema dell'assenza del Piano
faunistico-venatorio di riferimento e della conseguente
illegittimità della delibera.
F.to: Curtaz - Squarzino Secondina - Beneforti
Presidente Ha chiesto la parola il Consigliere Curtaz.
Curtaz (PVA-cU) Abbiamo presentato quest'interpellanza a
proposito di questa nuova azienda che è stata recentemente
autorizzata dall'Amministrazione regionale e che avrebbe come scopo
quello di allevare e svezzare delle lepri da caccia.
Nella sostanza si allevano delle lepri che poi vengono messe in
un recinto spero piuttosto ampio e poi i cacciatori - chiamiamoli
così perché mai definizione fu più impropria - come si va alla
pesca alla trota in un laghetto, pagando, entrano in quest'azienda,
sparano a una o più lepri e poi se ne vanno contenti di essere
stati dei grandi cacciatori. Questo è lo spirito di
quest'iniziativa, spirito che non condivido.
Non ho grandi simpatie per la caccia tradizionale che pure ha
una sua etica sportiva tradizionale in Valle d'Aosta, figuriamoci
per una roba del genere.
Lo spunto dell'interpellanza non è tanto questa mia
osservazione, che può lasciare il tempo che trova, perché ci sarà
qualcuno che sarà immensamente felice a sparare a delle povere
lepri allevate un attimo prima, quanto il fatto che ci sembra che
questo tipo di attività più che un'attività
agri-turistica-venatoria, cioè di allevamento, sia un'attività
commerciale anche perché abbiamo dei forti dubbi che si riesca ad
allevare tutte le lepri necessarie per questo tipo di attività
sulla località, dubbi che sono confortati anche dal parere di
alcuni esperti. Quindi c'è il rischio che quest'azienda prenda le
lepri fuori, le porti lì e poi le faccia uccidere: tutto questo con
le agevolazioni che l'Amministrazione regionale eroga a favore di
quest'azienda.
Ulteriore osservazione, e poi termino la mia illustrazione, è
relativa al fatto che mi sembra piuttosto chiaro che questo tipo di
attività poteva essere autorizzato nell'ambito del piano faunistico
venatorio che dobbiamo ancora approvare e quindi riterrei che, in
assenza di tale piano, quest'attività non poteva essere
autorizzata. Chiedo all'Assessore di spiegarmi perché invece si è
ritenuto non solo opportuno, ma anche legittimo autorizzare
quest'attività.
Presidente Ha chiesto la parola l'Assessore all'agricoltura e
alle risorse naturali, Perrin.
Perrin (UV) L'istituzione delle aziende
agri-turistiche-venatorie è regolamentata dall'articolo 16 della
legge nazionale n. 157/92 "Norme per la protezione della fauna
selvatica omeoterma e per il prelievo venatorio" e dall'articolo 9
della legge regionale n. 64/94 "Norme per la tutela e la gestione
della fauna selvatica, e per la disciplina venatoria". Quest'ultima
prevede anche l'acquisizione dei pareri della Consulta faunistica e
della comunità montana interessata, pareri che sono stati
forniti.
Quest'Azienda è stata istituita con delibera della Giunta
regionale ed è stata autorizzata, è vero, in assenza del piano
faunistico venatorio, però rispetta i criteri contenuti nello
studio del piano faunistico venatorio. Esiste infatti uno studio
dell'IPLA in merito al piano faunistico venatorio.
Inoltre, il competente Ufficio per la fauna selvatica ha
visionato a suo tempo la pratica di istituzione per verificare
l'esistenza eventualmente di errati principi di gestione faunistica
e non ha riscontrato controindicazioni.
L'Azienda in oggetto ha fini di impresa agricola, questo per
venire alla domanda precisa, perché all'interno di questa zona è
prevista la risemina di foraggiere, di cereali, di leguminose per
l'alimentazione complementare della selvaggina, ivi compreso il
recupero di terreni incolti; costituisce quindi, un istituto con
scopo di lucro da non confondersi con le aziende
faunistico-venatorie e per essa come per qualsiasi azienda la legge
n. 64/94 prevede contributi per l'utilizzo dei fondi agricoli
secondo criteri rivolti alla tutela e valorizzazione della fauna,
per la definizione dei quali è fra l'altro in redazione un apposito
regolamento. Non risulta che quest'Azienda abbia usufruito di
contributi di altra natura, quindi non ha avuto contributi per
l'istituzione di un'azienda agri-turistica, potrebbe ricevere
contributi per il miglioramento dei terreni su cui è posta, questo
in base alla legge regionale n. 30.
Nell'Azienda sono consentiti l'immissione e l'abbattimento di
lepri di allevamento, a tale proposito si ricorda che le lepri
liberate nei recinti dell'Azienda provengono dall'allevamento di
proprietà del concessionario sito in Saint-Christophe - quindi
diciamo che è una produzione dell'Azienda - come già precisato in
delibera e che l'estensione delle superfici destinate allo
svezzamento delle lepri seguono i parametri guida forniti
dall'Istituto nazionale per la fauna selvatica. Si fa inoltre
presente che le lepri destinate all'abbattimento verranno liberate
su una superficie ampia, priva di recinzione, che quindi dà anche
la possibilità di fuga ai selvatici. Se saranno in grado di fuggire
queste lepri di allevamento, non lo so dire. Per quanto riguarda i
controlli, il Corpo forestale valdostano può effettuare tutti i
controlli necessari e verificare l'andamento dell'Azienda e la sua
corretta gestione. Credo di aver risposto sinteticamente a tutte le
domande poste con l'interpellanza.
Presidente Ha chiesto la parola il Consigliere Curtaz.
Curtaz (PVA-cU) Prendo atto della cortesia con cui l'Assessore
ha risposto a tutte le domande. Apprezzo molto l'ultima frase
relativa ai controlli perché in questo momento si rischierebbe
anche di fare un processo alle intenzioni però, insisto sulla
necessità di controllo perché tutto lascia presagire che
quest'attività da pseudo-agricola, come parte, si trasformi poi in
commerciale.
Evidenzio una cosa che invece non va bene. Si è autorizzata
quest'Azienda quando non si poteva autorizzare perché
l'autorizzazione è subordinata all'approvazione del piano
faunistico. Sarà pur vero che rispetta quello che potrebbe essere
il nuovo piano. Però questa è una finzione: si dice che va
abbastanza bene però non lo si poteva fare. Quindi, mi sembra che
ci sia da rilevare un grave favoritismo. Adesso, indipendentemente
dalla validità o meno dell'iniziativa, che pure ha anche degli
aspetti positivi tipo quello del recuperare dei pascoli incolti,
ritengo che in quel momento quell'Azienda non poteva essere
autorizzata e non la si doveva autorizzare, altrimenti con questi
sistemi va a finire che le norme le rispettano solo i fessi o gli
onesti.
Si dà atto che, dalle ore 12,38, riassume la Presidenza il
Presidente Louvin.
