Classificazione
TRASPORTI E VIABILITÀ
Aeroporti



Oggetto del Consiglio n. 471 del 1° aprile 2009 - Resoconto
OGGETTO N. 471/XIII - Interpellanza: "Ridimensionamento del
progetto originario per la realizzazione della nuova aerostazione
di Saint-Christophe".
Interpellanza
Preso atto delle dichiarazioni del Presidente della Regione
secondo cui sarebbero state date indicazioni ai progettisti della
nuova aerostazione di St.-Christophe per ridimensionarne il
progetto commissionato;
i sottoscritti Consiglieri regionali
Interpellano
Il Presidente della Regione per sapere:
1) in che cosa consistano le indicazioni date ai
progettisti;
2) quali conseguenze potranno avere sotto il profilo della
spesa e della funzionalità rispetto a quanto previsto nel progetto
originario;
3) se ad esse si accompagnino diverse indicazioni rispetto ai
volumi di traffico previsti.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente. Proprio in questi
ultimi giorni è giunta una comunicazione agli organi di stampa da
parte del Presidente della Regione, in base alla quale vi sarebbero
delle indicazioni modificative date dalla Giunta regionale al
progettista del nuovo aeroporto di Saint-Christophe. Le scarne
notizie che sono trapelate danno come orientamento espresso
dall'Esecutivo regionale quello di una riduzione volumetrica
dell'aerostazione stessa e quindi una limitazione essenzialmente
fisica del suo ingombro.
A noi preme conoscere il contenuto di queste indicazioni;
naturalmente abbiamo già manifestato in quest'aula e continuiamo ad
essere convinti della necessità che il ridimensionamento
dell'aeroporto non sia solo un ridimensionamento di volumi, ma di
impostazione rispetto al passaggio e all'evoluzione che è stata
prospettata da aeroporto essenzialmente turistico ad aeroporto
commerciale; quantomeno al momento è importante che non ci si
limiti ad un annuncio a mezzo stampa, che magari lascia anche
intendere un'evoluzione che potrebbe anche non essere tale, cioè
potrebbe essere solo di natura edilizia e non coinvolgere anche i
volumi di traffico.
Chiediamo quindi alla Giunta di dirci quali sono state nel
concreto le indicazioni date ai progettisti, in che modo, in che
luogo e circostanza si siano manifestate, quali conseguenze questo
possa produrre in termini di riduzione della spesa nell'immediato,
ma soprattutto - questo credo sia, Assessore, ne converrà, il nodo
essenziale - rispetto alla funzionalità come era stata indicata nel
progetto originario. Mi auguro che non sia solo una riduzione
marginale, ma che questo possa avere ripercussioni anche di natura
funzionale. Infine, se tutto questo potrà tradursi in un concreto
contenimento dei volumi di traffico, quali sono stati immaginati e
previsti anche nello studio che è stato effettuato a suo tempo, e
che dava in questa direzione delle indicazioni già alquanto
inquietanti. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Il 20 febbraio vi
è stato un incontro a cui ha partecipato la Giunta regionale, che
ha visto la partecipazione della società AVDA e dei progettisti
incaricati, al fine di esaminare e approfondire alcune
problematiche tecniche e alcuni aspetti del progetto preliminare
della nuova aerostazione presso l'aeroporto Corrado Gex. In tale
occasione è stata di fatto riconosciuta una coerenza complessiva
del progetto sviluppato con gli orientamenti che erano stati
indicati nel
masterplan
e nello studio di fattibilità, ma su
questo tema sono state evidenziate tre tematiche che richiedevano
un approfondimento:
- in primo luogo, la situazione generale della crisi economica
impone un'attenta valutazione, una razionalizzazione e
un'ottimizzazione degli investimenti. La filosofia che allora aveva
ispirato il gruppo dei professionisti era quella di immaginare un
immobile pubblico di prestigio che fosse un immobile di qualità;
ovviamente questa filosofia imponeva un certo tipo di spesa;
- secondo, il dimensionamento dell'aerostazione deve
privilegiare gli aspetti funzionali e operativi, garantire una
razionale gestione dei flussi commisurati al volume di traffico
stimato;
- terzo, le soluzioni architettoniche individuate nel progetto
preliminare devono conciliarsi appieno con le condizioni climatiche
della nostra Valle.
Da queste tematiche sono discese delle osservazioni specifiche
al progetto preliminare, alla scelta tipologica dell'edificio a tre
piani ritenuta probabilmente non dico eccessiva, ma particolarmente
importante, forse troppo, ai fini delle reali necessità funzionali
per i volumi di traffico attesi, oltre che a un suo armonico
inserimento nel tessuto architettonico circostante - ricordo a
tutti, avrete avuto modo di vedere il progetto, lo avete chiesto,
il terzo piano era destinato a locali (bar e ristorante) quindi non
propriamente destinato ai servizi relativi al volo -, alla
configurazione architettonica della superficie vetrata, fonte di
illuminazione naturale della galleria centrale, all'ampia
superficie di copertura piana dell'aerostazione accessibile al
pubblico, la cui piena fruibilità, oltre che da severe norme di
sicurezza, risulta condizionata da fattori meteorologici e
climatici tipici della nostra Regione e della zona
aeroportuale.
Questo incontro e queste osservazioni sono state formalizzate e
comunicate dalla società AVDA al raggruppamento dei progettisti
aggiudicatari del servizio di progettazione della nuova
aerostazione, richiedendo la presentazione di una proposta
architettonica che recepisce i nuovi indirizzi di dimensionamento e
di funzionalità della struttura, relativi alla diminuzione dei
volumi complessivi, rinunciando a uno dei tre piani e al riordino
delle superfici vetrate delle coperture, conservando per quanto
possibile le scelte architettoniche di fondo e i principi
ispiratori del progetto. La nuova proposta credo sia già stata
elaborata, forse consegnata alla società ADVA nella giornata di
ieri, 31 marzo. Non abbiamo ancora contezza, ma è un'informazione
che sto dando, non credo sia importante questo. C'è una soluzione
che dovrebbe essere stata consegnata nella giornata di ieri; non
appena AVDA farà le sue valutazioni e ce le trasmetterà, saranno
oggetto di valutazione comparativa da parte della Giunta, al fine
delle decisioni in merito alla prosecuzione dell'iter progettuale;
quindi le conseguenze attese da parte della Giunta riguardano il
contenimento volumetrico, a cui si associa una riduzione
dell'investimento complessivo originariamente previsto per la
realizzazione dell'aerostazione, pur conservando l'ottimizzazione
della sua funzionalità operativa, distributiva e logistica. Lei
chiede quanto... ad oggi non abbiamo gli elementi, ma è presumibile
che un risparmio possa essere quotato ad una cifra di 2-3 milioni
di euro, potrebbe essere il risparmio rispetto all'investimento, ma
lo dico con beneficio di inventario.
Rispetto ai volumi di traffico, non vi sono indicazioni diverse
rispetto ai volumi di traffico, anzi, le indicazioni fornite in
merito al ridimensionamento del progetto originario come detto
prima, sono relative proprio alle reali necessità funzionali
dell'aerostazione rispetto ai volumi di traffico attesi, in base al
cosiddetto "metodo delle presenze contemporanee" che stima la
massima presenza contemporanea di passeggeri all'interno
dell'aerostazione per stabilire di conseguenza il livello di
servizio che si intende fornire all'utente, quindi il
dimensionamento degli spazi. L'ENAC, che nelle proprie valutazioni
di merito ha esaminato con particolare attenzione gli aspetti
funzionali, logistici e distributivi del progetto preliminare
originario, ha espresso in tal senso con apposita nota il proprio
parere favorevole.
Per la nuova aerostazione il momento di massimo affollamento,
cioè la massima concentrazione di passeggeri stimata nell'ora di
punta, è stimata nella compresenza di due aeromobili commerciali,
con una movimentazione complessiva di 95 passeggeri in partenza,
ripartiti sui due aeromobili, e altrettanti in arrivo. Avrete avuto
modo di vedere anche il progetto, poi bisogna immaginare degli
spazi per dei passeggeri Schengen o extra Schengen che devono
essere trattati in modo diversi, ma questi sono aspetti tecnici.
Rispetto a questo le valutazioni sono state valutazioni che abbiamo
voluto fare con particolare rigore rispetto all'utilizzo di
risorse, ma relative all'aerostazione; ad oggi non ci sono delle
revisioni rispetto agli studi che dal 1996 ad oggi sono stati
fatti, quindi i
dossiers
sono quelli che avete avuto, nel
tempo, modo di valutare.
Président
- La parole au Conseiller Louvin.
Louvin (VdAV-R)
- Grazie, Presidente. Sapevamo di questa
iniziativa e abbiamo l'impressione che, per quanto sia sempre
auspicabile che ci sia un contenimento della spesa e che siano
perseguiti obiettivi di sobrietà e di contenimento, questo sarebbe
stato giocato come una forma di concessione, di avvicinamento
all'istanza molto sentita ad Aosta, nella Plaine in generale,
rispetto alle preoccupazioni di questa crescita aeroportuale.
Per la verità l'impatto mi sembra essere molto modesto, limitato
al manufatto e agli spazi di servizio e, da quanto lei ci dice, non
avrà alcuna ricaduta effettiva in termini di contenimento dei
volumi di traffico. Ed è questo il nodo che ci interessa
prevalentemente. Non mi pare che questo porterà né a una riduzione
del personale che sarà in forza presso l'aeroporto, né al numero e
alle dimensioni dei velivoli che potranno intervenirvi; quindi il
cambiamento riguarda aspetti estetici e organizzativi della
struttura, forse si vuole toglierle qualche caratterizzazione
troppo marcata che può risentire anche delle indicazioni date dalla
precedente amministrazione. Qui abbiamo una committenza che ha
delle oscillazioni rispetto alle proprie richieste, si può anche
immaginare che ci sia la volontà di lasciare un
imprinting
diverso in questa fase sotto questa Giunta, ma per la verità a noi
pare questo essere prevalentemente uno "specchietto per allodole"
rispetto alla tematica forte dell'aeroporto che riguarda in questo
momento la preoccupazione che hanno tutti i cittadini valdostani
che questo si traduca in un fronte di spesa aperto e in chiaro
deficit, preannunciato da parte della società che gestirà la
struttura, un deficit che è destinato a gravare - se l'iniziativa
verrà completata - per anni sulle nostre spalle.
Abbiamo sentito fra le altre cose di una nota favorevole
dell'ENAC di qualche giorno fa, è un documento che non conosciamo e
che chiediamo all'Assessore cortesemente di mettere a nostra
disposizione, perché vorremmo sapere se questo investe unicamente
le funzionalità dell'aerostazione in sé, quindi l'adesione
dell'ente aeroportuale rispetto alle indicazioni di progetto
contenute nel progetto di massima o se implichi una presa di
posizione favorevole sulla realizzazione dell'intera aerostazione e
delle sue aree di pertinenza. Grazie.
