Classificazione
ASSISTENZA SOCIALE
EDILIZIA
ENTI LOCALI



Oggetto del Consiglio n. 3331 del 21 febbraio 2024 - Resoconto
OGGETTO N. 3331/XVI - Interpellanza: "Riflessioni di natura
politica per fronteggiare il processo di incremento della povertà e
della richiesta di aiuto per l'accesso alla casa".
Bertin (Presidente) -
Punto n. 39.
Si è prenotato
il consigliere Marquis, ne ha facoltà.
Marquis (FI) -
Quest'iniziativa ispettiva trae spunto
dall'interrogazione che era stata presentata nello scorso Consiglio
regionale su pari oggetto in relazione al contributo per il
sostegno alle locazioni e con riferimento al bando che è scaduto il
29 dicembre 2023 relativo all'annualità 2023.
In quell'occasione si chiedeva sostanzialmente quanti erano i
nuclei familiari che hanno fatto richiesta che si trovavano nella
fascia A, ovvero coloro che si trovano sotto i 7.500 euro di Isee e
coloro che invece si trovavano nella fascia B, nella corte compresa
tra i 7.500 e i 12.500 euro, per la quale c'è una differenziazione
del contributo che viene erogato da parte della Regione.
In quest'occasione, a seguito della risposta che era data, e
anche a seguito dell'accesso agli atti che è stato fatto, che ha
fornito utili elementi per predisporre quest'iniziativa, che può
dar luogo anche allo sviluppo di un ragionamento interessante, a
mio avviso, chiediamo anche sostanzialmente qual è il prezzo medio
di affitto che pagano coloro che si trovano nella fascia A e coloro
che si trovano nella fascia B, ricordo che sono circa 1.842
famiglie che si trovano nella fascia A.
Tanto per dare una contezza del problema e della dimensione di
questo fenomeno e di questa difficoltà: queste famiglie sono 3,26
volte superiori rispetto a quelle che hanno un alloggio di Edilizia
Residenziale Pubblica, quindi capite che bisogno che c'è sul
territorio di sostegno?
Chiediamo quindi quali sono gli importi medi dell'affitto e
quali sono i cinque Comuni valdostani che hanno avuto un maggiore
incremento di richieste rispetto all'anno passato, per vedere se,
sulla base delle evidenze, ne possono anche scaturire dei
ragionamenti di carattere più generale che danno evidenza di qual è
una realtà socio-economica in territori particolari della nostra
regione.
Lascerei a lei, Assessore, la parola.
Presidente -
Risponde l'assessore Marzi.
Marzi (SA) -
La prima domanda: qual è il prezzo medio
mensile di affitto che sostengono i richiedenti e il sostegno alla
locazione, ovvero coloro il cui Isee è inferiore o uguale a 7.500
euro e coloro il cui Isee è inferiore o uguale a 12.500 euro. Il
prezzo medio mensile del canone di locazione sostenuto da coloro il
cui Isee è inferiore o uguale a euro 7.500 è pari a euro
463,20.
Il prezzo medio mensile del canone di locazione sostenuto da
coloro il cui Isee è inferiore o uguale a euro 12.500 è pari a euro
507,13.
Venendo alla domanda n. 2: quali sono i cinque Comuni che hanno
visto crescere maggiormente il numero delle domande di
contributo.
Senza sorprese, le domande relative all'anno 2023 sono state in
totale 2.944, in lieve flessione rispetto alle 2.965 domande
presentate in occasione del bando 2022.
I cinque Comuni con un numero di domande nel 2023 maggiori
rispetto al 2022 sono: Donnas con 19 domande in più nel 2023
rispetto al 2022, 28 domande nel 2022, 47 domande nel 2023, valore
assoluto pari a + 67,86%; Pont-Saint-Martin con 19 domande in più
nel 2023 rispetto al 2022, Saint-Vincent con 18 domande in più nel
2023 rispetto al 2022.
Quindi per Pont-Saint-Martin un valore assoluto pari in più a
16.81%, Saint-Vincent un valore assoluto in più pari al 10.59%.
La Salle con 11 domande in più, valore assoluto pari a + 50%,
per un totale di 11 domande in più anno su anno; Verrès con otto
domande in più, quindi 93 domande nel 2022, 101 domande nel 2023,
con un valore assoluto pari all'8.60% in più.
"Se ritiene che i dati di cui al comma 2 forniscano stimoli per
delle riflessioni di natura politica per fronteggiare il processo
d'incremento alla povertà e richiesta di aiuto per l'accesso alla
casa in precise aree territoriali e quali gli intendimenti in
merito": naturalmente questo tipo di risposta porta uno spunto di
riflessione che, magari, può essere parallelo a quello che lei
fornirà in replica e sicuramente non ha assolutamente la volontà di
essere esaustivo.
Certamente i dati sul sostegno alla locazione sono un elemento
importante da tenere in considerazione, ma non sono l'unico
indicatore da analizzare per fare valutazioni sul processo
d'impoverimento in atto.
Se andiamo ad analizzare attentamente i dati del 2023 rispetto
al 2022 che evidenziano un numero sostanzialmente corrispondente di
domande presentate, dovremo ritenere che la situazione sia statica;
ad esempio stupisce che nei Comuni definitivi ad alta tensione
abitativa (Aosta, Verrès, Châtillon e Morgex), rispetto al 2022, il
numero delle domande sia in aumento solo a Verrès e a
Châtillon.
Ad Aosta addirittura assistiamo a un calo delle domande, così
come a Morgex.
Ciò che emerge però dalla lettura dei dati, è un leggero
incremento delle domande nei Comuni della Media Valle,
Saint-Vincent ad esempio, e della Bassa Valle, Verrès, Donnas e
Pont-Saint-Martin, ma è cosa nota che in Bassa Valle si concentrino
famiglie a più basso reddito e quindi, di conseguenza, sono diversi
gli elementi che dobbiamo prendere in considerazione e che devono
essere compresi e tenuti in conto.
Bisogna infatti capire, ad esempio, quali ricadute avrà, con
riferimento all'accesso alle abitazioni in locazione, la recente
introduzione dell'assegno d'inclusione in sostituzione del reddito
di cittadinanza.
Questa nuova misura sta infatti determinando un
ridimensionamento della platea dei beneficiari di cui potremo
meglio comprendere l'entità quando saranno più chiari gli effetti
indotti dalla nuova misura.
Nel breve periodo bisognerà anche valutare, ad esempio, gli
effetti delle novità introdotte dal Governo nazionale per il
calcolo dell'Isee 2024, anche rispetto ai suoi riflessi sul diritto
alla casa.
Tali modifiche, stando a quanto riportato dagli organi di
informazione, potrebbero determinare un innalzamento dei valori
Isee per l'anno 2024; questo potenzialmente potrebbe ripercuotersi
sugli aiuti cui le famiglie, a parità di risorse, potranno
accedere: in primis all'assegno d'inclusione, al sostegno alla
locazione e ad altre misure su base Isee.
È inoltre da tenere in conto che l'aumento dei valori Isee
potrebbe determinare anche un aumento dei canoni di locazione
dell'edilizia residenziale pubblica.
Anche in questo caso, nel corso dell'anno, sarà necessario
monitorare gli effetti che le richiamate modifiche all'Isee stanno
determinando.
In sintesi, sarebbe quindi fuorviante trarne conclusione
esclusivamente - collega Marquis, ho detto "esclusivamente" -
tenendo conto dei dati delle domande del sostegno alla locazione
che peraltro, come sopra accennato, segnano un leggero calo.
Un'analisi sicuramente più completa e significativa arriverà
dalla ricerca sul disagio abitativo affidata nello scorso mese di
dicembre all'Università della Valle d'Aosta nell'ambito della
revisione della legge 3, tema tra l'altro che lei spesso ha
richiamato in maniera propositiva.
La ricerca, oltre ai dati sul sostegno alla locazione, sarà
focalizzata anche su diversi altri indicatori utili a definire la
situazione effettiva del disagio abitativo nella sua complessità,
indagandolo dai punti di vista economico, sociale e giuridico.
Presidente -
Consigliere Marquis.
Marquis (FI) -
Grazie, Assessore, per la risposta che ha
fornito in modo puntuale.
Relativamente alla domanda n. 1, dove si richiedeva qual è il
canone medio che viene corrisposto da coloro che si trovano in una
situazione Isee minore o uguale a 7.500 euro, credo che il dato sia
più che significativo e possa stimolare qualche riflessione sulle
quali magari torneremo nelle prossime occasioni e nei prossimi
Consigli regionali, perché 463 euro di locazione per dei nuclei
familiari che hanno 7.500 euro di Isee sono uno sproposito, quindi
il contributo per l'affitto deve essere proporzionato alle
difficoltà che si vivono, e probabilmente sotto questo profilo
qualcosa andrà rivisto.
507 euro per coloro che sono tra 7.500 e 12.500 euro, sono 40
euro in più al mese, sono già significativi, perché anche questi
non è che vivano una condizione di benessere anche a 10 mila euro
di Isee.
Detto questo, "Quali sono i comuni che hanno visto maggiormente
un incremento": lei ha dato dei numeri che riflettono l'aria che si
respira in quei Comuni.
Donnas, Pont-Saint-Martin, Saint-Vincent, Verrès e Châtillon
sono Comuni in cui ci sono delle oggettive difficoltà sotto un
profilo socio-economico, andrebbero messe in piedi delle politiche
a regia regionale che possano migliorare la situazione.
Faccio un esempio, il più semplice: Saint-Vincent è un paese che
aveva una grossa vocazione turistica, è un paese che avrebbe
bisogno quindi di una sua riconversione e di un riadattamento alla
nuova realtà che si deve provare ad affrontare, che avrebbe bisogno
di essere accompagnato, così come Châtillon, a un processo di
creazione di opportunità di lavoro per migliorare la qualità della
vita di queste comunità.
Invece vedete che la soluzione di creare un parco fotovoltaico a
Saint-Vincent è una cosa che va bene sotto il profilo ambientale,
ma non crea un posto di lavoro, non è questo il modo con cui
risollevare un'economia. Il problema è creare delle opportunità di
lavoro, questo va bene sotto il profilo d'incrementare la
produzione di energia, da rinnovabile, sì, ma non è con questo che
si è avuta un'attenzione a Saint-Vincent per creare un aiuto per
risollevare un'economia.
Questo non serve a niente sotto questo profilo perché non crea
un posto di lavoro.
C'era una struttura, il tiro a volo, che poteva essere adatta a
un insediamento, se ci fosse stata una visione di politica di
sviluppo artigianale, industriale, così come nella Bassa Valle.
Probabilmente c'è qualcosa da fare sotto il profilo industriale,
non è tutto rose e fiori se c'è un incremento d'istanze di
contributo per le locazioni e c'è quindi un crescente numero di
famiglie che si trova con degli Isee bassi, quindi bisogna fare
qualcosa.
Non dico che i dati che avete raccolto in questa circostanza
siano la soluzione e la visione complessiva del sistema Valle
d'Aosta, ma sono sicuramente dei dati che vanno impiegati e vanno
letti nel loro insieme, perché forniscono delle utili indicazioni
che, vi assicuro, chi frequenta la Bassa e la Media Valle coglie
tutti i giorni, perché si nota quando una realtà ha delle
difficoltà sotto il profilo socio-economico, si vedono... quindi
questo non è altro che la testimonianza che le cose non stanno
andando bene, non sono così come vengono dipinte che tutto
funziona, che c'è la disoccupazione al 3%, ma qual è la
remunerazione di chi lavora?
È questo il problema, probabilmente ci sono degli stipendi che
sono inadeguati rispetto ai livelli di spesa, quindi c'è un
problema di qualità del lavoro, è qui che ci vuole anche un po' di
visione per cercare di creare delle situazioni che migliorino il
contesto in cui le famiglie devono vivere e devono crescere i loro
figli, perché diversamente ci troveremo a incrementare sempre di
più il numero dei richiedenti e andremo incontro a delle situazioni
insostenibili sotto questo profilo, perché non è con questo aiuto
che si mette una famiglia nelle condizioni di vivere
dignitosamente.
È un sostegno, è una misura, è un qualcosa d'indispensabile ma
non è risolutivo.
Torneremo quindi sull'argomento e intanto la ringraziamo per la
risposta che ha fornito.
Presidente -
In considerazione dell'orario e del fatto
che abbiamo ancora un'interpellanza piuttosto lunga, proporrei - se
siete d'accordo - di interrompere i lavori di oggi per riprendere
domani mattina. Il Consiglio riprenderà domani alle ore 09:00.
---
La seduta termina alle ore 19:48.
