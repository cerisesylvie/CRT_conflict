Classificazione
ACQUE
Acque pubbliche
OPERE PUBBLICHE



Oggetto del Consiglio n. 944 del 19 settembre 2019 - Resoconto
OGGETTO N. 944/XV - Interpellanza: "Interventi di messa in
sicurezza della pista di accesso all'opera di presa del canale
irriguo Ru de Ponton in Comune di Introd".
Rini (Presidente)
- Punto 53 all'ordine del giorno. La
parola al collega Luboz.
Luboz (LEGA VDA)
- Ieri abbiamo giocato fuori casa,
perché mi sono occupato soprattutto delle acque del comune di
Brusson, oggi torniamo in casa propria e ad Introd,
propriamente.
La strada di accesso al Ru de Ponton probabilmente è un'opera di
presa realizzata nei secoli, 1600-1700, e non ha mai dato problemi
fino al XXI secolo. Disgraziatamente o per fortuna viviamo in una
regione montuosa alpina e ieri sono stati ricordati vari dati sul
nostro fragile territorio. Naturalmente in montagna le pietre
scendono, ma questo per la legge di gravità succede ovunque e
ovviamente in montagna c'è il maggior pericolo, perché
infrastrutture, strade, sentieri percorrono le valli e i versanti.
Dal 2011 vigono due ordinanze di chiusura di due strade: quella che
porta all'opera di presa del Ru de Ponton e quella soprastante, che
conduceva anticamente nella Valle di Rhêmes. Più volte gli
amministratori del consorzio si sono rivolti all'amministrazione
comunale competente della gestione del territorio e d'altra parte
il sindaco, anche giustamente se vogliamo, rivendica il suo diritto
di garantire la sicurezza agli utenti e quindi non ritorna indietro
dalle proprie posizioni riguardo all'ordinanza di chiusura.
Gli amministratori del consorzio dal 2011 proseguono ad
assicurare la gestione del consorzio di miglioramento fondiario.
Sono 300 utenti per oltre 100 ettari di territorio irrigato e
spiacerebbe vedere abbandonato questo territorio per
l'impossibilità di accedere all'opera di presa. A maggio è stato
fatto un incontro da parte degli amministratori del consorzio di
miglioramento fondiario con il sindaco, alla presenza anche dei
tecnici regionali e del tecnico redattore del piano di gestione del
pericolo dovuto alle frane, e sono state concordate ipotetiche
soluzioni da proporre all'Amministrazione regionale, ma a tutt'oggi
né Comune né il consorzio hanno ricevuto ancora alcuna
risposta.
Non nascondo che le ipotesi che sono state avanzate, attraverso
quella lettera che sicuramente gli assessorati hanno ricevuto, a me
paiono ardite, perché sicuramente presuppongono uno stanziamento e
una spesa di fondi rilevante. Probabilmente stiamo abdicando al
nostro dovere di amministrare un territorio, rispetto a norme
eccessivamente tecniche. In certi contesti, come lo abbiamo
ribadito ieri, dovrebbe poter essere presa in considerazione
l'accidentalità, l'ineluttabilità e anche la presa di coscienza di
poter istituire un rischio accettabile. Ora, io so che per accedere
alla strada e all'opera di presa del Ru de Ponton, non passano più
di due o tre persone due volte alla settimana, invece sappiamo che
sulle nostre alte vie per fortuna c'è tutta una serie di turisti,
di camminatori, di escursionisti che portano ricchezza ai rifugi,
portano ricchezza alle attività ricettive. Se dovessimo fare come
ha fatto il nostro sindaco, io dico anche a tutela sua e non dico
che abbia avuto torto, però se tutti i sindaci dovessero chiudere
sentieri e strade che sono inserite nella cartografia degli ambiti
inedificabili, chiuderemo la Valle d'Aosta davvero.
Questo è un ragionamento e un discorso che ci tenevo a porre
all'assemblea attraverso questa interpellanza, che in sostanza
chiede quando la Regione abbia ricevuto queste missive, se le opere
ipotizzabili in tale corrispondenza possano essere prese in
considerazione, in caso affermativo quali siano le tempistiche per
una soluzione della situazione - l'ho già detto io, anticipando,
che vedo molto difficile che queste soluzioni possano essere
accettate - e in caso contrario quali intendimenti e con quali
tempistiche l'Amministrazione regionale si proponga di provvedere a
tali opportune è necessarie operazioni.
Ricordo che queste opere sono state realizzate nel XVI e XVII
secolo, per la necessità di irrigare i fondi. Lungo queste aste
sono sorte segherie, sono sorti mulini, adesso portano l'acqua alle
centraline idroelettriche. Bene, però assicuriamo che queste opere
di presa possano essere gestite.
Presidente
- La parola all'assessore Chatrian.
Chatrian (AV)
- Passiamo da Brusson a Introd. Cercherò di
percorrere, più che l'iter amministrativo, la richiesta da parte
del territorio, come diceva il collega poc'anzi.
Permettetemi solo una battuta per quanto riguarda le strutture.
Ci sono dei pareri, non è che sono delle parole: sono dei pareri,
quindi le certificazioni di chi approva degli atti e dei
documenti.
La questione che pone il collega è di competenza di diverse
strutture: abbiamo cercato di fare un'unica risposta e cercherò di
rispondere nel merito. Da quanto ho potuto appurare attraverso la
Struttura sistemazioni montane, che a sua volta si è coordinata con
la Struttura politiche regionali di sviluppo rurale del
dipartimento agricoltura, la questione della messa in sicurezza
dell'accesso all'opera di presa del canale irriguo Ru de Ponton e
della strada sterrata Porta Ponton, che collega la frazione Cré di
Introd con il Comune di Rhêmes-Saint-Georges, risale al 2011, anno
in cui il sindaco di Introd, a seguito di alcuni sopralluoghi
effettuati congiuntamente al servizio geologico, con ordinanza del
23 giugno chiudeva al transito sia la strada Porta Ponton che la
strada consortile Ru de Ponton, a causa del sovrastante versante
roccioso del monte Croux de Bouc che risultava franoso o instabile,
con possibili distacchi di massi. Quindi, la questione si trascina
da almeno otto anni.
In base alle informazioni che abbiamo raccolto su quanto
avvenuto dal 2011, cercherò di rispondere ai quesiti posti
dall'interpellante. Inizio dal primo, se e quando il Governo
regionale abbia ricevuto tali missive, laddove si fa riferimento ad
alcune missive che sarebbero state inoltrate all'Amministrazione
regionale. Provo a inquadrare quello che l'Amministrazione
regionale ha agli atti. Risulta una nota del 9 maggio 2019
dell'Unité des Communes Grand-Paradis con cui si trasmetteva una
nota del CMF (Consorzio di Miglioramento Fondiario) Ru de Ponton,
avente oggetto l'ordinanza comunale numero 5 del 23 giugno 2011,
quella che citavo in premessa, e contestuale richiesta d'incontro.
La nota era indirizzata al Comune di Introd, al Presidente della
Regione, all'Assessore all'ambiente e risorse naturali,
all'Assessore al turismo e all'Assessore ai lavori pubblici. A
seguito della nota del CMF è stato organizzato un incontro in data
20 maggio 2019 presso il municipio di Introd, a cui era presente la
Struttura sistemazioni montane, da cui sono emerse tutta una serie
di criticità sulla fruibilità e sull'uso di infrastrutture del CMF
derivanti dall'ordinanza del 2011; il riferimento è l'ordinanza del
2011.
In data 10 giugno 2019 il sindaco di Introd e il presidente del
Consorzio Ru de Ponton hanno chiesto un incontro agli Assessori
competenti per l'agricoltura e per l'ambiente e al dirigente della
Struttura sistemazioni montane, concernente la valutazione di
soluzioni per permettere il transito della via di accesso all'opera
di presa sulla Dora di Rhêmes della rete irrigua. L'incontro, a
oggi, non è stato fissato, poiché si è in attesa dell'effettuazione
di ulteriori sopralluoghi per la valutazione da parte delle
strutture regionali competenti di alcune colate detritiche,
conseguenti alle recenti precipitazioni piovose.
La Struttura politiche regionali di sviluppo rurale del
dipartimento fa sapere che il Consorzio di miglioramento fondiario
Ru de Ponton, collocato in posizione utile nella graduatoria per il
finanziamento delle manutenzioni straordinarie ai sensi della legge
regionale n. 17 del 2016, in data 1° luglio 2019 ha chiesto la
proroga del finanziamento di almeno un anno, proprio in
considerazione delle difficoltà di realizzazione dei lavori e
dell'esistenza in un tavolo tecnico dedicato.
Come vede, collega, la pratica è molto contorta, per dirla in
modo un po' elegante. Però adesso arriviamo a un ulteriore
passaggio, del quale non so se lei è a conoscenza. In data 12
agosto 2019 lo stesso consorzio inoltrava una nuova richiesta in
apparente contrasto con quella del 1° luglio 2019 - stiamo parlando
di un mese fa e a questo punto ci stiamo avvicinando ai giorni
nostri, quindi non stiamo più parlando della nota del 2011 - volta
a dirottare i finanziamenti stanziati per la manutenzione
straordinaria, originariamente previsti sull'opera di presa del Ru
de Ponton, sull'opera di presa del Ru de Tâche - penso che lei
conoscerà abbastanza bene la situazione - che presenta criticità
strutturali che ne impediscono la corretta funzionalità. Peraltro,
non essendovi alcun elaborato tecnico allegato alla richiesta - ci
sono le risorse, siamo in graduatoria, c'è una nuova richiesta solo
qualche settimana fa, non c'è nessun elaborato tecnico allegato -
gli uffici competenti hanno avviato l'istruttoria giustamente
necessaria per la valutazione del nuovo intervento e la sua
conformità al bando di cui alla delibera regionale n. 122 del
2018.
Cerco di rispondere anche alle altre domande: "se le opere
ipotizzabili in tali corrispondenze possano essere prese in
considerazione". Faccio presente che nella lettera del 10 giugno
2019, oltre alla messa in sicurezza del versante roccioso e alla
conseguente realizzazione di opere di mitigazione dei rischi,
presumibilmente di importo non trascurabile, il Comune e il
Consorzio suggerivano alla Regione di costruire una viabilità
alternativa per raggiungere l'opera di presa del Ru de Ponton in
sinistra orografica, oppure la delocalizzazione dell'opera di presa
e conseguente rifacimento anche del Ru de Tâche, situato in destra
orografica, necessario per alimentare il Ru de Ponton. Questa
soluzione presuppone la costruzione di un ponte canale sulla Dora
di Rhêmes, con conseguente necessità di reperire - mi scusi il
passaggio, ma mi sembra anche corretto - non trascurabili risorse
economiche, perché poi da una parte se si cambia strategia e
direzione, dall'altra parte ci deve essere un punto di caduta anche
economico finanziario, oltre ad avere un progetto, un percorso e un
atto che ci permetta di dare delle risposte puntuali. Una
valutazione congiunta da parte delle strutture a vario titolo
competenti potrà essere fatta solamente a seguito degli
approfondimenti che seguiranno i sopralluoghi di ho parlato
prima.
Per quanto riguarda la terza domanda, penso che capisca anche
lei, collega Luboz, dopo le risposte che ho cercato di
semplificare, perché altrimenti non stavo nei tempi, che è
difficile rispondere in questo momento. L'avviamento di un percorso
di approfondimento geologico può essere immediato. Non è solo una
questione di disponibilità di bilancio delle diverse strutture
pertinenti in materia, ma di iter, di scelta e di strategia nella
sua complessità. Abbiamo un dossier, negli ultimi mesi ci sono
state diverse lettere che vanno non tutte nella stessa direzione e
forse è il momento di fare una fotografia attenta, uno stato
dell'arte
ad hoc
, non con le parole, ma cercando di mettere
tutte le informazioni sul tavolo e poi di decidere il miglior
percorso da mettere in campo dal punto di vista amministrativo.
Alla quarta domanda le posso rispondere che, in considerazione
dell'estensione della parete rocciosa incombente sul settore in
questione e delle sue caratteristiche geologiche generali, potrebbe
emergere la necessità di percorrere soluzioni alternative - lo
dicevo poc'anzi - come alcune di quelle emerse nell'incontro del
maggio 2019, spostando l'opera di presa o con l'individuazione di
una viabilità di servizio alternativo, il cui percorso progettuale
autorizzativo o realizzativo dovrebbe procedere nella forma e nei
tempi della normativa attuale e richiedere una tempistica a oggi
comunque, se non impossibile, difficile da valutare.
Ci abbiamo messo un po' come struttura a mettere insieme i
pezzi, come penso abbia ben capito, e le ultime lettere non ci
hanno dato una grossa mano, se dobbiamo dirla tutta. Però al di là
di quello, il dossier va preso in mano cercando di fare una
fotografia e poi cercando di reperire la migliore soluzione
compatibile e con un percorso il più chiaro e il più limpido
possibile. Spero di essere stato esaustivo: ce l'abbiamo messa
tutta.
Dalle ore 10:48 assume la presidenza il vicepresidente
Farcoz.
Farcoz (Président)
- Pour la réplique, la parole au
collègue Luboz.
Luboz (LEGA VDA)
- Grazie Assessore. Che le ultime
lettere non abbiano dato aiuto può anche essere condivisibile,
perché magari non è semplice per qualcuno che non conosce la realtà
del luogo: basta un colpo di telefono o una lettera di richiesta di
delucidazione da giugno a settembre, che non sono giunte, quindi
questo ci tenevo a dirglielo. Sta di fatto che 100 ettari e 300
utenti, se non è per il volontariato di alcuni amministratori,
rischieranno l'anno prossimo di rimanere all'asciutto. Ci sono
quattro o cinque aziende agricole, ci sono diversi privati che
hanno orti, aree verdi o frutteti, vigne: non so come potranno
rispondere gli amministratori del consorzio di cui mi onoro di far
parte ai 300 utenti.
