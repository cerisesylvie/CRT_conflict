Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2319 del 12 novembre 1986 - Resoconto
OGGETTO N. 2319/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio dal 22 ottobre 1986 in poi:
Disegni di legge presentati:
D.L. n. 329, presentato dalla Giunta regionale in data 22
ottobre 1986 concernente: "Rifinanziamento della legge regionale 11
agosto 1976, n. 3, concernente l'adesione della Regione al
Consorzio garanzia fidi fra gli industriali della Valle d'Aosta" (I
e III Commissione)
D.L. n. 330, presentato dalla Giunta regionale in data 27
ottobre 1986 concernente: "Interventi regionali per favorire
l'accesso al credito della Cassa Depositi e Prestiti" (I
Commissione)
D.L. 331, presentato dalla Giunta regionale in data 29 ottobre
1986 concernente: "Revisione della legge regionale 3, dicembre
1982, n. 85: "Norme per la difesa dei boschi dagli incendi" (I e II
Commissione)
D.L. 332, presentato dalla Giunta regionale in data 29 ottobre
1986 concernente: "Rifinanziamento della legge regionale 16 giugno
1978, n. 25 concernente l'adesione della Regione al Consorzio
garanzia fidi tra i commercianti della Valle d'Aosta" (I e III
Commissione)
D.L. 333, presentata dai Cons. Mafrica, Bajocco, Cout, Dolchi,
Millet e Tonino in data 31 ottobre 1986 concernente: "Modificazioni
alla legge regionale 18 agosto 1986, n. 51 concernente
l'istituzione del fondo regionale investimenti occupazione (FRIO)"
(I - II e V Commissione)
Disegni di legge vistati: -
Disegni di legge non vistati: -
Deliberazioni vistate: -
Deliberazioni non vistate: -
Riunioni di Commissioni:
Ufficio di Presidenza: 1
Conferenza Capi Gruppo e Ufficio di Presidenza: 1
Commissione per il Regolamento: 1
I Commissione: 1
II Commissione: 1
IV Commissione: 1
I Commissione allargata ai Capi Gruppo per accertamenti e
verifiche sulla gestione della Casa da Gioco: 2 riunioni per
l'approvazione dei verbali
I Commissione e IV Commissione in riunione congiunta: 1
I Commissione e III Commissione in riunione congiunta: 1
Ricordo che oggi alle ore 12,00 è prevista la riunione
dell'assemblea per la Cassa di previdenza dei Consiglieri
regionali, con la partecipazione di tutti i Consiglieri. Pertanto
la seduta consiliare di stamattina avrà termine alle ore 12.00.
È mancato nei giorni scorsi ad Aosta, all'età di 70 anni, il
Prof. Giorgio Jorrioz, Consigliere regionale dal 1973 al 1978.
Dopo aver partecipato al secondo conflitto mondiale con il grado
di Capitano degli Alpini, Giorgio Jorrioz entrò nella Resistenza e
partecipò attivamente alla lotta armata nella zona di La Thuile e
del Piccolo San Bernardo.
Dopo la guerra fu per molti anni Direttore didattico.
Per 17 anni ricoprì l'incarico di segretario regionale del
Partito Socialista Democratico Italiano. Eletto Consigliere
comunale di Aosta nella Giunta di centro-sinistra fu Assessore e
Vice Sindaco.
Nel 1973 fu eletto Consigliere regionale e ricoprì l'incarico di
Vice Presidente del Consiglio fino al 1975, anno in cui fu eletto
Assessore alla Sanità ed Assistenza Sociale.
Nel 1975 lasciò il Partito socialdemocratico per poi aderire
successivamente all'Union Valdôtaine.
Con Giorgio Jorrioz scompare un altro protagonista della vita
politica valdostana, un combattente generoso per gli ideali di
democrazia e di libertà: grande fu il Suo contributo alla Lotta di
Liberazione.
Penso di interpretare i sentimenti di questa Assemblea
rinnovando alla famiglia dello Scomparso le più sincere e sentite
condoglianze.
PRESIDENTE
: Ha chiesto la parola il Consigliere
Segretario Tamone; ne ha facoltà.
TAMONE (U.V.):
Nous nous associons, aux paroles qui
viennent d'être dites par le Président du Conseil: Giorgio Jorrioz
a terminé sa carrière politique à l'intérieur de notre mouvement;
nous voulons quand même le rappeler comme un combattant de la
Résistance, comme un personnage du monde de l'école; il fut
également engagé en politique et fut conseiller communal pendant
plusieurs années, ainsi que membre du Gouvernement de la ville à
Aoste; de 1973 à 1978, il fut conseiller régional et assesseur
aussi. Il quitta en 1975 le Parti socialiste démocrate italien,
devint indépendant puis adhéra à l'Union Valdôtaine dans la
dernière période de sa vie. Il fut assesseur à la Santé et Aide
Sociale à un moment très difficile: c'était la période de la
modification du système sanitaire en Italie.
Je me souviens aussi d'une séance dramatique du Conseil régional
de laquelle M. Jorrioz sortit si ému, si bouleversé, que l'on ne
peut s'empêcher de penser que ce fut à ce moment-là, un tournant
dans sa vie. A cette époque, les problèmes de la santé et, partant,
les batailles y afférentes, étaient très durs, très éprouvants. Il
sortit choqué de cette réunion et nous confia qu'il n'avait pas su
dépasser ce moment difficile. La maladie qui le toucha se manifesta
justement quelque temps après, avant la fin de la législature de
78. Je veux donc le rappeler comme un homme engagé, un homme qui
portait en lui une volonté de travail, au service d'une cause, la
cause des valdôtains. Giorgio Jorrioz fut également candidat dans
nos listes en 78, pour les élections régionale et en 80, pour les
élections communales; il n'obtint guère de résultats en raison de
sa maladie. Lorsque nous le rencontrions dans la rue, nous
pouvions, avec lui, aborder différents problèmes, échanger des
points de vue et nous l'avions vu, récemment encore, très intéressé
à la vie de notre communauté.
Voilà comment je veux rappeler ce valdôtain qui nous a quittés,
en renouvelant à sa famille, à sa femme et à son fils, l'expression
de nos condoléances les plus émues; je veux le rappeler aussi pour
sa simplicité et son activité assidue au service de la Valle
d'Aoste.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ho chiesto la parola per unirmi, a
nome del P.S.I., alle parole di cordoglio per la scomparsa dell'ex
compagno Giorgio Jorrioz. Lo ricordiamo come militante
socialdemocratico e come militante socialista. Nel periodo
dell'unificazione fu infatti co-segretario della Federazione
Sociali sta Valdostana.
È difficile esprimere i rapporti che mi hanno unito sul piano
personale a Giorgio Jorrioz. Prima di me il collega Consigliere
Tamone ha tracciato il "curriculum vitae" del compianto Jorrioz ed
io non starò a ripetere quanto egli ha già detto. Voglio solo
ricordare le sue doti di umanità ed il suo attaccamento agli ideali
di libertà e di democrazia e la sua disponibilità ed il suo saper
colloquiare con gli altri, non sono una dote di poco conto, specie
per un uomo politico.
È stato per tanti anni Segretario della Federazione
Socialdemocratica ed ha contribuito indubbiamente al rafforzamento
di tale Partito in Valle d'Aosta. Poi fece una scelta di tipo
diverso, una scelta che noi rispettiamo perché, conoscendo Giorgio
Jorrioz, sappiamo che essa fu fatta in buona fede. È così che noi
lo vogliamo ricordare. Grazie.
PRESIDENTE
: Ha chiesto la parola il Vice Presidente
Consigliere Dolchi; ne ha facoltà.
DOLCHI (P.C.I.):
Signor Presidente, so che chiedendo la
parola infrango una prassi, quella che vuole che sia il Presidente
del Consiglio ed il Capogruppo del Gruppo a cui apparteneva lo
scomparso a ricordare i Consiglieri e gli Assessori che non fanno
più parte del Consiglio regionale, ma chiedo di scusarmi se ho
chiesto la parola per esprimere con commozione il cordoglio mio
personale e del Gruppo Comunista per la scomparsa, dopo lunga
malattia, del "Comandante John".
Ho conosciuto Jorrioz nel terribile inverno 1944-45, quando era
un giovane comandante, capitano degli alpini, ma aveva già sulle
spalle lunghe esperienze di guerra e di combattimento. Fu il
comandante del battaglione, "87a brigata autonoma Valle d'Aosta",
della quale facevo parte, ed io
l'ho conosciuto soprattutto
in quei momenti di grande difficoltà, quando bisognava essere nello
stesso tempo giovani entusiasti e un po' spericolati, ma occorreva
avere anche la saggezza dell'esperienza e dell'età. In quei momenti
Jorrioz ha dimostrato di avere queste qualità ed è con questo
particolare ricordo che, nell'esprimere il cordoglio personale mi
associo alle parole di quanti mi hanno preceduto.
Ci siamo poi ritrovati qui su questi banchi in posizioni a volte
contrastanti ed effettivamente, forse, il combattente Jorrioz,
ufficiale degli alpini e comandante partigiano, sentiva molto di
più il travaglio ed il confronto della politica. Significative al
riguardo sono le parole dette dal Consigliere Tamone. Lui che aveva
superato grosse difficoltà fisiche ed aveva sostenuto grandi
responsabilità, era rimasto particolarmente colpito dal confronto
politico, dalla battaglia dialettica che si era svolta per lungo
tempo, ma soprattutto nella cruciale giornata durante la quale in
questo Consiglio si era svolto il dibattito sulla sanità.
Pertanto lo ricordo anche con questi sentimenti di comprensione
per un uomo che è stato un combattente, ma il cui fisico forse non
ha retto nel momento in cui la difficoltà non era più sulla neve
contro un nemico armato, ma era sul piano della dialettica, del
programma e dello scontro delle idee politiche, e non ha avuto
quella fermezza che aveva invece avuto 25 o 30 anni prima.
Anche con questo pensiero di cordoglio e di commozione ho voluto
ricordare Giorgio Jorrioz al Consiglio e mi associo a quanti lo
hanno ricordato e soprattutto formulo ancora alla famiglia ed al
figlio le più sentite condoglianze dell'amico e del combattente
Giulio Dolchi e del Gruppo Comunista. Grazie.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Anche il Gruppo della D.C. si associa al
dolore per la scomparsa del Prof. Jorrioz che per molti anni è
stato Consigliere e Assessore Comunale veramente capace.
In quel periodo ho avuto l'onore di conoscerlo personalmente,
anche se da opposti banchi. Ha dimostrato capacità ed abnegazione
anche nello svolgere le funzioni di Consigliere e di Assessore
regionale.
Noi tutti della D.C. rinnoviamo alla famiglia le più profonde
condoglianze.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Dico solo due parole, come partigiano e
come vecchio Consigliere regionale, perché ho vissuto in linea
diretta le esperienze dell'amico Jorrioz per ricordare che, specie
durante il periodo in cui è stato Assessore, egli ha dimostrato una
grande comprensione per i problemi dei Consiglieri e di tutta
l'Amministrazione regionale.
Alla famiglia vadano le mie vivissime condoglianze e quelle del
Partito Liberale.
PRESIDENTE
: Ha chiesto la parola il Consigliere
Pollicini; ne ha facoltà
POLLICINI (A.D.P.):
A nome dei Democratici Progressisti
mi unisco alle espressioni di cordoglio per la perdita dell'ex
Assessore Jorrioz.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Devo chiedere scusa al Presidente del
Consiglio ed ai colleghi Consiglieri se i due argomenti non sono
strettamente pertinenti con le Comunicazioni del Presidente del
Consiglio, ma si inquadrano comunque nel più vasto tema del
funzionamento di questo Consiglio, per cui credo che sia questa la
sede più appropriata ed opportuna per una loro esposizione.
Vengo al primo problema. Trentadue giorni fa, tramite una
interrogazione con richiesta di risposta scritta che il Presidente
non ha accolto (non ce l'ho con il Presidente il quale si è
limitato ad applicare il regolamento), avevo chiesto alcuni dati.
Molto gentilmente il Presidente ha girato la mia interrogazione in
una "richiesta di dati". Io avevo chiesto delle "banalità", ma se
ci vogliono ben 32 giorni per rispondere ad un Consigliere
regionale, non so che cosa occorre fare per venire in possesso di
certi dati! Mi sembra che a questo punto sia opportuno ridefinire
il ruolo dei Consiglieri regionali e rivedere il regolamento del
Consiglio, perché non è possibile che certi Assessorati rimangano
"fermi".
Quando arriva qualche richiesta da parte di un Consigliere
regionale certi dirigenti di Assessorato (non so se abbiano
ricevuto qualche ordine in tal senso, ma non lo credo) la guardano
con un occhio tutto particolare. Non si spiega altrimenti il fatto
che occorrano più di 32 giorni per rispondere ad un Consigliere
regionale che non aveva richiesto "tutto lo scibile umano", ma
aveva chiesto all'Assessorato all'Agricoltura, Foreste ed Ambiente
naturale, quanti chilometri di strade interpoderali sono stati
costruiti in Valle d'Aosta dal 1984 in poi. Per dare una risposta a
questa richiesta sono sufficienti 15 giorni! Se i funzionari
addetti "fanno i James Bond" sulle macchine della Regione, hanno
meno tempo per occuparsi dei "poveri" Consiglieri regionali. Questo
è molto chiaro!
Lo stesso discorso vale per l'Assessorato alla Sanità, al quale
ho richiesto alcuni dati su 2 assistenti sociali; posso dire, di
essere anche a conoscenza dei motivi per i quali questi dati
tardano ancora ad arrivare, ma so io che cosa ne farò dopo che mi
saranno pervenuti!
Passo ora al secondo problema. Ho già avuto modo di lamentarmi
in questo Consiglio perché una mia proposta sul tatuaggio degli
animali e sul randagismo, poteva anche essere esaminata se la
Giunta lo avesse voluto, invece essa ha presentato una sua
proposta. La cosa mi potrebbe stare anche bene e potrei solo
reclamare dicendo che si tratta di una questione di stile!
Successivamente in una riunione del le Commissioni congiunte, a
nome del P.S.I., chiedo che la mia proposta sia sottoposta
all'esame dell'E.N.P.A. che è una delle Associazioni
protezionistiche. Il risultato è che la proposta di legge della
Giunta viene fatta pervenire all'E.N.P.A., mentre la mia rimane
qua. Credo quindi di poter dire che qui si supera ogni limite,
anche quello dell'educazione, altrimenti c'è solo da credere che si
vuole fare "imbufalire" il "povero" Consigliere di minoranza!
È chiaro che è difficile fare il Consigliere di minoranza contro
una Giunta che amministra mille e duecento miliardi: sarebbe come
voler rapinare una banca con una pistola ad acqua! Ma questo fatto
posso anche accettarlo. Non posso accettare, invece, che ci si
rifiuti di fornire dei dati ai Consiglieri, che poi sono costretti
a venirsi a sfogare qui in aula!
Io chiedo alla benevolenza del Presidente della Giunta e del
Presidente del Consiglio che questo modo di procedere cambi nel più
breve tempo possibile, altrimenti non ne va di mezzo solo la
dignità del Consigliere Gianni Torrione, Capogruppo del P.S.I., ma
ne va di mezzo la dignità di questo stesso consesso.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non mi sembra che tra le leggi
presentate alla Presidenza del Consiglio ci sia anche quella sul
bilancio. Personalmente non ho ancora avuto copia del bilancio del
1987; da più di 10 giorni ho letto notizie varie sui giornali, ma
non ho ancora visto il bilancio. Siccome c'è da seguire una certa
prassi per la sua discussione nelle Commissioni e per la sua
discussione in Consiglio, io chiedo se è pervenuta la legge
finanziaria del 1987 e quando la stessa verrà data ai Consiglieri.
Non si pensi di far discutere a questo Consiglio regionale il
bilancio in meno di 15 giorni, in quanto io non sono assolutamente
d'accordo! Se il bilancio è una cosa seria deve essere esaminato
entro un arco di tempo adeguato e necessario.
PRESIDENTE
: Credo che la risposta alla richiesta del
Consigliere Torrione stia arrivando in tempi brevissimi. La legge
del bilancio, di cui parla il Consigliere Mafrica, è negli uffici
della Presidenza tranne la relazione che è gia stata richiesta e
che, appena arriverà, sarà inviata alle Commissioni.
