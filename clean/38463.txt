Classificazione
AGRICOLTURA
DEMANIO E PATRIMONIO REGIONALE



Oggetto del Consiglio n. 1991 del 6 aprile 2016 - Resoconto
OGGETTO N. 1991/XIV - Interpellanza: "Notizie fornite dai
gestori di beni immobili di proprietà regionale destinati ad
attività di commercializzazione e trasformazione di prodotti
agricoli sullo stato delle strutture medesime".
Rosset (Presidente) -
Punto n. 43 all'ordine del giorno.
Per l'illustrazione chiede la parola il Consigliere Chatrian, ne ha
facoltà.
Chatrian (ALPE) -
Ieri più volte in aula abbiamo parlato
del settore agricolo e anche del convegno che è stato organizzato a
Emarèse, precisamente a Eresaz, al quale ho partecipato
attivamente, cercando soprattutto di ascoltare attentamente le
nuove generazioni. Ragazzi che hanno fatto un loro percorso
scolastico, prima nell'Institut Agricole e tantissimi poi fuori
valle, che hanno deciso di prendere in mano le aziende di famiglia,
che vuol dire metterci la faccia, vuol dire mettere a disposizione
le proprie capacità e imparare, vuol dire discutere con i propri
genitori, perché c'è una visione differente e sono generazioni
diverse. Accade anche in quest'aula di parlare di generazioni
diverse e mi sembra che a Eresaz proprio questo scontro
generazionale sia uscito fuori completamente. Le giovani leve si
stanno attrezzando - io dico: evviva! - in maniera diversa, con un
approccio differente, con quella voglia di aggredire anche il
mercato in un modo diverso: fare rete, parlarsi, affrontare la
promozione insieme, perché la forza è importante e i nostri piccoli
numeri non possono fare la differenza, ma insieme si può fare
qualcosa di interessante. Anche perché dall'altra parte si sta
investendo sul turismo, anche perché noi abbiamo tre milioni di
ospiti all'anno, anche perché i costi di gestione e di trasporto
dei nostri prodotti sono elevati e quindi bisogna trovare la
soluzione migliore per poter fare reddito, per avere la marginalità
commerciale di cui più volte in quest'aula abbiamo parlato. Quella
marginalità che in questi settori e in questo momento è
limitatissima, per cui bisogna trovare soluzioni, percorsi e idee.
Ma per trovare nuovi percorsi e nuove idee, bisogna dare fiato alle
trombe, soprattutto alla materia grigia, e trovare delle soluzioni
alternative.
Ho voluto fare questa premessa, perché in questi tre anni di
legislatura abbiamo affrontato, insieme al Governo regionale e alla
maggioranza, la soluzione di conferire numerose proprietà
immobiliari che fanno cooperativa: trasformano il latte, caseifici,
tutti di proprietà pubblica e tante proprietà sempre pubbliche nel
settore delle uve, quindi nella viticoltura. Un percorso fatto
negli ultimi tre anni per diversi motivi che ben conosciamo. Pochi
mesi fa l'Amministrazione regionale ha conferito questi beni in un
altro contenitore che è Vallée d'Aoste Structure, la quale è una
società totalmente pubblica. È stato trovato questo percorso per
dare delle risposte migliori rispetto a come veniva gestito il
patrimonio immobiliare, anche per scelte quasi obbligate. Fatto
questo conferimento, adesso il tutto è all'interno di questo
contenitore che è Vallée d'Aoste Structure.
Con questa interpellanza, vorremmo avere certe informazioni in
più, se è possibile. La prima, sullo stato dell'arte dei contratti
di locazione tra le parti, perché a oggi non tutti i contratti sono
stati siglati tra Vallée d'Aoste Structure e le cooperative. La
seconda, poche settimane fa Vallée d'Aoste Structure ha inviato
alle singole cooperative una lettera dicendo: siamo diventati
proprietari, gli interlocutori siamo noi e non è più
l'Amministrazione regionale dal punto di vista civilistico; ve lo
comunichiamo e vi diciamo che "nell'ambito dell'attività di
ricognizione in corso, vi preghiamo di volerci far pervenire, con
cortese sollecitudine e comunque entro quindici giorni dal
ricevimento della presente, eventuali notizie di cui ritenete la
scrivente debba essere portata a conoscenza, con particolare ma non
esclusivo riferimento alle condizioni dell'immobile".
Questa è la lettera che invia il nuovo proprietario, dopo tre
anni di percorso e di grandi consulenze. Più volte ci siamo
confrontati al nostro interno in Consiglio ed è una discussione che
abbiamo fatto nel 2013, se non erro: Finaosta mi sembra abbia fatto
la perizia, il valore, il conferimento, tutto è stato scritto,
tutto è stato detto, tutto è stato notificato, "bien predgià, bien
icri"! [traduzione dal patois: ben detto, ben scritto] Adesso che
il passaggio di proprietà è stato fatto, Vallée d'Aoste Structure
lo comunica e chiede: c'è ancora qualcosa che non va? diteci il
vostro
cahier de doléance
. E le cooperative hanno risposto o
stanno rispondendo alla società.
Le domande che poniamo al Governo regionale sono: "quali siano
le principali notizie che le aziende affittuarie interpellate hanno
fatto pervenire a Vda Structure" e "se e quali azioni intenda
mettere in campo a seguito delle notizie eventualmente acquisite da
Vda Structure". Questo era l'obiettivo della nostra iniziativa.
Come dicevo prima nelle premesse, è un settore che probabilmente
deve ristrutturarsi e innovarsi, è un settore che deve essere anche
accompagnato, è un settore dove probabilmente anche il pubblico
deve cercare tutte le soluzioni per calmierare quelle che sono le
difficoltà e compensare dove le difficoltà sono maggiori. La nostra
attenzione è alta in questo settore e ascolteremo attentamente
l'Assessore Donzel, che sicuramente ci illustrerà cosa Vallée
d'Aoste Structure sta facendo.
Presidente
- La parola all'assessore Donzel.
Donzel (PD-SIN.VDA) -
Grazie collega per aver introdotto
con un'ampia premessa, sulla quale non torno, perché la
condividiamo come Governo regionale. Vorrei ricordare che anche
l'Assessore all'agricoltura era presente a quel convegno che lei ha
citato. Proprio di recente sul tema dei giovani ci siamo visti,
perché stiamo lavorando di concerto con l'Institut Agricole per
rafforzare il sistema di formazione dei giovani, anche attraverso
risorse europee, che in passato in questo settore non sono mai
state messe a disposizione. Questo per dire l'attenzione e il modo
con cui guardiamo, con un indirizzo che va anche verso quel mondo
agrituristico che lei ha sottolineato rispetto alle esigenze delle
nuove generazioni.
Per quanto riguarda l'interpellanza, il 16 dicembre 2015 Vallée
d'Aoste Structure è diventata proprietaria degli immobili. Sono
stati trasferiti alla società ventisette complessi immobiliari, di
cui circa il 10 percento non era occupato. Quattro immobili avevano
già un contratto di locazione, mentre per i rimanenti casi il
rapporto era ricondotto alla corresponsione di un'indennità di
occupazione a beneficio della proprietà. Tale situazione ha imposto
di procedere alla formalizzazione nell'immediato di venti contratti
di locazione. L'esigenza, oltre che alla naturale regolarizzazione
del rapporto, presenta aspetti rilevanti anche per la gestione
operativa. L'esistenza di un contratto risulta elemento
imprescindibile per l'esenzione Imu da parte della società.
Abbiamo lavorato di concerto con i conduttori: questo è molto
importante dirlo. C'è stato un rapporto diretto che si è costruito,
al di là della lettera formale che è aggiuntiva e ulteriore al
rapporto stabilito precedentemente. Giustamente lei chiede cosa
vuol dire questa lettera dei quindici giorni, ma c'è stato tutto un
lavoro precedente durato mesi e questo è
ad abundantiam
.
L'ulteriore invio di quella lettera era per poter segnalare
ulteriori questioni eventualmente non emerse nei precedenti
incontri. Questo è lo spirito con cui va interpretata la
lettera.
A partire dal mese di gennaio sono stati effettuati i
sopralluoghi tecnici. Tale attività ha consentito di determinare le
condizioni tecniche di dettaglio di alcuni immobili, degli
impianti, di numerose attrezzature e c'è stato anche un confronto
con i conduttori per capire quali attrezzature potrebbero essere
gestite meglio, se acquisite direttamente dal produttore. Quindi lo
spirito era di cercare di capirsi, fra le esigenze di chi deve
locare e quelle invece di questo mondo agricolo.
Naturalmente durante questo periodo ci siamo anche confrontati
con l'Assessorato all'agricoltura per capire come gestire questo
passaggio, e ci sarà sempre un rapporto stretto, lo dicevo già in
altre situazioni, con l'assessorato. Nel medesimo periodo è stata
acquisita la documentazione tecnica relativa ai beni, disponibile
presso la competente struttura regionale, al fine di integrare le
informazioni acquisite durante i sopralluoghi, quindi per
ulteriormente andare a perfezionare la conoscenza.
Dal conferimento alla prima metà di gennaio, Vallée d'Aoste
Structure ha operato per la determinazione dei canoni di locazione
in funzione dei valori individuati dalla perizia di stima
effettuata a monte del conferimento. Si evidenzia che i canoni di
locazione calcolati da Vallée d'Aoste Structure, in quanto riferiti
alla suddetta perizia di stima, risultano coerenti con le
assunzioni della stessa e tengono conto della specificità del
mercato di riferimento del bene in oggetto. Tant'è che, per
esempio, uno di questi soggetti, con questa famosa lettera (hanno
risposto una decina di soggetti) ha risposto dicendo: a fronte
della riduzione del valore dell'immobile risultante dalla perizia
di conferimento e di un'ulteriore diminuzione per il fatto che il
sito fabbricato è stato riqualificato in agricolo, siamo fortemente
interessati ad avere un nuovo contratto d'affitto. A seguito di
questo lavoro che si sta facendo, ci sono degli interessamenti e
persone che prima erano indecise, ma adesso sono più consce di
compiere questo percorso.
Alla fine di dicembre sono stati incontrati i conduttori al fine
di presentare la nuova proprietà e definire nel dettaglio gli
aspetti utili. Quindi c'è stato anche un rapporto diretto e questo
lo rivendico come l'approccio che, secondo me, è corretto per
arrivare a definire tale percorso. Una ventina di questi soggetti
sono confederati nella Fédération des coopératives. Quindi nel caso
dei soggetti confederati, oltre questo rapporto diretto c'è una
contrattazione diretta che consente di dare un'uniformità alla
contrattazione stessa, cercando di tenere delle linee omogenee e un
contratto base, pur con le specificità che ci sono in ogni
settore.
Le bozze dei contratti sono state condivise con i rappresentanti
della Fédération des coopératives in una versione avanzata, nella
quale sono stati fissati i canoni e le competenze delle parti,
mentre è ancora necessario concordare le modalità per l'eventuale
acquisizione delle attrezzature. In alcune delle lettere dei dieci
che hanno risposto, c'è un caseificio che dice di voler acquistare
tutte le attrezzature: questo percorso mi sembra vada nella
direzione positiva.
Per i soggetti non confederati, le condizioni
standard
del contratto sono state concertate. Si è in attesa di conferme
riguardo alla disponibilità di locare i complessi nella loro
interezza e in alcuni casi l'eventuale conferma in merito
all'interesse per l'acquisizione delle attrezzature. È chiaro che
qualcuno non è più interessato a quel tal pezzo, oppure era stato
inserito uno sgabuzzino che non ha più nessuna funzione. Per gli
immobili non occupati, inoltre, si è aperti all'individuazione di
potenziali interessati, fermo restando che tutto verrà concertato
con l'Assessorato all'agricoltura. Se si ritiene un immobile
strategico, si decide di concerto sulla cessione e naturalmente
vale la regola per i beni industriali: bisogna arrivare qui in
Consiglio e lo decidiamo insieme se si può alienare o meno.
In riferimento all'altra domanda, si informa che in data 10
marzo Vallée d'Aoste Structure ha inviato nota a tutti gli
imprenditori, chiedendo loro di evidenziare ulteriori problematiche
connesse allo stato di conservazione degli impianti. Sono pervenute
dieci lettere di riscontro riferite a cinque caseifici, due cantine
sociali e due magazzini. In alcuni casi è stata evidenziata -
probabilmente non era emerso sufficientemente nella prima perizia -
per esempio l'infiltrazione dell'acqua o nel caso di un caseificio
è stato rilevato che l'acquedotto comunale non avesse abbastanza
pressione, quindi loro devono pompare l'acqua da un pozzo. Capisce
che sono problematiche tecniche, che non sorprendono, ma che
evidentemente con tempestività in alcuni casi devono essere
affrontate. Laddove si tratti di una porta che non chiude bene, di
una finestra che è bloccata, quello che si sta dicendo è che, se
questo potrebbe indurre un ritardo o bloccare la produttività, si
deve intervenire subito.
Successivamente sono già stati predisposti due milioni di euro
che saranno trasferiti a Vallée d'Aoste Structure, con la
specificazione di intervenire su queste situazioni di criticità,
secondo un principio di gradualità che è il dare immediatamente la
risposta. Lei chiedeva come mai in questi anni non ci si è accorti:
una lettera ci scrive che durante la vendemmia 2015 si è rotto un
importante sistema che permetteva di scaricare le uve. Per dirle
del senso di alcune lettere, perché sono delle attività che sono in
essere, per cui se purtroppo qualcosa si è rotto nel mese di
febbraio, io non ne sono a conoscenza. Quello che bisogna
accelerare e che sto cercando di dire insieme all'Assessorato
all'agricoltura, è di chiudere questi contratti per poter
immediatamente far intervenire Vallée d'Aoste Structure, la quale
oggi non può farlo. Quindi il Governo cerca di accelerare questo
percorso, che però va chiuso con un accordo tra le parti.
Presidente
- La parola al consigliere Chatrian.
Chatrian (ALPE) -
Il collega ha capito perfettamente lo
spirito con cui abbiamo fatto questa iniziativa. Conoscendo il
settore come lei, penso che il nostro ruolo sia di stimolare e
pungolare, per aiutare un mondo che deve avere le carte in regola
anche dal punto di vista, in questo caso, immobiliare o della
proprietà, in modo da poter operare al più presto. L'obiettivo era
ed è di poter velocizzare il più possibile, di scrivere nero su
bianco e di conseguenza fare il contratto, avendo titolo di poter
operare come Vallée d'Aoste Structure.
L'approccio di quella lettera che è stata inviata, ben venga.
Meglio sapere le cose prima di siglare dei contratti e poi saperli
onorare
(a lei piace molto il termine onorare). È
preferibile sapere le criticità a monte e non a valle: grandi o
piccole, è meglio avere tutte le carte sul tavolo prima, in modo
che poi si sigla, si dà gambe, si dà corso e poi si chiude una
partita e se ne apre un'altra. Lei oggi ci dice che la volontà è di
mettere a disposizione del capitale, per poter fare fronte a dei
lavori da fare subito in questi fabbricati: questo è positivo.
L'altro passaggio che riteniamo fondamentale, è l'approccio.
Giustamente da una parte ci devono essere delle linee omogenee e mi
sembra che si stia andando in quella direzione. È anche importante
l'approccio umano, l'approccio personale per affrontare veramente
delle criticità che ci sono, sono in essere e ci sono da diversi
anni, con l'unico spirito che è quello di migliorare e di trovare
delle soluzioni. Penso che questa sia la parte basilare per poter
iniziare un percorso avendone titolo, come diceva poc'anzi lei.
Il secondo
volet
. Immagino che il Governo sia a
conoscenza che diverse cooperative sono interessate a fare il
secondo passaggio. Sarà deciso in questo Consiglio, ma se c'è la
volontà a monte di acquisire il patrimonio, penso che sia
interessante soprattutto in questo momento dare a chi è interessato
la possibilità di acquistare le attrezzature interne, utilizzate o
meno.
Questa è la sintesi che farei a seguito della sua risposta.
Cercate di velocizzare il più possibile, metta pressione dove deve
metterla, sia in Vallée d'Aoste Structure, sia nel suo e nell'altro
assessorato, perché è giusto così, perché altrimenti perdiamo
tempo, soldi e denaro. Oltretutto è un settore dove dobbiamo
cambiare marcia e, come ho detto nelle premesse, ci sono i
presupposti. Peccato che sovente la macchina pubblica non solo è
lenta, ma in certe cose non esiste neanche, e questo più volte
l'abbiamo detto in quest'aula. Però io penso che ci sia della
marginalità e ci siano belle cose da mettere in campo, perché a
Eresaz ho proprio sentito quelle nuove generazioni che vogliono
veramente fare le cose non solo bene, ma diversamente, che vogliono
fare rete e giocarsi la propria partita. A trent'anni o a
venticinque si vuole giocare la propria partita di natura non solo
personale e umana, ma anche imprenditoriale, come probabilmente non
si fa a sessanta o settant'anni. Ho visto quel clima bello del
ragazzo appena laureato, che dopo l'Institut agricole va a studiare
altri cinque anni, che ha visto cosa fanno nell'arco alpino, che è
andato oltre in Europa. Sono quelle bollicine che fanno bene a un
settore in cui non dobbiamo chiuderci, anzi, dobbiamo aprirci. Però
tocca anche a noi aprirci, al di là di maggioranza e opposizione.
Mettiamo da parte quello che è lo
status quo
di certe cose
e, se la politica non ci arriva, lasciamo che chi è più bravo vada
avanti e faccia le sue iniziative. Ho sentito quel clima diverso
rispetto ad altri convegni e ad altri luoghi, di chi si sta
ingegnando perché vuole andare in quella direzione. Io penso che
sia quella la strada più giusta per i prossimi anni.
