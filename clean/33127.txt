Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1595 del 26 gennaio 2011 - Resoconto
OGGETTO N. 1595/XIII - Interpellanza: "Situazione
organizzativa della Società per la gestione di servizi alla
pubblica amministrazione regionale".
Interpellanza
Preso atto della legge regionale 20 dicembre 2010, n. 44
"Costituzione di una società per azioni per la gestione di servizi
alla pubblica amministrazione regionale";
Preso atto altresì, dell'Intesa firmata il 29 dicembre 2010
tra Presidente della Regione e Sindacati;
Appreso da "La Stampa" del 14 gennaio 2011 della grave,
confusa e intricata situazione dei precari assunti presso l'USL
della Valle d'Aosta;
i sottoscritti Consiglieri regionali
Interpellano
il Presidente della Regione per conoscere se intenda:
1) fornire indicazioni sulla situazione organizzativa della
Società per la gestione dei servizi ai sensi della legge regionale
n. 44/2010;
2) precisare lo stato di applicazione dell'art. 3 e dell'art.
4 dell'Intesa con i Sindacati del 29/12/2010;
3) chiarire se, dopo tutte le rassicurazioni fornite nelle
Commissioni consiliari e in sede di dibattito per l'approvazione
del Bilancio regionale sulla garanzia di non veder ridotti né i
posti di lavoro né i servizi forniti dall'USL, attraverso una
razionalizzazione degli stessi, qualcosa sia cambiato e si tornino
a mettere in discussione i posti di lavoro.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, il tema
che vogliamo portare all'attenzione è legato al fatto che abbiamo
dedicato parecchio tempo lo scorso anno alla discussione della
creazione di una società che sarebbe dovuta decollare il 1° gennaio
con l'obiettivo di rispondere ad una delicatissima esigenza: quella
di risolvere il problema dei precari, un problema che è più che mai
attuale, perché, in collegamento con un'interrogazione a risposta
immediata di stamani, esiste la sensazione che la Valle d'Aosta
abbia esagerato con il sistema della precarizzazione, ossia abbia
forzato la mano per ottenere una maggiore flessibilità del lavoro
uscendo dai parametri di riferimento di tutte le altre Regioni. La
cosa che vorremmo assolutamente si chiarisse è che intanto di tale
società in questo momento non c'è traccia, quindi vorremmo
conoscere come si stanno allungando i tempi di tale vicenda, come
si intende farvi fronte. Abbiamo appreso di un importante accordo
con le forze politiche e sindacali, vorremmo sapere dal momento di
quell'accordo quanti incontri avete fatto come Giunta regionale con
i sindacati per definire le tappe che porteranno al funzionamento
di tale società, vorremmo sapere come procedono i lavori.
Effettivamente mi ero già permesso di rilevare che dentro
quell'accordo c'era un articolo estremamente vago, che consentiva
al Governo regionale di procedere abbastanza in modo che non riesco
a capire se coordinato con le forze sindacali o in modo autonomo,
procedere nel rinnovare alcuni contratti laddove era necessario
rinnovarli e questo senza ben specificare con quali criteri e con
quali regole; quindi anche qui questo articolo 4 dell'intesa Giunta
e sindacati come si sta espletando concretamente?
Infine non posso esimermi dal richiamare l'attenzione, spero che
anche da parte del Governo regionale vengano messe a tacere tutte
quelle voci che parlano di pressioni che vengono fatte sui precari
rispetto ad eventuali possibili rinnovi di contratto o assunzioni
nella società per azioni, ossia su questo tema deve esserci
assoluta chiarezza, perché il diritto al lavoro deve essere
garantito, se uno ha un contratto di lavoro anche a tempo
indeterminato, ha delle garanzie dal punto di vista del diritto e
devono essere messe a tacere tutte quelle voci che fanno
riferimento a pressioni sui singoli lavoratori in merito ad
eventuali assunzioni.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Risponderò ai quesiti posti, sul far tacere le voci se mi si
dice come devo spegnere l'interruttore, lo farò, altrimenti io di
voci non ne ho sentite e non so dove siano queste voci, quindi se
viene chiarito...
(interruzione del Consigliere Donzel, fuori
microfono)
...ma la stampa non è voci, il discorso delle voci io... ripeto:
ognuno può dire quello che vuole, anche in quest'aula era già stato
detto che qualcuno aveva fatto promesse su certe cose nei tempi
passati: bene, se si sa chi è che lo ha fatto lo si dica e poi noi
ribadiamo che non c'è nessun tipo di promessa, né di pressione di
nessun genere; questo lo diciamo in modo chiaro a prova di
smentita. Se vogliamo ragionare in termini di quella che è la
realizzazione di quanto è stato proposto come legge... mi stupisce
che il collega dica dal 1° gennaio cosa poteva succedere...
costituire una società non è accendere di nuovo o spegnere una
manopola, o un interruttore: costituire una società vuol dire
creare una serie di atti, di premesse, di condizioni, tant'è che
nella discussione della legge avevamo ampiamente detto che
nell'intertempo ci sarebbe stata l'esigenza di continuare quei
rapporti e di mantenere gli interventi - e questo credo vada nella
logica richiesta dal collega - in modo che non venga a ledere la
funzione e il servizio per i quali queste persone continuano, che è
quello che credo si ritenga la cosa più importante.
Per quanto riguarda la prima domanda:
"fornire indicazioni
sulla situazione organizzativa..."
, si stanno predisponendo gli
atti necessari alla costituzione della società, ovvero atto
costitutivo e statuto, nonché l'avvio dell'operatività della stessa
attraverso la definizione da parte della Giunta degli indirizzi
generali per il reclutamento del personale necessario per
l'erogazione dei servizi all'Amministrazione regionale che faranno
oggetto di confronto con le organizzazioni sindacali. Inoltre è
stato pubblicato sul bollettino ufficiale in data 25 gennaio 2011
l'avviso pubblico per le nomine del Consiglio di amministrazione
del collegio sindacale della società ai sensi della legge n.
11/1997, disciplina delle nomine. La situazione organizzativa della
società pertanto sarà definita entro il prossimo mese di marzo.
"Precisare lo stato di applicazione dell'articolo 3 e
dell'articolo 4 dell'Intesa con i Sindacati del 29/12/2010"
: si
conferma che i contratti a tempo determinato sono mantenuti in
essere fino alla scadenza naturale come previsto dalla normativa
vigente in materia di pubblico impiego, quindi non c'è alcun tipo
di pressione o lesione. Per quanto attiene i contratti in scadenza
prima della costituzione della società, al fine di garantire il
mantenimento del servizio, si provvederà alla riattivazione degli
stessi con decorrenza alla costituzione dell'operatività della
società stessa.
"Chiarire se, dopo tutte le rassicurazioni fornite nelle
Commissioni consiliari e in sede di dibattito per l'approvazione
del Bilancio regionale sulla garanzia di non veder ridotti né i
posti di lavoro..."
: la questione esula dall'ambito di attività
della società che, ai sensi della legge, opera per l'erogazione di
servizi strumentali all'esercizio dei compiti istituzionali
dell'Amministrazione. Per quanto riguarda la situazione del
personale precario dell'USL, credo ci sia stata una richiesta di
precisazione stamattina, la risposta è stata fornita, perché, per
quanto riguarda l'USL, non rientra nella legge dei servizi. Nella
legge che prevede la società di cui stiamo parlando e che sarà a
breve costituita si parla di 4 tipologie di lavori che non sono
ricompresi nell'ambito dei servizi svolti dall'USL, quindi non
c'entra niente, per l'USL il discorso è a parte. Ritengo vi sia la
volontà di mantenere l'impegno preso, anche se non erano stati
accolti quegli emendamenti, che fa oggetto dell'accordo firmato il
29 dicembre con i sindacati per lavorare nell'ambito dei punti con
loro specificati, per vedere le tipologie di attese che devono
essere previste per quanto riguarda le selezioni da fare,
l'indirizzo da dare alla società, la tempistica e la valutazione
dei contratti e poi quello che avete chiesto: il mantenimento, fino
a quando non ci sarà la società, delle persone che attualmente
svolgono questo ruolo. Credo che abbiamo mantenuto pienamente
quello che avevamo detto, con soddisfazione anche delle forze
sindacali con cui abbiamo degli incontri tecnici, perché c'è stato
questo incontro. Adesso si stanno attivando degli incontri tecnici
per vedere nelle singole parti, ossia ognuno svolge un ruolo a
seconda dei temi che sono stati evocati nell'accordo che ho appena
richiamato. Grazie.
Presidente
- La parola al Consigliere Donzel.
Donzel (PD)
- Intanto, al di là del titolo che ha
un'interpellanza, questa iniziativa parla del personale precario,
sia quello che rientra nella società, sia quello che non vi
rientra, perché precari si è sempre sia che si benefici della
possibilità di entrare nella società, sia che si dipenda da un
altro ente che ha dei rapporti stretti con la Regione, quindi
parliamo di precariato in Valle d'Aosta. Se sommiamo il numero dei
precari in Valle d'Aosta, abbiamo una cifra astronomica che non ha
possibilità di rapporto con nessun altro territorio nazionale ed
europeo, in nessun altro territorio dell'Europa sono stati attivati
tanti contratti a tempo determinato con varie tipologie come in
Valle d'Aosta. Mi consenta quindi di dire che l'intenzione era di
affrontare il tema del precariato non solo di chi finisce nella
società, ma anche in generale di tutti quelli che costituiscono
questo abnorme numero che viene occupato in modo eccessivo in tale
forma in Valle d'Aosta.
Ulteriore considerazione: lei mi ha parlato di incontri tecnici,
non ho capito quanti incontri con il sindacato sono stati fatti in
questo mese, ho capito che sono in programmazione degli incontri,
ma non ho capito se ne sono stati già realizzati...
(interruzione del Presidente della Regione, fuori
microfono)
...appunto, in un mese non c'è stato un incontro con le forze
sindacali. Io spero invece che ci sia al più presto un incontro
anche politico, perché non basta firmare un'intesa affinché questa
cammini anche politicamente.
L'altro aspetto è che alla richiesta riguardante il punto n. 2,
rispetto all'intesa con i sindacati, se non ho capito male, lei ha
detto che tutti i contratti che scadono prima della messa in opera
della società vengono rinnovati...
(nuova interruzione del Presidente della Regione, fuori
microfono)
...certo, fino a quando viene costituita la società, però questo
è un elemento di chiarezza, tutti vengono rinnovati. Almeno queste
persone sanno che, finché non c'è la società, hanno il rinnovo del
contratto. Non era scritto:
"tutti"
, era scritto:
"a
seconda delle esigenze di servizio"
, mi consenta di dire che
"a seconda delle esigenze di servizio"
non vuol dire tutti;
adesso lei chiarisce questo punto e io lo accolgo con favore.
Infine, sull'ultimo punto che lei ha trovato anomalo all'interno
di questa interpellanza, vorrà dire che ne prepareremo una
specifica, l'intento era di chiarire se gli impegni presi in sede
di bilancio che garantivano l'occupazione vengono mantenuti. Questa
era la domanda abbastanza semplice, ci sono stati degli impegni
presi in quest'aula, mi sembra che spesso si usi la parola
"razionalizzazione" con un obiettivo che è quello di ridurre i
tempi, le ore, eccetera, si tratta di persone che hanno avuto in
sede di discussione del bilancio la garanzia di avere confermato il
loro posto di lavoro. Si è detto:
"il taglio nella sanità lo
facciamo da un'altra parte"
, adesso però scoprono che gli
vengono ridotte le ore di lavoro, non era propriamente quello che
si era detto in sede di discussione del bilancio, ma, siccome non
se ne può parlare in questa sede, lo approfondiremo successivamente
con più calma.
