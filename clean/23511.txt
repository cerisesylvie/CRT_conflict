Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 2605 del 4 aprile 2007 - Resoconto
OGGETTO N. 2605/XII - Predisposizione di studio sul valore di
mercato del patrimonio edilizio industriale regionale.
(Interpellanza)
Interpellanza
Appreso, dai dati comunicati in II^ Commissione consiliare
permanente, che la valutazione degli immobili industriali di
proprietà regionale varia tra il valore al metro quadro di circa
145€, per gli immobili affittati dalla Rossignol a Verrayes e dalla
STF a Gignod, sino agli oltre 520€ dell'ex Athos Origin di
Pont-Saint-Martin e ai quasi 600€ della Coinca di Verrès, mentre i
canoni di affitto variano da un minimo dell'1,8% del valore
periziato (OMV Pont-Saint-Martin), sino ad un 9,6% (Athos Origin
Pont-Saint-Martin), pari ad un affitto annuo metro quadro variabile
da 3,76€ a oltre 35€;
Ribadita la necessità di un'azione perequativa nei confronti
di tutte le imprese, di capitali o cooperative, non solo per una
esigenza di giustizia, ma anche al fine di promuovere lo sviluppo
produttivo della nostra Regione;
Ricordata la legge regionale n. 1/98 che indicava al 2% il
canone di locazione di tali immobili e che si è dimostrata negli
anni un'efficace strumento legislativo;
il sottoscritto Consigliere regionale
Interpella
l'Assessore competente per conoscere se intenda:
1) predisporre uno studio sul vero valore di mercato del
patrimonio edilizio industriale regionale, con particolare
attenzione a quella maggioranza di stabilimenti che, per vetustà,
dislocazione e specificità tipologica, sono scarsamente appetibili
dal mercato e quindi non possono essere affittate ai canoni
attuali;
2) ridare vita alla legge 1/98, abrogando le norme successive
che, in nome di un adattamento alle prescrizioni dell'Unione
europea in materia di concorrenza, hanno complicato e appesantito
tutta la gestione del settore;
3) ad aprire un tavolo di confronto con le associazioni di
categoria degli industriali, al fine di predisporre uno piano di
investimenti che consenta la costruzione di nuovi immobili
industriali regionali, efficienti e economicamente ottimali nel
rapporto qualità/prezzo, utilizzando le aree disponibili già
facenti parte del patrimonio regionale.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Pensavo rispondesse l'Assessore La
Torre... sono contento di dare lavoro all'Assessore Marguerettaz,
stamani. Abbiamo preso atto dei dati che lei ha comunicato alla II
Commissione sulla valutazione degli immobili industriali della
Valle d'Aosta, fra l'altro è l'inizio questo di una discussione che
faremo più in là; da questi dati si evince che la valutazione al
metro quadrato va da 145 euro per gli immobili affittati dalla
"Rossignol" a Verrayes a 520 euro della "Atos Origin" di
Pont-Saint-Martin, la differenza fra 150 ad oltre 500 euro non è
giustificata dal nuovo e dall'usato, perché sul mercato si sa che
se il nuovo costa 100, l'usato costa 60 e non 20. Evidentemente qui
ci sono state delle sperequazioni dal punto di vista delle
valutazioni. Si arriva alla "Coinca" di Verrès a quasi 600 euro.
Sui canoni di affitto si ottengono poi dei dati di percentuali
altrettanto sballati, perché si va da 1,8% della "OMV" di
Pont-Saint-Martin a 9,6% dell'"Atos Origin" di Pont-Saint-Martin e,
accoppiando le due cose, che ha una delle valutazioni a metro
quadrato più alte e ha un affitto percentualmente più alto viene a
pagare circa 10 volte quello che pagano quelli che pagano meno;
quindi c'è una sperequazione fra le valutazioni e gli affitti che
si moltiplica, con un effetto disarmante.
Il problema è capire cosa si vuole fare in questa situazione. La
proposta che facciamo è quella di ridare vita alla legge n. 1/1998,
con il 2% per tutti; quella legge lì l'abbiamo superata pensando di
fare una cosa molto intelligente, per paura di un'Europa che mai si
era mossa su questo argomento; credo che si possa fare un "mea
culpa" - credo di averla pure votata io la legge vigente -, ma
nulla vieta di prendere atto che non ha funzionato, che ha portato
dei disastri e che si possa tornare indietro.
Infine, ci interessava capire se al posto di dare mano libera ai
dirigenti della "VdA Structure" di fare capannoni e altre cose che
poi nessuno vuole affittare perché costano troppo e non rispondono
alle esigenze delle industrie, se si volesse prendere la buona
abitudine di coinvolgere le forze produttive per andare ad
adattare, ristrutturare, mettere a posto gli stabilimenti
industriali sulle effettive esigenze della classe imprenditoriale
valdostana o di chi si vuole installare a livello produttivo in
Valle d'Aosta.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Innanzitutto ringrazio il collega
Sandri, perché mi dà l'opportunità di avviare una discussione che
proseguiremo nell'ambito delle mozioni.
Inizio con il fare alcune considerazioni rispetto alle premesse.
Credo, ancor prima di analizzare le premesse, che in questo
Consiglio sia corretto affrontare un tema molto importante;
tuttavia credo che lo si debba fare con serietà e questo vuol dire,
da un lato, analizzare i bisogni e, dall'altro, verificare quali
sono le effettive possibilità che abbiamo di intervenire e quelle
che sono le strade della legalità che possono essere intraprese,
sottolineo "legalità". Infatti, oggi come oggi, e ancora di più
nell'avvicinarsi al 2008, non dovremo appiattirci su posizioni che
sono posizioni dove diamo tutto a tutti e gratis. Secondo me è una
cosa possibile, ma io non ci sto, perché non è né serio, né
praticabile; diamo le condizioni migliori, sì, ci sto ed è
importante fare un approfondimento su questo tema.
Collega Sandri, le valutazioni che ho dato in Commissione sono
delle valutazioni che sono state effettuate dalla "Reag", è una
società leader nel settore, ha asseverato come previsto dal Codice
civile le sue perizie, quindi quando lei dice al punto n. 1
dell'interpellanza predisporre uno studio sul vero valore, vuol
dire che quei valori sono falsi. Allora la invito, se ha degli
elementi, ad andare in Procura a denunciare la "Reag" per aver
asseverato una perizia falsa. La invito anche a dare questi
elementi al sottoscritto o all'Assessore La Torre, perché non è che
dobbiamo difendere un valore che abbiamo preso per quello che è,
cioè una perizia asseverata da una società che fa questo, di
mestiere.
Rispetto al ragionamento che lei fa, non entro nel merito,
perché non conosco bene tutti i criteri di estimo; le faccio solo
presente che l'"Atos Origin" a Pont-Saint-Martin ha un immobile che
non so se si ricorda i "black out" delle 2 estati fa; allora c'è
stato un "black out" e i signori dell'"Atos" avevano preso una
pagina intera de "Il Sole 24Ore" in cui avevano illuminato solo un
piccolo puntino su tutto lo Stato italiano, Pont-Saint-Martin e
avevano fatto emergere che quello era lo stabilimento più sicuro di
tutta Italia, in quanto in virtù della sua tecnica costruttiva, era
fatto con dei locali inaccessibili, ma inaccessibili alle persone,
all'acqua e probabilmente anche rispetto a qualsiasi altro tipo di
calamità, dotati di una serie multipla di gruppi di continuità che
nel caso in specie, dove è mancata l'energia elettrica, ha avuto la
possibilità di mantenere in sicurezza e in efficienza tutti i "Data
center" e tutti i dati possibili e immaginabili.
Lei comprende che l'"Atos Origin" ha un valore che è diverso
rispetto a un valore di un altro immobile industriale, che ha delle
modifiche. Tuttavia, se lei ha degli elementi, credo che sia
corretto sedersi attorno a un tavolo e verificare queste perizie
che sono state fatte in modo errato che possono essere viste, però
amerei che questo discorso fosse non solo un annuncio, ma una cosa
concreta. Le do la mia massima disponibilità, ad oggi non ho né
informazioni, né dati che possono dirmi che quei dati sono falsi.
Quando lei mi fa un raffronto fra il valore di affitto, anche lì,
il canone di affitto è assolutamente slegato al valore peritale.
Come lei sa, nella legge abbiamo introdotto un conferimento ad una
società e abbiamo imposto - del resto, è previsto dal Codice civile
- che le condizioni negoziate fossero onorate dalla società
conferitaria, quindi parte di questi canoni sono stati negoziati
precedentemente con criteri e condizioni che nulla hanno a che
vedere con il valore di conferimento. Per darle un elemento in più,
il valore di conferimento non è il valore di vendita e nelle
perizie fatte dalla "Reag" è scritto chiaramente che se il bene
viene conferito a una società totalmente pubblica, il criterio di
continuità dei valori ha un determinato valore, se deve essere
venduto il valore è più alto.
Rispetto alle percentuali che lei indica in premessa, le devo
contestare il fatto che il valore di affitto è stato determinato in
un momento precedente e il valore di perizia è stato aggiornato
all'atto del conferimento, non sono stati calcolati con dei criteri
percentuali. Quando mi si chiede di ridare vita alla legge n.
1/1998, non è che mi stupisco che la politica possa evolversi e
riprendere dei ragionamenti, quello che dico è che il legislatore è
il Consiglio regionale, possiamo proporre qualsiasi tipo di legge
anche che riprende dei concetti che avevamo e non abbiamo più; dico
solo che, nell'ambito di queste leggi, facciamo una legge che sia
dotata di tutti i pareri possibili, fra cui il parere di
compatibilità con le norme europee, con le norme di contabilità
pubblica e qualora qualcuno facesse emergere dei dubbi, inviare
alla CE questa legge che, avendo un riflesso per le attività
produttive, deve essere compatibile con gli aiuti di Stato; quindi
se qualcuno ha delle soluzioni e delle proposte, credo che il
sottoscritto e soprattutto l'Assessore La Torre - perché questi
sono provvedimenti che si inseriscono in una politica industriale -
li analizzeranno serenamente, e così nell'ambito dei confronti con
le associazioni di categoria, credo che questo sia indispensabile
per addivenire a una proposta di legge sostenibile.
Fino ad oggi, per non avere dei provvedimenti che sconfinano
nell'ambito degli aiuti di Stato, abbiamo un solo criterio che è
compatibile: quello del valore di mercato, quindi qualora gli
edifici pubblici o di società pubbliche siano locati o dati ad
altro titolo a soggetti che svolgono un'attività produttiva, devono
avere un valore di mercato. Questo è un ragionamento che ha delle
diversità, perché se lei, collega Sandri, va a comprare del terreno
per edificare o fare una attività industriale a Cavaglià, forse
compra un terreno a delle condizioni diverse rispetto a quelle che
può ottenere comprando un terreno a Saint-Christophe. D'altra
parte, nell'ambito delle abitazioni, se lei compra una casa nel
centro di Aosta o la compra in periferia, troverà dei valori
diversi; se la compra a Courmayeur avrà ancora dei valori
diversi!
Quindi dire "tutto uguale"... non è così, come non è così dal
punto di vista imprenditoriale. Abbiamo fatto in passato delle
attività importanti; si ricorderanno i Consiglieri quando abbiamo
costruito una rubinetteria a Cogne, ma nessun imprenditore è venuto
a chiederci neanche a tassi molto concorrenziali di mettere in
piedi un'attività produttiva a Cogne. C'erano degli artigiani
locali che possono avere immaginato di avere dei depositi e delle
soluzioni, ma rispetto a questo quindi, collega Sandri, lo diremo
negli indirizzi, il Consiglio regionale ha un dovere, che è quello
di dare le condizioni migliori ai soggetti che svolgono un'attività
produttiva, concordo con lei, e se questo è l'obiettivo sono
d'accordo! Non cadiamo però nella demagogia di dire chi è più
bravo, cioè non vorrei sentir dire nell'ambito della discussione:
"il Governo è cattivo e i Consiglieri sono buoni, il Governo è
cattivo perché vuole chiedere un sacco di soldi alle imprese e i
Consiglieri sono bravi perché darebbero questi immobili
gratuitamente"... se così fosse, sono costretto ad evidenziare un
atteggiamento politicamente scorretto. Se partiamo dalla
condivisione che dobbiamo dare le condizioni migliori, bene. Se
qualche Consigliere ha delle idee sostenibili e nel solco della
legalità migliorative, non è questione né di maggioranza, né di
minoranza, siamo disposti ad analizzarle; evitiamo, però, di fare
delle speculazioni. Il confronto fra conduttore e proprietà è
sempre un rapporto dialetticamente aperto e non ho mai sentito un
conduttore dire che vuole pagare di più e mai un proprietario che
dice che vuole incassare di meno! Nell'ambito di una corretta
dialettica credo che - come ente pubblico che non ha come obiettivo
quello di fare delle speculazioni, né di massimizzare il reddito -
abbiamo, come ragionamento, quello di fare un confronto.
Collega Sandri, non c'era nell'interpellanza, ma lei lo ha
introdotto, l'"Espace Aosta"; le ricordo che l'"Espace Aosta" è
stata un'operazione concepita nei primi anni '90, un'operazione che
ha beneficiato di importanti finanziamenti europei e per averli
l'allora Governo e gli allora amministratori presentarono all'UE un
piano, in cui dissero all'UE che se questa avesse finanziato
l'operazione, l'acquisto e la ricostruzione, quanto a loro
avrebbero fatto delle infrastrutture e avrebbero investito e avuto
un rendimento rispetto a quell'investimento di una certa misura;
quindi oggi questi documenti sono un po' le tavole di pietra che
governano l'attività degli amministratori attuali. Qualora ci siano
delle idee, confrontiamoci, nulla è immodificabile, da quel punto
di vista sono molto laico, ci mettiamo attorno a un tavolo,
guardiamo i documenti, li rileggiamo e vediamo come possiamo
modificarli e se queste modifiche sono compatibili con i
finanziamenti avuti in allora. Se così è, il discorso che stiamo
facendo in quest'aula ha un significato; se dobbiamo prepararci a
una campagna elettorale per portare delle opzioni rispetto alle
varie forze politiche è legittimo, non lo condivido, non ritengo
che sia neanche corretto, ma ne prendo atto!
Presidente
- La parola al Consigliere Sandri.
Sandri (GV-DS-PSE)
- Intanto bisogna ringraziare
l'Assessore per essere entrato nel problema. Mi permetta prima di
tutto due osservazioni, alla parola "laico" preferisco la parola
"intelligente"... se lei ha voglia di fare un confronto
intelligente non c'è problema. Credo che anche intelligente sia
fare una revisione di tutto quello che è stato finora, per cui la
vedo un po' populista - anche se capisco che lei deve vendere il
suo Governo - dire dare tutto a tutti e gratis; quando io ho citato
la legge proposta e portata a termine da Demetrio Mafrica, parlo di
una legge che ha dato degli ottimi frutti, non gratis, ma al 2% e
non a tutti, ma a quelli che avevano dei piani industriali di un
certo pregio; quindi qui non si sta parlando di fare i populisti,
ma di cercare di capire che non siamo degli immobiliaristi, forse è
questo che lei non ha tanto capito, perché pur prendendo atto della
sua disponibilità - a parole -, bisogna prendere anche atto che il
meccanismo che è stato messo in piedi è un meccanismo da
immobiliaristi. Noi dobbiamo valorizzare questi immobili, fra
l'altro è scritto così nel provvedimento che lei ci presenterà
negli indirizzi strategici; l'indirizzo strategico, uno che lei ha
proposto dice:
"valorizzare i beni immobili"
, cioè non dare
una mano all'industria, ma valorizzare i beni immobili. Qui "casca
l'asino", nel senso che noi dobbiamo cambiare obiettivo e proporci
di aiutare la produzione industriale, aiutare gli imprenditori e i
lavoratori dell'industria e delle attività produttive, e questo si
può fare cercando di capire cosa si può fare di meglio. Se non si
fa questo, il rischio è che noi, invece di aiutare le imprese, le
sfruttiamo per ottenere i bilanci positivi di "VdA Structure". Alla
fine quello che sembra è questo: che dobbiamo dimostrare che "VdA
Structure" sta in piedi; lei fa cenno di no, mi fa piacere, ma
questa è l'impressione! Fra l'altro - e qui la prima proposta che
faccio -, visto che si parla di "intendimenti", credo che "VdA
Structure" debba essere eliminata e sostituita con un'agenzia
regionale non a scopo di lucro, in modo che non ci sia problema di
far quadrare in base alla normativa nazionale.
La seconda cosa, la legge n. 1/1998, nessuno l'ha mai impugnata
a livello europeo, non c'era alcuna procedura di infrazione in
materia, nessuno l'ha mai notificata, non capisco perché non si
possa rimettere in vita una legge che seriamente diceva...
(interruzione dell'Assessore Marguerettaz, fuori
microfono)
... la presenterò questo pomeriggio, è già pronta... diceva il
2% è quello che si paga per le industrie, 2% "A", 2% "B", 2% "C",
2% "E", 2% "F"... questo è fare della correttezza nei confronti di
tutti.
Annunciando questa intenzione per il pomeriggio di presentare
questa proposta di legge, mi rendo disponibile per la questione dei
valori. Qui i valori non sono falsi, ovviamente, ma il problema è
capire a che verità rispondono. Se è la verità dell'immobiliarista
è chiaro che io li faccio andare alle stelle; se l'obiettivo finale
non è dare forza alle industrie, ma valorizzare gli immobili, è
chiaro che do l'indicazione di dire: "io voglio il valore di
mercato"! È chiaro che i valori di mercato sono diversi, ma la
concorrenza industriale è uguale in tutto il mondo e noi siamo
confrontati con i Cinesi che hanno dei costi di infrastrutture che
sono 1/10 dei nostri e noi cosa facciamo, facciamo i furbarelli?
No, noi dobbiamo essere quelli che devono proprio controbilanciare
gli immobili di Cavaglià come dice lei...
Marguerettaz
- (fuori microfono) ... ma in Cina non
pagano le pensioni e le previdenze come paghiamo noi...
Sandri (GV-DS-PSE)
- ... non prendono neanche gli
stipendi di Consigliere regionale che prendiamo noi, per quello, in
Cina! Li ho visti tutti in divisa, per cui non credo che sia un
gran bel vivere!
Marguerettaz
- (fuori microfono) ... ci sono un sacco di
miliardari...
Sandri (GV-DS-PSE)
- ... su una popolazione di un
miliardo e trecento milioni non so come se la godono! Prendiamo
l'esempio di Cavaglià, ma vogliamo mettere gli imprenditori di
Pont-Saint-Martin e di Morgex in condizione di competere con quelli
di Cavaglià o dobbiamo razziarli? È questo il problema! Non dico
che si debba fare qualcosa di illegale, ma si deve fare tutto ciò
che è possibile per mettere a disposizione di questa gente qua...
in modo che ci sia competitività.
Credo che questa sia una strada su cui ci vogliamo confrontare,
credo che anche una revisione dei valori che sono stati messi possa
essere fatta, perché essendo degli indirizzi diversi, magari i
criteri di valutazione non sono stati esattamente tutti presi in
considerazione, sarà stata asseverata -, ma lo ha detto anche lei
questo -, se fosse per la rendita queste perizie non sarebbero
vere; quindi il valore è un termine relativo, credo che siano tutti
terreni su cui si debba lavorare. Per non tediare ulteriormente e
tenuto conto che avremo più in là qualcosa, la informo che ho
presentato degli emendamenti agli indirizzi strategici.
