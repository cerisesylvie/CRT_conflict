Classificazione
ASSISTENZA SANITARIA E OSPEDALIERA



Oggetto del Consiglio n. 2269 del 7 marzo 2012 - Resoconto
OGGETTO N. 2269/XIII - Interrogazione: "Iniziative per
ridurre i tempi di attesa per l'effettuazione di alcune prestazioni
sanitarie e visite specialistiche presso il servizio sanitario
pubblico".
Interrogazione
Appreso che i tempi di attesa per l'effettuazione di alcune
prestazioni sanitarie (quali ad esempio risonanze e tac) e visite
specialistiche presso il servizio pubblico si attestano nell'ordine
di diversi mesi;
Considerato che si tratta di esami importanti per
diagnosticare l'effettiva patologia del paziente e che, quindi,
quest'ultimo si trova a dover ricorrere all'erogazione privata
della prestazione, con costi tutt'altro che contenuti;
Venuti a conoscenza che quelle stesse prestazioni sono
fruibili privatamente nello spazio di qualche giorno all'interno
dello stesse strutture pubbliche e che spesso sono effettuate dallo
stesso medico del servizio sanitario pubblico che svolge attività
di libero professione intramuraria;
Giudicati eccessivi i tempi di attesa per talune prestazioni
sanitarie e ritenuto che pertanto, in tali casi, il ricorso da
parte dell'assistito alla prestazione professionale intramuraria
non costituisca una libera scelta, ma un obbligo imposto dalle
proprie condizioni di salute;
i sottoscritti Consiglieri regionali
Interrogano
l'Assessore alla sanità, salute e politiche sociali per
conoscere:
1) quali motivazioni stanno alla base dei lunghi tempi di
attesa di alcune prestazioni sanitarie erogate dal servizio
pubblico;
2) quali strategie e scelte organizzative sono state messe in
campo per fronteggiare il problema e migliorare la qualità del
servizio offerto in termini di diminuzione delle liste di
attesa.
F.to: Carmela Fontana - Donzel - Rigo
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio la Consigliera
Fontana per aver posto questa domanda, proprio per comunicare
quello che stiamo facendo in questo settore.
Sulla prima domanda:
"quali motivazioni stanno alla base dei
lunghi tempi di attesa di alcune prestazioni"
, le motivazioni
che abbiamo analizzato in modo ben preciso sono molteplici, sono
motivazioni che sono anche alla base, a livello nazionale, di
alcuni sforamenti delle liste di attesa. Esse possono essere, a
titolo esemplificativo e riportando le più frequenti, le seguenti:
domanda eccessiva nonostante un'offerta adeguata, inappropriatezza
della domanda, organizzazione dell'attività, della struttura o del
professionista. Apro una parentesi, quello che a me preoccupa di
più...non solo in generale chi deve gestire i servizi sanitari, è
l'inappropriatezza della domanda, cioè si sta prendendo atto da
alcuni anni che aumentano sempre più le richieste inappropriate,
che non sono diciamo considerate - alla luce delle analisi che
vengono fatte - corrette, e queste vanno ad intasare le liste di
attesa.
Nel caso specifico della Valle d'Aosta, le ultime criticità che
abbiamo individuato ben definite sono: le visite allergologiche, le
visite reumatologiche, gli ecocardiogrammi e le risonanze
magnetiche dell'encefalo, della colonna cervicale e colonna
lombosacrale. Le cause che hanno portato a questo sforamento in
questi settori sono in parte dovute alla difficoltà di reperire
medici specialisti in determinati settori - visite allergologiche e
reumatologia - ed in parte all'elevata richiesta, come dicevo,
soprattutto di risonanze magnetiche. Va sottolineato che
dall'ultimo rapporto nazionale di monitoraggio dei LEA, redatto dal
Ministero della salute, del novembre 2011, emerge che la Valle
d'Aosta presenta un numero molto ridotto di criticità e con tempi
di attesa ampiamente al di sotto della media. Però noi dobbiamo
occuparci di quello che succede oggi, quindi cercare di migliorare
il più possibile.
"Quali strategie e scelte organizzative sono state messe in
campo per fronteggiare il problema
": innanzitutto il piano
attuativo per i tempi di attesa, successivo alla delibera di questa
estate di cui abbiamo già parlato in un'altra interpellanza, piano
attuativo che è già in essere da parte dell'azienda, prevede le
seguenti soluzioni (alcune già messe in atto): revisione
dell'agenda di prenotazione con divisione delle prime visite dai
controlli e con definizione dei codici di priorità, questo è un
punto focale importante, come ho già sottolineato altre volte, e
che purtroppo non viene rispettato in gran parte dai prescrittori,
cioè quello di definire con precisione il codice di priorità,
ovvero l'urgenza, l'urgenza differita ed il controllo. Questo, se
applicato in modo corretto, permetterebbe di non andare ad intasare
le liste di attesa, perché se si ritiene che una richiesta è
un'urgenza differita, la posso mettere ad un determinato tempo, se
è un controllo la posso mettere ad un tempo più lungo, se è
un'urgenza bisogna segnarlo e la persona viene vista subito.
Soprattutto si è visto che non è mai specificato bene sulle
richieste se prime visite o controlli, quindi di fronte al
cittadino che arriva al CUP, l'operatore si trova nella situazione
di dover fare tutta un'infornata unica di richieste che vanno ad
accumularsi, soprattutto nei settori che dobbiamo ancora migliorare
che sono quelli delle risonanze magnetiche. Per l'allergologia sono
state aumentate le ore al medico specialista ambulatoriale, mentre
la definizione dei percorsi di semplificazione della gestione di
alcune patologie con revisione delle modalità di presa in carico
dei pazienti fra specialista e medico di medicina generale...alla
fine del 2011 sono stati definiti i percorsi per i pazienti
diabetici nefropatici e nel 2012 saranno definiti quattro percorsi,
fra cui uno per le malattie cardiovascolari - quindi che includono
anche la richiesta di ecocardiogramma - e la visita
reumatologica.
Abbiamo messo in piedi un protocollo fra medici di medicina
generale e specialisti, per cui i pazienti, qualora siano inviati
dallo specialista, verranno presi in carico dallo specialista, il
paziente uscirà dallo studio dello specialista già con le richieste
mediche, quindi non dovrà fare il passaggio dal medico di medicina
generale, ed andrà direttamente al CUP a prenotare. Questo è quello
che è iniziato: si è iniziato con il diabete e la nefrologia.
Questo permetterà di ridurre i passaggi dei pazienti fra
specialista e medico di medicina generale, soprattutto di governare
le richieste dei controlli, perché il controllo deve essere dato
dallo specialista al momento della visita, quindi quando il
paziente esce dallo studio dello specialista deve già avere la
prenotazione della visita di controllo. Qualora lo specialista
decida che, valutato il paziente, non c'è bisogno di ulteriori
controlli, lo rinvia al medico di medicina generale per la chiusura
del caso. Questo è un protocollo importantissimo, che io sto
monitorando attentamente, e sul quale credo veramente. Ci sarà
l'aumento nell'offerta degli ecocardiogrammi in questo piano
attuativo che abbiamo previsto.
Si stanno valutando strategie per aumentare la richiesta di
risonanze magnetiche, nonostante gli ultimi anni siano state
implementate una serie di attività. Come sapete, è stata installata
un'apparecchiatura a Donnas per la risonanza magnetica; i primi
tempi abbiamo preso atto che cittadini che sono di Aosta o della
Media Valle si rifiutavano di andare a Donnas, nonostante ci fosse
la possibilità di un posto prima, ma adesso cerchiamo di
sensibilizzare la popolazione che comunque questa macchina in più è
stata attivata. Quindi abbiamo messo in piedi una serie di cose,
anche perché trovo correttissimo che si espongano questi problemi
qualora ci siano le criticità; pertanto, se ci sono poi anche dei
suggerimenti, siamo qui ad ascoltare attentamente. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente. Volevo ringraziare
l'Assessore per le risposte che mi ha fornito, dettagliate, e
soprattutto la buona volontà che c'è da parte sua per risolvere
questa problematica.
Ritorno con questo problema, anche se non era mia intenzione,
perché in questi cinque anni penso che sulle liste di attesa non ci
sia stato un mio collega che non abbia portato questa problematica
su tutti i casi. Meno di un mese fa, anche il collega Pino...non
sto lì a ripetere, perché è stato esaustivo nell'illustrare come
stanno le cose. Ma adesso voglio parlare di me personalmente,
altrimenti magari nessuno ci crede. Sono due anni che voglio
riuscire ad avere una diagnosi per un problema che ho...ero andata
in ospedale, e devo dare merito che, dove mi sono presentata, ho
trovato un medico - di cui non è giusto dire il nome - che è stato
eccezionale, non solo bravo, il quale mi aveva detto di fare delle
terapie all'IRV. Sono andata all'IRV e, per queste cose che dovevo
fare, i tempi di attesa erano naturalmente di sei-sette mesi; io
purtroppo avevo male, quindi sono andata a pagamento. Mi metto nei
panni di quelle persone che non hanno la possibilità di affrontare
queste spese, e sono tante. Quando una persona ha bisogno, non si
può parlare di liste di attesa di cinque-sei mesi...anche perché,
quando approviamo il bilancio, quello della sanità è l'unico
Assessorato a cui non vengono tolte le risorse, proprio nella
funzione di dare dei servizi alla cittadinanza.
La questione "risonanza magnetica": anch'io da settembre sono
passata al 20 gennaio, ho aspettato cinque mesi, e dopo cinque mesi
ho detto: finalmente! Mi prenoto per una visita alle spalle: i
tempi di attesa non glieli dico...allora vado a pagamento. Lì mi
dicono che devo andare da un neurochirurgo perché ho problemi al
collo; vado dal neurochirurgo e dopo due giorni mi visita, e mi
pago la seconda visita. Mi manda a fare delle analisi, mi consiglia
di rivolgermi alla reumatologa. Lì sono scoppiata, Assessore,
perché prima sono stata zitta, ho pagato, mi sono detta me lo posso
permettere, ho male...anche perché sono due anni che vado avanti
così! Telefono ai primi di febbraio, il posto della reumatologa c'è
il 2 luglio; allora mi sono arrabbiata! Ho detto: senta, io ho
veramente male! Mi hanno detto: mi faccia due righe di reclamo,
sennò i tempi sono a luglio. E anche qui dovrò andare... Ma non è
solo questo, è venuto un signore che conoscevo e mi dice che ha
prenotato il bambino che aveva problematiche, adesso non so bene,
ma se vuole le porto la fotocopia dell'impegnativa, aveva mal di
testa...il 2 ottobre! Ma io sfido chiunque che ha delle
problematiche...
(interruzione del Consigliere Lattanzi, fuori
microfono)
...lo so, Lattanzi, che pensi che non è...ma sono problemi che
toccano tutti i cittadini e se provate ad andare a fare la coda e
ad avere bisogno, vi rendete conto che non dico delle
stupidaggini!
Mi chiedo se veramente si possono evitare questi tempi, perché
anche sulla risonanza...se andavo ad Ivrea dopo una settimana
passavo, se vado a Torino i tempi sono...mi chiedo: l'IRV è
convenzionata? So che c'è anche posto, ma mi sembra che abbiate
dimezzato l'importo che davate prima...lo capisco, però qualcosa
dobbiamo fare! Noi mandiamo la gente fuori Valle, Presidente, lei
sa bene che la benzina sta arrivando quasi a 2 euro, l'autostrada
costa, ma come fa ad affrontare un povero diavolo, se ha problemi
di salute, questa situazione? Non sto facendo la colpa a nessuno,
sto dicendo che, con tutti i soldi che spendiamo sulla sanità, sono
convinta che abbiamo dei bravi medici ed abbiamo anche
l'eccellenza...questo non è parlare male; allora queste criticità
vediamo veramente...perché non può essere che per una visita devo
aspettare sei mesi altrimenti devo andare a pagamento! Pensate ad
una persona che prende il trattamento minimo...se poteva fare
quello che ho fatto io! Io non parlo per me, che bene o male l'ho
risolta, ma parlo per tutti quei cittadini...andiamo incontro a
queste persone. Ho capito la buona volontà, ma vedo che sono cinque
anni che affrontiamo questa problematica e di miglioramenti ne ho
visti pochi, su questi temi che lei stesso ha detto. Le chiedo una
maggiore attenzione per risolvere queste problematiche. Grazie.
