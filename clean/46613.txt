Classificazione
BILANCIO E CONTABILITA' REGIONALE
EDILIZIA
Edilizia pubblica



Oggetto del Consiglio n. 3021 del 23 novembre 2023 - Resoconto
OGGETTO N. 3021/XVI - Approvazione di risoluzione: "Impegno a
ripristinare e aumentare le dotazioni finanziarie del fondo sociale
per l'affitto e del fondo per la morosità incolpevole".
Bertin (Presidente) -
Punto n. 92. Per l'illustrazione,
ha chiesto la parola il consigliere Malacrinò, ne ha facoltà.
Malacrinò (FP-PD) -
Buonasera a tutti, cercherò di essere
il più sintetico possibile.
Come sappiamo, la presente risoluzione è stata presentata in
data 6 aprile 2023 a seguito di un'altra iniziativa proposta dai
gruppi di posizione relativa al tema della morosità incolpevole
bando affitti. Si tratta di un'iniziativa che è stata presentata
anche in altre Regioni e Comuni senza alcuna distinzione politica.
Vi è infatti anche una richiesta analoga da parte della Regione
Liguria, che, con lettera del 7 marzo 2023, chiede al Governo la
massima collaborazione per inserire i fondi necessari da inserire
nel Fondo sociale affitti e nel Fondo morosità incolpevole
nell'agenda di Governo.
Leggo una parte del documento citato: "I tagli al Fondo sociale
affitti e al Fondo morosità incolpevole renderebbero le Regioni e i
Comuni impossibilitati a fornire il necessario contributo alle
famiglie con fragilità economica e sociale".
Do per letta la risoluzione, visto che comunque è in piedi da
parecchio tempo.
Preso atto che la scelta del Governo nazionale di non finanziare
il Fondo affitti incide in modo devastante sulla già grave
situazione abitativa del Paese alle prese con costi e locazioni
insostenibili, tutto ciò avviene in un momento di totale assenza di
misure nazionali di contrasto alla povertà, con quest'iniziativa il
Consiglio regionale impegna la Giunta regionale ad agire in sede di
Conferenza Stato-Regioni e invita i Parlamentari valdostani a
sollecitare il Governo e il Parlamento affinché vengano
ripristinate e aumentate adeguatamente le dotazioni finanziarie del
Fondo sociale per l'affitto e del Fondo per la morosità
incolpevole.
Presidente -
La discussione generale è aperta, per la
Lega, la parola al consigliere Manfrin.
Manfrin (LEGA VDA) -
Ho apprezzato particolarmente per
una volta l'iniziativa anche qui politica, importante da parte
della maggioranza; quello che però ho notato è che forse qualche
collega di maggioranza che è molto attento, e devo riconoscere che
studia e si prepara sui temi, si è probabilmente fatto trascinare
in maniera inconsulta da parte di qualche altro collega in una
disputa politica, perché il collega Malacrinò ha citato una lettera
che Regione Liguria ha inviato al Governo nazionale, corretta, che
non è una risoluzione o una mozione di Consiglio, quindi non ci
sono Consigli regionali che hanno votato un invito di questo tipo,
ma tant'è anche ci fossero stati dei Consigli regionali di
orientamento politico opposto rispetto a quello del Partito
Democratico che avessero votato quest'iniziativa o questa mozione,
c'è un problema di fondo, e su questo arriverò a fine del mio
intervento ma vorrei anche chiarire una cosa. Ci sono tutta una
serie di premesse molto interessanti su questa risoluzione che non
tengono conto di una cosa, perché questa risoluzione non mira
ovviamente a chiedere davvero un ripristino dei fondi, lo sappiamo
tutti: questa mozione o questa risoluzione mira semplicemente a
fare una critica politica all'attuale Governo perché si imputa
l'attuale Governo ad aver tolto i fondi per la morosità
incolpevole.
Ho fatto una piccola ricerca dove si trovano le dichiarazioni
del segretario del Partito Democratico Elly Schlein che ha accusato
l'attuale Governo di aver cancellato un fondo da 330 milioni di
euro di supporto per gli affitti. Il fondo, che si chiama Fondo
nazionale per il sostegno all'accesso alle abitazioni in locazione,
è stato creato nel 1998 dal Governo D'Alema e deve essere
obbligatoriamente rifinanziato dal Governo ogni anno dalla legge di
bilancio. Il Ministero delle infrastrutture, che viene citato
ovviamente all'interno dell'iniziativa, deve poi applicare un
decreto per distribuire alle Regioni le risorse che vengono
assegnate ai beneficiari tramite bando, esattamente come succede da
noi. In base ai dati che sono stati pubblicati e che mi sono
studiato quando finalmente ho visto quest'iniziativa dalla Camera
dei Deputati, dalla Corte dei conti, dalla Ragioneria dello Stato e
anche dal Ministero delle infrastrutture, da quando esiste questo
fondo, è stato cancellato cinque volte, quindi dal 1998 ad oggi per
cinque volte questo fondo è stato cancellato e non sono stati messi
i fondi a disposizione.
Nel 2001 in realtà ha avuto il suo picco massimo con 335 milioni
di disponibilità ma non ha ricevuto nessun finanziamento in cinque
occasioni. Nel 2012, durante il Governo Monti, di cui la Lega non
faceva parte, nel 2013 durante il Governo Letta, di cui la Lega non
faceva parte, nel 2016 durante il Governo Renzi, di cui la Lega non
faceva parte, nel 2017 e nel 2018 con Presidente del Consiglio
l'onorevole Gentiloni, che ovviamente non vedeva il supporto della
Lega. Questo fondo è stato cancellato cinque volte e in tutte e
cinque da Governi di Sinistra. Non mi ricordo delle iniziative
analoghe.
Questo fondo è tornato a funzionare da dopo il 2018, ad esempio,
con il primo Governo Conte che ha cominciato a mettere le prime
risorse, o con l'ultimo Governo Draghi che poi ha messo 330 milioni
di euro di disponibilità, quindi non soltanto non ha messo quelle
disponibilità, ma poi il Governo Draghi aveva già previsto,
esattamente come il Governo Conte di cui faceva parte il Partito
Democratico, che il fondo non venisse finanziato nel 2022 e nel
2023. Erano già previsioni contenute nelle finanziarie dei Governi
presieduti da Conte prima e da Draghi poi. Questa è la previsione
che il Partito Democratico aveva accettato tranquillamente, l'aveva
votata e aveva votato il bilancio, quindi oggi chiedere di
reintegrare il fondo è un po' curioso.
A fronte di tutto questo, c'è una questione di fondo e su questo
credo che il collega Marzi mi è buon testimone; lei, collega
Malacrinò, dice che servono dei fondi perché altrimenti non c'è un
supporto per gli affitti per la morosità incolpevole, perché questo
è quello che appunto il fondo prevede, ma lei si dimentica una
cosa, collega Malacrinò: che il fondo può essere finanziato da
fondi propri e che la Regione autonoma Valle d'Aosta ha finanziato,
per esempio, il proprio fondo con 1 milione di euro. Lo sa quanto
ha speso la Regione autonoma Valle d'Aosta con il finanziamento al
proprio fondo? Zero no ma siamo sui 10 mila euro. Allora vede,
collega Malacrinò, noi potremmo anche mettere 1 miliardo di euro,
100 miliardi di euro, ma se la spesa della nostra Regione equivale
a 10-15-20 mila euro su 1 milione stanziato, conta poco.
Quest'iniziativa che voi portate è esclusivamente fuffa politica
e noi alla fuffa politica obiettivamente non partecipiamo, quindi
il gruppo Lega su quest'iniziativa voterà convintamente in maniera
contraria.
Presidente -
Consigliere Malacrinò, a lei la parola.
Malacrinò (FP-PD) -
In realtà mi sarei aspettato prima la
replica dell'Assessore, per cui dopo questa chiudiamo la
discussione, anche prima del consigliere Manfrin mi immaginavo.
Presidente -
È stato un errore. La parola all'assessore
Marzi per il Governo.
Marzi (SA) -
Lo scorso 18 luglio la Camera dei Deputati
ha approvato la mozione 100167 presentata dal deputato della Valle
d'Aosta Franco Manes, confermata dai Deputati del Gruppo Misto
Minoranze linguistiche. La mozione impegna il Governo a valutare di
adottare iniziative dirette a individuare risorse di carattere
pluriennale per rifinanziare il Fondo nazionale per il sostegno
all'accesso alle abitazioni in locazione e il Fondo inquilini
morosi incolpevoli per sostenere le famiglie a basso reddito e i
soggetti in difficoltà. L'impegno è anche volto ad adottare,
nell'ambito del Piano casa, compatibilmente con gli equilibri di
finanza pubblica, un piano pluriennale nazionale di medio-lungo
termine di ERP. L'orientamento è volto anche attraverso forme di
edilizia sociale, con situazioni di
partnership
pubblico-privata a definire regole per l'assegnazione di abitazioni
alle famiglie beneficiarie e programmi innovativi di rigenerazione
urbana, recupero e riqualificazione anche energetica del patrimonio
abitativo.
La mozione sancisce in modo chiaro e prospettico, con a fianco
delle misure di carattere di sostegno ed emergenziali che le
politiche del settore devono essere maggiormente finalizzate ad
aumentare le attuali disponibilità di alloggi sul mercato, in ogni
caso non sufficienti alla crescente necessità.
Per tutto il dibattito consiliare degli ultimi tempi,
indipendentemente dalle logiche di maggioranza e minoranza,
sinteticamente votiamo la proposta presentata dal collega
Malacrinò.
Presidente -
Ha chiesto la parola il consigliere
Malacrinò per il gruppo, ne ha facoltà.
Malacrinò (FP-PD) -
Cercherò, anche in questo caso, di
essere breve, anche perché certe cose erano chiaramente contenute
nella risoluzione che non è stata letta.
Probabilmente il collega Manfrin ha informazioni che nemmeno il
Ministero ha, perché nella risposta del 16 novembre, a una recente
interrogazione parlamentare il Ministero infrastrutture e trasporti
comunicava di aver avviato il percorso per la realizzazione di un
programma sulla casa e di un progetto di riforma che prevede, tra
l'altro, anche il finanziamento del fondo per il sostegno
all'affitto e al fondo morosità incolpevole.
Visto anche quanto dichiarato dal ministro Salvini, in risposta
a una precedente interrogazione a risposta immediata, la 30054,
riporto quanto dichiarato: "Per quello che riguarda il fondo per i
sostegni all'accesso all'abitazione, il fondo morosità incolpevole,
sarà una delle voci che chiederemo di finanziare in legge di
bilancio nel prossimo autunno". Credo che il collega Manfrin sia
già intervenuto, per cui non credo che poi possa intervenire
nuovamente.
Considerato anche il momento favorevole dovuto alla prossima
discussione sulla legge di bilancio dello Stato, immagino che tutti
i colleghi non avranno problemi a sottoscrivere e sostenere
quest'iniziativa.
Presidente -
Consigliere Manfrin per fatto personale,
circoscriva il fatto personale.
Manfrin (LEGA VDA) -
Mi è stato attribuito dal collega il
fatto di non aver letto l'iniziativa e quindi di non aver letto
neanche le risposte da parte del Ministro. Vorrei chiarire: io le
risposte del Ministro le conosco benissimo, ma, come le ho fatto
evidenziare e lei non ha compreso, se anche il Ministero ci
destinasse 7 miliardi di euro solo per la Valle d'Aosta, la Valle
d'Aosta ne ha utilizzati 10-15-20 mila euro fino adesso di un
milione stanziato, quindi anche se ne mettiamo degli altri, il
problema è che non li spendiamo, non siete in grado di spenderli,
ecco qual è il problema, quindi noi non la voteremo.
Presidente -
Consigliere Marguerettaz, a lei la
parola.
Marguerettaz (UV) -
Per dichiarazione di voto, credo sia
importante, perché se noi ci mettiamo a fare tutta l'esegesi del
fondo per la morosità incolpevole dal 1998 ad oggi, probabilmente
andiamo fuori tema.
Io, come tutti i colleghi, abbiamo modo di incontrare delle
persone che sono in difficoltà, oggi forse molto di più rispetto al
1998, quindi quando lei, collega Manfrin, sollecita il Governo su
questo tema, credo che metta a fattor comune un problema vero.
Io non vorrei entrare in questo gioco della Destra e della
Sinistra ma cercherei di fare un ragionamento concreto, quindi così
come lei sollecita - in particolare l'Assessore che si occupa del
sociale, ma il Governo tutto, la maggioranza - di affrontare questo
tema, io credo che vada nella stessa direzione alla nostra
risoluzione, nel senso che cerchiamo di mettere tutti gli elementi,
ma soprattutto tutti i finanziamenti a disposizione, dopodiché se
lei dice: "Guardi che nel passato è stato utilizzato poco", oggi
come oggi noi abbiamo una situazione che è in itinere, i problemi
ci sono, allora se dice: "Dovete affinare, dovete migliorare le
procedure", sono due cose diverse, la disponibilità dei fondi e le
modalità con le quali riconosciamo e sosteniamo questa cosa.
Se noi cadiamo nella contrapposizione Destra, Sinistra, Salvini
è buono, Salvini è cattivo, Marzi e prima Barmasse sono buoni e
cattivi, abbiamo sbagliato tutto; poi ovviamente siete liberi di
fare quello che volete, ma votare contro a questa mozione, secondo
me, non è un bel segnale.
L'intento di questa risoluzione era sollecitare il Governo ad
avere un'attenzione rispetto a questo tema.
D'altra parte poi il Ministro credo che abbia recepito questo
grido di dolore.
Presidente -
Consigliere Baccega, a lei la parola.
Baccega (FI) -
In conclusione, dopo il
ni droite ni
gauche
, è chiaro che su questo argomento per tre anni ci siamo
spesi, abbiamo detto delle cose e abbiamo sottolineato degli
aspetti.
I soldi che arrivavano dallo Stato, per quando arrivavano, erano
pochi spiccioli per far fronte a quella che era effettivamente
l'esigenza di questa Regione rispetto alla morosità incolpevole.
L'Amministrazione regionale ha messo a disposizione un milione ma
quella delibera non li fa spendere e non aiuta le persone, o
cambiate la delibera e spendiamo quel milione o non lo spenderemo
mai, andranno in avanzo di amministrazione, è un dato di fatto.
Mettetevi l'anima in pace e buon lavoro. Noi ovviamente voteremo
contro a questa risoluzione.
Presidente -
Ci sono altre richieste d'intervento? Metto
in votazione. La votazione è aperta. La votazione è chiusa.
Presenti: 31
Votanti: 27
Favorevoli: 19
Contrari: 8
Astenuti: 4 (Aggravi, Brunod, Lucianaz, Planaz)
Il Consiglio regionale approva.
Con questo punto all'ordine del giorno abbiamo esaurito tutto
l'ordine del giorno.
Il Consiglio regionale termina i suoi lavori.
---
L'adunanza termina alle ore 21:16.
