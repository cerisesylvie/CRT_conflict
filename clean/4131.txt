Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 473 del 5 ottobre 1981 - Resoconto
OGGETTO N. 473/81 - DISEGNO DI LEGGE CONCERNENTE: "DENUNCIA DEI
PREZZI DA APPLICARSI NEGLI ESERCIZI ALBERGHIERI".
Presidente
- Prima di dare la parola all'Assessore al
Turismo, Urbanistica e Beni culturali Pollicini, faccio rilevare
che la Commissione Consiliare Permanente per lo Sviluppo Economico
ha preso in esame il provvedimento in data 29 settembre ed ha
espresso parere favorevole. Pertanto, il Consiglio è in condizione
di esaminare e approvare il provvedimento.
La parola all'Assessore Pollicini.
Pollicini
(DP)
- La proposta ha la funzione di
facilitare l'operatività delle strutture alberghiere; si tratta in
sostanza di considerare che sinora la validità dei prezzi degli
alberghi aveva, diciamo così, un collegamento con il calendario
solare. Ora, sappiamo bene che la stagione invernale da noi inizia
a S. Ambrogio, quindi all'inizio di dicembre, e termina normalmente
con la fine del mese di aprile; esiste quindi la necessità di
proporre un prezzo omogeneo per tutta la durata della stagione
turistica invernale; perciò i prezzi degli alberghi devono
decorrere dal 1° dicembre di ogni anno al 30 novembre dell'anno
successivo. Questo faciliterebbe i contratti degli albergatori, che
non si troverebbero ad avere due prezzi diversi: uno per il mese di
dicembre e uno dall'inizio del mese di gennaio; attualmente coloro
che soggiornano in un periodo a cavallo di questi due mesi sono
soggetti a pagare tariffe diverse allo scadere dell'anno solare,
visto che l'inflazione fa sì che i prezzi non siano fermi durante
gli anni ma si modifichino con il modificarsi dell'inflazione. I
contratti che gli albergatori fanno con gli operatori turistici
all'estero, risentono di questo squilibrio, di questa disarmonicità
dei prezzi, perciò si rende opportuno proprio per creare una
condizione di lavoro più concreta e aderente a una reale stagione,
far coincidere l'inizio della stagione turistica con l'inizio
dell'applicazione dei nuovi prezzi e quindi rispettare la stagione
turistica piuttosto che il calendario solare.
Presidente
- È aperta la discussione generale.
Nessuno chiede di parlare? La parola al Vice Presidente
Faval.
Faval
(UV)
- Quello dei prezzi del settore
alberghiero è senz'altro un aspetto estremamente importante e
delicato del turismo in Valle d'Aosta. Per quanto mi riguarda, mi
sta bene la proposta che viene fatta dall'Assessore; vorrei però
cogliere l'occasione per chiedergli se attraverso l'Associazione
degli Albergatori si è riusciti a stabilire un'equità dei prezzi
che essi praticano ai turisti che frequentano la Valle d'Aosta.
Parlo di equità perché mi pare che il prezzo debba tenere conto
della qualità del servizio che viene offerto al turista, qualità
che deve anche essere confrontata e verificata con quella offerta
nelle zone vicine: mi riferisco alla Savoia e al Vallese, in
particolare, per quanto riguarda noi, ma addirittura potremmo
andare anche più in là perché noi sappiamo che la grossa
concorrenza alla nostra attività invernale ci viene da parte
dell'Austria; ebbene, sembrerebbe - uso il condizionale perché non
posso fare delle affermazioni categoriche in questo settore, però
per esperienza diretta che lo stesso Assessore ha fatto assieme al
sottoscritto e ad altri Consiglieri regionali in qualche occasione
credo di poterlo affermare - che i prezzi che noi abbiamo in Valle
d'Aosta siano molto elevati; e in relazione alla qualità del
servizio che viene offerto, poiché all'estero ci sono monete più
forti di quanto non sia la lira, lì i prezzi qualche volta sono
addirittura inferiori a quelli praticati in Valle d'Aosta. Ora, io
mi chiedo se non sia il caso di verificare con l'Associazione e
magari con qualche altro strumento, perché forse l'Associazione
potrebbe dare dei dati non del tutto corretti, quali sono le voci
che portano così in alto i prezzi che vengono praticati in Valle
d'Aosta, ed eventualmente individuare le storture e nei limiti del
possibile cercare di eliminarle. Perché noi dobbiamo essere
coscienti del fatto che l'inflazione galoppante di almeno un 20%
all'anno, come d'altra parte è già stato denunciato più volte in
questa Aula, rischia di portarci fuori mercato; quindi, non
possiamo pensare di continuare a vivere della rendita rappresentata
dalle bellezze naturali che sfruttiamo. Dobbiamo renderci conto che
l'offerta turistica si rivolge anche ad un pubblico non smaliziato,
meno informato su quello che può trovare qui o in altra zona, ma
che in fondo si sofferma forse più facilmente a verificare i prezzi
e a metterli a confronto con le offerte che vengono da altri Paesi
e anche da altre zone d'Italia: sono prezzi, dicevo, a parità di
qualità di servizio offerto, inferiori a quelli che si praticano in
Valle d'Aosta. Questo è molto importante, perché è un modo, come
diceva l'Assessore, di presentarsi.
Un'altra cosa che mi pare estremamente utile e valida è il fatto
che questi prezzi dovrebbero poi valere sia per la stagione
invernale che per la stagione estiva, mentre normalmente si assiste
a delle lievitazioni notevoli tra i prezzi praticati durante
l'inverno e quelli praticati durante l'estate.
Presidente
- Altri che chiedono di parlare?
La parola al Consigliere Nebbia.
Nebbia (PSI)
- Io vorrei fare due richieste di
chiarimenti all'Assessore. La prima è questa: quale validità
giuridica hanno questi prezzi? Cioè, sono rispettati effettivamente
o mediamente si riscontra una certa quota di evasione? L'altra
domanda è questa: il problema dei prezzi sappiamo che è molto
importante, e il Consigliere Faval l'ha sottolineato, per
permetterci di resistere alla concorrenza di altre aree montane;
però volevo chiedere all'Assessore se si stanno prevedendo sul
piano normativo forme di ospitalità di tipo alberghiero o
para-alberghiero che possano permettere di ridurre i prezzi e
quindi di aumentare l'influenza, diciamo, delle nostre
attrezzature, cioè l'arco della clientela cui fare riferimento.
Questo perché sappiamo quanto sia cara l'attrezzatura alberghiera
in confronto ad altre forme di ospitalità che possono permettere
ugualmente di fare le ferie, come si dice normalmente.
Ecco, vorrei sentire la risposta su questi argomenti.
Presidente -
Altri intendono prendere la parola? Possiamo
considerare chiusa la discussione generale?
La parola all'Assessore al Turismo, Urbanistica e Beni
culturali, Pollicini.
Pollicini
(DP)
- La validità giuridica dei prezzi
alberghieri riguarda esclusivamente il prezzo della pensione; avete
tutti presenti i listini che all'interno di ogni camera d'albergo
ci sono e dove è appunto indicato, timbrato dalla Associazione e
dall'Assessorato, il costo della camera con la pensione.
Evidentemente, se si esce dalla pensione, l'albergatore ha oggi,
con le disfunzioni che vi sono, la possibilità di praticare i
prezzi che vuole. Di fatto, per fare un esempio, se uno non fa il
pranzo di mezzogiorno e la cena la sera, può darsi che gli venga
valutato, parlo per paradosso, 500 lire il valore del pranzo e 500
lire il valore della cena da defalcare dal prezzo complessivo della
pensione stessa, perché a detta dell'albergatore il resto del costo
è tutto dovuto ad attrezzature, infrastrutture, ecc.
Questo è il valore che può avere giuridicamente il prezzo che
viene stabilito e affisso in ogni singola camera e che è
controfirmato dall'Assessorato al Turismo.
Per quanto riguarda l'altro aspetto, e cioè quello
dell'ospitalità para-alberghiera per ridurre il costo di permanenza
nella nostra Regione che, giustamente, come diceva il Vice
Presidente Faval, ci porta fuori mercato - e di fatto siamo al
limite superiore dei prezzi concorrenziali - c'è a tutt'oggi
un'azione iniziata da poco da parte dell'Assessorato per verificare
la possibilità di mettere sul mercato tutta una serie di strutture
para-alberghiere o di seconde case che oggi come oggi non vengono
utilizzate; però occorre creare una organizzazione, ci devono
essere delle apposite società, delle apposite aziende in grado di
gestire tutto un vasto patrimonio di seconde case che devono dare
certi servizi, dal cambio di biancheria alla prima colazione, che
oggi non siamo strutturati per poter effettuare.
L'altro aspetto che mi pare importante, e cioè la possibilità di
un intervento della Regione, dell'Assessorato, per contenere i
prezzi degli alberghi è molto limitata, cioè in effetti è solo un
intervento di carattere persuasivo, perché non vi sono strumenti
concreti per poter imporre un certo prezzo di mercato; infatti
questo segue una regola che purtroppo non può essere guidata, non è
gestibile dagli strumenti di cui noi oggi siamo in possesso. Il
discorso che conta, però, è sempre quello di fondo, che di questo
passo effettivamente la nostra Regione rischia di uscire dal
mercato: così siamo usciti dal mercato per i prezzi legati agli
impianti di risalita. Va detto però, a questo proposito, che ad
esempio in Francia le manutenzioni delle piste di discesa sono
considerate alla stessa stregua della manutenzione delle strade e
quindi se ne fa carico l'ente pubblico; poiché il costo di queste
manutenzioni ammonta, come viene detto, a circa un terzo del costo
complessivo della gestione, è chiaro che questi prezzi possono
giustificatamente essere ridotti di circa un terzo rispetto a
quelli italiani: ecco come si spiega che i prezzi degli impianti di
risalita che ci sono in Francia o anche in Svizzera sono nettamente
inferiori a quelli di analoghi impianti che ci sono in Valle
d'Aosta.
Certamente, occorre che in questa direzione la Regione, e
l'Assessorato in particolare, sfruttino la capacità di intervento
per evitare, attraverso un'azione promozionale, che la presenza
turistica venga frustrata da prezzi che non sono concorrenziali,
quindi di fatto venga vanificato tutto lo sforzo che noi intendiamo
fare per portare avanti lo sviluppo turistico che costituisce
secondo me una prospettiva del futuro della nostra Regione.
Presidente
- Passiamo all'esame dell'articolato.
Do lettura dell'art. 1.
Articolo 1
Allo scopo di favorire le esigenze del turismo invernale in
Valle d'Aosta il termine per la presentazione della denuncia dei
prezzi da applicarsi negli esercizi alberghieri della Regione è
fissato nel 15 settembre di ogni anno.
I prezzi hanno validità dal successivo 1° dicembre e fino al
30 novembre dell'anno successivo.
Restano invariate le altre disposizioni in materia previste
dalla legge 26.3.1936, n. 526 e successive modificazioni ed
integrazioni.
Presidente
- Non vi sono dichiarazioni di voto?
Metto in approvazione l'art. 1.
Esito della votazione:
Presenti, votanti e favorevoli: 27
Maggioranza: 14
Il Consiglio approva all'unanimità.
Presidente
- Do lettura dell'art. 2.
Articolo 2
Le disposizioni di cui all'art. 1, secondo comma, della
presente legge trovano applicazione già con riferimento ai prezzi
denunciati entro il 15 ottobre 1981 a valere per l'anno
1982.
Presidente
- Metto in approvazione l'art. 2.
Esito della votazione:
Presenti e votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 3.
Articolo 3
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 3.
Esito della votazione:
Presenti e votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Vi sono dichiarazioni di voto prima di
passare alla votazione segreta?
La parola al Vice Presidente Faval.
Faval
(UV)
- Una brevissima dichiarazione di voto.
Voterò a favore della proposta dell'Assessore al Turismo,
Urbanistica e Beni culturali Pollicini, e colgo l'occasione per
invitare l'Assessorato al Turismo e tutto il Consiglio regionale a
prendere in considerazione l'opportunità nei confronti del settore
turistico, dal quale tanti per non dire tutti si aspettano molto,
di operare con un grosso impegno per cerca di svolgere un'azione di
educazione. In fondo, gli inconvenienti che noi abbiamo constatato
e sottolineato in questa e in occasioni precedenti, credo siano il
risultato di un'esperienza limitata nel tempo; è recente l'attività
turistica in Valle d'Aosta, in particolare quella del periodo
invernale: nessuno penso possa negare che dieci anni fa c'era una
sola stazione che aveva una grossa attività invernale, quella del
Breuil; seguiva poi a ruota Courmayeur, qualcosa c'era anche a
Gressoney, ma il resto praticamente non esisteva. Ora prendiamo
atto con soddisfazione che invece in alcune di queste località
l'attività invernale, ha addirittura oltrepassato in termini di
importanza quella estiva. Però io non credo che si possa pensare
che il turismo in Valle d'Aosta debba limitarsi a quelle località
che ho citato in precedenza; evidentemente, il discorso turistico
deve allargarsi a tutta la Regione Valle d'Aosta, compresa anche la
città di Aosta; solo che per ottenere questo e perché questo sia
realizzato in termini validi dal punto di vista della qualità del
servizio che offriamo in relazione ai prezzi, dobbiamo crearci una
mentalità turistica, che per il momento ancora non abbiamo;
dobbiamo avere l'onestà di riconoscere che in fondo finora, salvo
pochissime località e comunque estremamente limitate, il turismo
della nostra Regione è ancora considerato un'attività secondaria,
rispetto ad altre principali che sono l'agricoltura, l'industria,
l'artigianato e cose di questo genere. Di conseguenza
l'atteggiamento con il quale l'operatore turistico si pone nei
confronti del turismo - io lo devo dire perché, mi conoscete, ho
l'abitudine di dire quello che penso - è un po' l'atteggiamento in
un certo senso direi di rapina: limitare il periodo di lavoro in
questo settore e aumentare il reddito. Questo certamente non è un
modo di potenziare e di sviluppare l'attività turistica in Valle
d'Aosta in termini validi! Noi dobbiamo, invece, anche attraverso
l'utilizzazione razionale delle seconde case, ma soprattutto
dotandoci di un numero più elevato di strutture alberghiere,
prolungare la stagione; ma tutto ciò lo otterremo se riusciremo a
convincere gli operatori turistici che è interessante in termini
economici investire nel settore alberghiero.
Quindi, a questo proposito, io faccio un invito specifico
all'Assessore: molto giustamente lui prima ci ha detto che non ha
praticamente strumenti per controllare i prezzi; ebbene, io prendo
atto di questo, d'altra parte non è un novità, lo sappiamo tutti.
Però quando arriverà "San Riparto" forse avremo a disposizione
delle somme di denaro da investire anche in questo settore, e io mi
auguro che sia un settore - ve lo dico molto sinceramente -
privilegiato rispetto alle scelte che la Giunta e la maggioranza
dovrà fare per quanto riguarda le attività economiche. Bene, quegli
interventi, io mi auguro che siano adeguati a tutta una serie di
condizioni che la Regione dovrà porre, nell'intento di ottenere una
maggiore educazione all'attività turistica in Valle d'Aosta. Questo
senz'altro lo possiamo fare; e se non riusciamo a condizionare le
scelte quando siamo noi gli erogatori di denaro pubblico,
certamente abbiamo fallito il nostro compito!
Presidente
- Ci sono altri per dichiarazioni di voto?
Si passa alla votazione segreta:
Votazione segreta
Esito della votazione:
Presenti e votanti: 30
Maggioranza: 16
Favorevoli: 27
Contrari: 3
Il Consiglio approva
