Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3777 del 9 maggio 1988 - Resoconto
OGGETTO N. 3777/VIII - DISEGNO DI LEGGE CONCERNENTE:
"MODIFICAZIONI ED INTEGRAZIONI ALLA LEGGE REGIONALE 19 AGOSTO 1984,
N. 46, RECANTE LA DISCIPLINA DELLA VENDITA DI GIORNALI E RIVISTE E
INDIRIZZI DI PROGRAMMAZIONE PER LA FORMAZIONE DEI PIANI
COMUNALI".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Il disegno di legge che viene sottoposto
all'esame ed all'approvazione del Consiglio regionale concerne
l'adattamento della normativa regionale alle modificazioni
sopravvenute a livello di legislazione nazionale in materia.
La proposta è stata esaminata e discussa in seno alla competente
Commissione consiliare, dalla quale ha ottenuto l'unanimità dei
consensi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questo provvedimento di legge è abbastanza
interessante e credo che meriti un'ampia discussione, perché
affronta temi che hanno una notevole ripercussione nel campo
commerciale ed in quello della programmazione di tipo turistico,
ovviamente in rapporto ai problemi dell'informazione. Cercherò di
spiegarmi meglio.
La normativa di questo articolato, che modifica la legge
regionale precedente, peraltro neppure tanto vecchia, del 19 agosto
1984, n. 46, che disciplina la "vendita di giornali e riviste e
indirizzi di programmazione per la formazione dei piani comunali",
prevede di modificare la vendita di periodici e quotidiani, non
limitandola solo alle attività più tipicamente interessate alla
loro distribuzione, ma estendendola, per la prima volta, anche alle
strutture di tipo turistico-alberghiero. Da ciò discende
l'aggettivo "turistico" che ha fatto sorridere qualche Consigliere
della minoranza, che forse non aveva letto con sufficiente
attenzione questa legge.
Quello su cui non siamo molto d'accordo e su cui sarebbe
interessante rivedere le posizioni è il discorso che "per la
vendita automatica dei quotidiani", come dice l'articolo 1, "si
deve tenere conto delle esigenze derivanti dalla esistenza di altri
punti di vendita"; però il modo in cui questa "vendita automatica"
deve essere correlata con i punti-vendita esistenti non è
specificato nella legge e, pertanto, non si capisce con quali
criteri si potrà stabilire se e come...
(...INTERRUZIONE...)
... Presidente, non si sente...!
Dicevo che non si capisce in che modo questi nuovi punti di
vendita devono integrarsi con quelli già esistenti. Non si tratta
di un problema secondario, perché noi sappiamo, ad esempio, che nel
Comune di Aosta esistono almeno quattro o cinque rivendite che
hanno difficoltà ad arrivare alla fine del mese, perché hanno degli
incassi non adeguati al "ritorno possibile mensile" per una persona
fisica.
In effetti, questa preoccupazione...
(...INTERRUZIONE...)
... Io vorrei chiedere, in particolare al Partito Socialista,
che fino ad oggi ha svenduto l'atteggiamento della minoranza, di
non disturbare quantomeno un Consigliere che sta leggendo!
Mi sembra che un'altra disattenzione nei confronti delle persone
fisiche che gestiscono questi punti di vendita sia originata
dall'articolo 2, laddove si dice: "Alle persone fisiche non può
essere rilasciata più di un'autorizzazione". Mentre alle persone
giuridiche, che hanno già delle situazioni fortunate, come, per
esempio, quando già si occupano di altri settori merceologici, può
essere concessa l'autorizzazione per la rivendita di giornali
quotidiani e di periodici.
Direi, quindi, che c'è una forma di discriminazione nei
confronti dei punti di vendita più piccoli e, considerando che
questa legge recepisce una tendenza ormai inarrestabile nel
panorama merceologico italiano, e cioè quella della grande
distribuzione, ho l'impressione che arriveranno tempi magri per le
persone che svolgono questo tipo di attività.
Tra l'altro, penso che la normativa prevista dal quinto comma
dell'articolo 8 della legge regionale 19 agosto 1984, n. 46,
dovrebbe essere verificata fra un anno o due, per vedere che quota
di mercato avrà raggiunto la grande distribuzione. Considerando che
questo argomento non è stato ancora affrontato in maniera chiara e
corretta a livello regionale, ho l'impressione che le conseguenze
sulla distribuzione dei quotidiani non saranno particolarmente
sentite.
Vorrei far presente a questo onorevole Consiglio che
l'iniziativa di una grande distribuzione intrapresa a
Pont-Saint-Martin è stata bloccata in maniera aleatoria e poco
comprensibile. Resta il fatto, però, che in quella zona la grande
distribuzione non ha ancora una sua particolare presenza. L'unica
eccezione è rappresentata dalle cooperative che sono presenti con
la COINOP nella zona di Verrès ed in quella di
Pont-Saint-Martin.
Considerando che qui si fa una normativa per la grande
distribuzione, ma non essendoci ancora, in Valle d'Aosta, un piano
per la grande distribuzione, vorrei proprio sapere come sarà
possibile regolamentare la distribuzione dei quotidiani.
Mi sembra importante ricordare, inoltre, che l'affidamento in
gestione è posto correttamente per quanto concerne la malattia e
gli infortuni, e questa è una garanzia, quasi sindacale, nei
confronti dei gestori di questi esercizi commerciali. Mi sembra del
tutto inaccettabile, però, la questione del superamento dell'età
pensionabile, perché mi sembra che si potrebbe approfittare di
quella particolare circostanza.
Io penso che, nel momento in cui si raggiunge l'età
pensionabile, debba essere rivista l'attribuzione della licenza,
per evitare che la stessa diventi una specie di diritto divino che
possa essere tramandata, in questo caso, dal titolare, con una
forma di affidamento in gestione che nell'arco di pochi anni
potrebbe estendersi su tutto il territorio regionale, con il
risultato che un gruppo di persone si ritroverebbe a godere di
questo diritto solo per essere riuscite ad ottenere il primo
affidamento.
Io penso che, in tema di pubblicazioni specializzate, si sarebbe
potuta fare un'eccezione per i quotidiani di partito, politici o di
cooperative, inserendoli tra le pubblicazioni la cui vendita è
possibile sulla base di un'azione di volontariato o comunque presso
le sedi dei partiti, dei sindacati o degli ordini religiosi, anche
se in questo caso, come è già stato evidenziato nel corso del
pomeriggio, in occasione dell'approvazione della legge sul
finanziamento agli edifici di culto, sarebbe più importante
distinguere molto bene le iniziative rivolte alle strutture laiche
da quelle rivolte alle strutture di tipo religioso.
Tra l'altro, non si capisce perché sia necessaria
l'autorizzazione per la vendita di pubblicazioni specializzate non
distribuite nelle edicole. Faccio un esempio. Non so se necessitino
di autorizzazione i libri che Nuova Sinistra ha prodotto in questi
anni e che, in effetti, sono delle pubblicazioni assimilabili a
quelle di tipo specializzato. Questi libri ("Parchi e popolazioni
locali", "La valutazione dell'impatto ambientale" o "Dossier
Casino") sono venduti anche nelle edicole e, quindi, in base a
questa legge non potrebbero essere venduti senza autorizzazione, né
attraverso la vendita militante, né attraverso la vendita nelle
sedi dei partiti. A mio parere ciò è incomprensibile e si potrebbe
chiedere all'Assessore di rinviare l'esame di questa legge a
domani, per predisporre degli emendamenti che possano recepire
queste indicazioni.
Credo, inoltre, che in tema di "consegna porta a porta e per la
vendita ambulante da parte degli editori, distributori ed
edicolanti", si giunga ad andare contro la normativa sindacale,
perché mi sembra che queste norme contrastino pesantemente con la
normativa in vigore sul commercio ambulante e, soprattutto, con
quella sugli agenti di commercio, che hanno delle tutele sindacali.
In questo modo, invece, si assegna ad altri soggetti, e cioè agli
editori, ai distributori ed agli edicolanti, la facoltà di svolgere
una mansione in concorrenza con gli agenti di commercio, che,
quindi, potrebbero vedersi alterare i propri introiti.
Si poteva infine specificare decisamente meglio la vendita in
alberghi e pensioni, quando essa costituisce un servizio offerto ai
clienti, con l'identificazione di meccanismi per i quali, ad
esempio, le copie distribuibili non dovrebbero superare i letti
presenti nelle strutture alberghiere, in modo che non si possano
configurare delle forme di commercio abusivo. Vorrei sapere anche
come ci si dovrebbe comportare, in questi casi, per il calcolo ed
il versamento della tassa sul valore aggiunto, se si deve fare a
parte un apposito calcolo dell'I.V.A. oppure se tali vendite
possono rientrare nella più generale offerta dei vari servizi
alberghieri.
Considerando, inoltre, l'importanza dell'I.V.A. per le casse
regionali, questa precisione, nell'esatta determinazione delle
particolari categorie che devono sottostare a questa dichiarazione,
consentirebbe di incrementare in misura notevole le entrate della
Regione, in quanto si eviterebbero delle erosioni, più che delle
evasioni, nei confronti di questa tassa.
Nell'articolo 7 si fa riferimento ai piani comunali ed in
proposito ritorna un problema che abbiamo già citato questa mattina
e cioè che, mentre i piani comunali hanno un senso per alcuni
grandi comuni, come ad esempio Châtillon, Saint-Vincent o Aosta,
per i comuni più piccoli si potrebbe indicare già nella stessa
legge un ente intermedio che consenta di predisporre dei piani
almeno attendibili e con ripercussioni corrette sulla distribuzione
commerciale.
In questo caso, invece, e specie nelle situazioni molto piccole,
si delega il sindaco al rilascio di questa autorizzazione, ma voi
potete ben capire che l'autorizzazione all'apertura di una
rivendita in un paese molto piccolo, come ad esempio
Rhêmes-Notre-Dame, quando magari ce n'è già una a
Rhêmes-Saint-Georges, può rivelarsi come una contraddizione sotto
l'aspetto economico. In questo senso potrebbe essere identificata
una fascia di distribuzione agevolata, per certi periodi dell'anno,
quando l'attività turistica consente effettivamente di mantenere un
livello di vendite utile alla positiva gestione del servizio.
Tale normativa potrebbe essere ripresa nell'articolo 5, laddove
si consente la vendita di quotidiani negli alberghi e nelle
pensioni, permettendo al sindaco di autorizzare la prima rivendita
ad esercizi già esistenti, legandola soprattutto al discorso
turistico e cioè alla prima pensione o al primo albergo che ne
faccia richiesta.
La gente del posto potrebbe essere danneggiata dal fatto che
questo tipo di vendita sarebbe limitata ai mesi estivi, ma io penso
che in materia si debba fare un discorso legato soprattutto agli
operatori e cioè a quelli che vivono su questo tipo di attività
commerciale, per cui non è possibile scendere al di sotto di
determinati livelli di vendita. Credo che nei comuni più piccoli e
nelle situazioni più decentrate, nei mesi dell'anno privi di
attività turistica, non ci sia altra soluzione che quella di
ricevere per abbonamento postale le informazioni, i giornali ed i
periodici.
Il parere della III Commissione consiliare permanente, espresso
in data 22 aprile, presenti i Consiglieri Pollicini, Stévenin,
Beneforti e Millet, non precisa se ci sia stato un incontro, ad
esempio, con i partiti, con le associazioni sindacali o religiose,
per averne un parere od orientamento nei confronti di questo
disegno di legge. Se non vado errato, non c'è alcun riscontro di
eventuali pareri delle organizzazioni di categoria, degli
albergatori, editori, distributori ed edicolanti, per cui mi sembra
di poter dire che la documentazione che ci è stata fornita sia
abbastanza modesta.
Per queste ragioni, il Gruppo di Nuova Sinistra chiede il rinvio
a domani dell'esame del presente disegno di legge, per poter
studiare alcuni emendamenti illustrati nella premessa, specie per
quanto concerne le persone fisiche ed il superamento dell'età
pensionabile. Se ciò non sarà possibile, non voteremo questa legge,
perché ci pare che non offra sufficienti garanzie per la
preparazione dei piani comunali.
PRESIDENTE:
Si passa ora all'esame dell'articolato.
Do lettura dell'articolo 1.
Articolo
1
1. Il quarto comma dell'articolo 1 della legge regionale 19
agosto 1984, n. 46 è così sostituito:
"4) Per la vendita automatica si deve tenere conto delle
esigenze derivanti dalla esistenza di altri punti di
vendita.
È fatta salva la norma di cui all'art. 35 della legge
11.6.71, n. 426."
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti: 27
Votanti: 26
Favorevoli: 26
Astenuti: 1 (Sandri)
Il Consiglio approva
PRESIDENTE:
Do lettura dell'articolo 2.
Articolo 2
1. Dopo il secondo comma dell'articolo 8 della legge
regionale 19 agosto 1984, n. 46, sono aggiunti i seguenti tre
commi:
"3) L'autorizzazione per la rivendita di soli giornali
quotidiani e periodici può essere rilasciata esclusivamente alle
persone fisiche.
Qualora vi sia abbinamento di altri settori merceologici,
l'autorizzazione può essere rilasciata a persone fisiche e a
persone giuridiche."
"4) Alle persone fisiche non può essere rilasciata più di
un'autorizzazione."
"5) L'autorizzazione al commercio rilasciata per gli esercizi
della grande distribuzione, per le librerie e per le rivendite di
tabacchi comprende, qualora richiesta, anche l'autorizzazione alla
rivendita di giornali quotidiani e periodici, quando gli stessi
esercizi sono programmati a tal fine nei piani comunali di cui alla
presente legge."
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
PRESIDENTE:
Do lettura dell'articolo 3.
Articolo 3
1. Il n. 2 della lettera b) del primo comma dell'articolo 9
della legge regionale 19 agosto 1984, n. 46, è così
sostituito:
"2. domande presentate da coadiutori che dimostrino di aver
coadiuvato in una rivendita per almeno due anni o da gestori di cui
al secondo comma del successivo articolo 10."
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
PRESIDENTE:
Do lettura dell'articolo 4.
Articolo 4
1. Il secondo comma dell'articolo 10 della legge regionale 19
agosto 1984; n. 46, è così sostituito:
"2) È vietato l'affidamento in gestione a terzi, salvo nel
caso di comprovato impedimento per malattia o di infortunio
o
di superamento dell'età pensionabile."
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Visto che non mi è stato risposto, vorrei
sapere dall'Assessore se sia disponibile o meno a togliere le
parole "o di superamento dell'età pensionabile", come avevo chiesto
nel mio precedente intervento.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Chiedo scusa al Consigliere Sandri per
non avergli risposto prima, ma, come ho già detto nel mio
intervento di presentazione del disegno di legge, la competenza
della Regione in questo settore non è primaria ma è soltanto
attuativa ed integrativa.
Questo testo di legge, che aggiorna la normativa regionale
rispetto a quella nazionale - compito cui la Regione è tenuta per
Statuto -, è stato messo a punto e studiato insieme ai diretti
interessati e tenendo conto degli interessi delle organizzazioni
per le quali il Consigliere Sandri ha manifestato una particolare
attenzione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io ringrazio l'Assessore per la conferma
che, almeno, mi toglie il dubbio che questa legge non sia stata
fatta con la collaborazione dei diretti interessati e ritiro la
proposta di "riemendamento" che avevo fatto in precedenza.
PRESIDENTE:
Se nessuno chiede la parola, pongo in
votazione l'articolo 4.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 5.
Articolo 5
1. Il primo comma dell'articolo 13 della legge regionale 19
agosto 1984, n. 46, è così sostituito:
"1) Non è necessaria alcuna autorizzazione:
a)
per la vendita nelle sedi dei partiti, enti,
chiese, comunità religiose, sindacati o associazioni, di pertinenti
pubblicazioni specializzate; per la vendita ambulante di quotidiani
di partito, sindacali e religiosi, che ricorrano all'opera di
volontari a scopo di propaganda politica, sindacale o religiosa;
per la vendita nelle sedi delle società editrici e delle loro
redazioni distaccate, dei giornali da esse editi;
b)
per la vendita di pubblicazioni specializzate non
distribuite nelle edicole;
c)
per la consegna porta a porta e per la vendita
ambulante da parte degli editori, distributori ed
edicolanti;
d)
per la vendita in alberghi e pensioni quando essa
costituisce un servizio ai clienti.
2) Le vendite di cui ai precedenti paragrafi a-b-d possono
anche essere effettuate a mezzo di distributori
automatici."
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 6.
Articolo 6
1. In assenza del piano comunale, qualora nel territorio di
un comune o di una frazione di comune non esistano punti di
rivendita, il Sindaco è
tenuto a rilasciare l'autorizzazione
per la prima rivendita anche ad esercizi esistenti fra quelli di
cui al quinto comma dell'articolo 8 della legge regionale 19 agosto
1984, n. 46. È parimenti dovuta l'autorizzazione qualora nelle aree
urbane non esistano altri punti fissi di rivendita ad una distanza
stradale, calcolata per il percorso più breve, di 400
metri.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'articolo 7.
Articolo 7
1. I piani comunali di localizzazione dei punti fissi di
vendita o la loro riformulazione in base alla presente legge devono
essere adottati entro 120 giorni dall'entrata in vigore della
presente legge.
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti: 27
Votanti: 26
Favorevoli: 26
Astenuti: 1 (Sandri)
Il Consiglio approva
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 28
Favorevoli: 24
Contrari: 4
Il Consiglio approva
PRESIDENTE:
L'Assessore al Turismo, Urbanistica e Beni
Culturali, Lanièce, mi ha detto di aver fornito personalmente, ai
Consiglieri interessati, le delucidazioni relative alla
deliberazione n. 2651, adottata dalla Giunta in via d'urgenza, e
che pertanto viene posta in ratifica.
