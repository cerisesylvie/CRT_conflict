Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 331 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 331/XI Modificazioni alla normativa concernente
l'utilizzo di alloggi per emergenza abitativa. (Interrogazione)
Interrogazione A seguito dell'interpellanza presentata in data
29/07/1998 riguardante "Modificazioni alla normativa vigente in
materia di utilizzo di alloggi per emergenza abitativa";
Ricevuto risposta da parte dell'Assessore che, condividendo
l'interpellanza, si impegnava a formare un gruppo di lavoro in
tempi molto stretti, per presentare la modifica entro il mese di
ottobre;
Constatato che sono ormai passati parecchi mesi rispetto alla
scadenza proposta dall'Assessore e che diventa sempre più urgente
procedere a tale modifica;
i sottoscritti Consiglieri regionali
Interrogano
la Giunta regionale per conoscere:
1) se la modifica di cui sopra è già stata predisposta dagli
Uffici dell'Assessore;
2) in caso di risposta negativa quali sono i tempi previsti per
apportare l'importante modifica, anche alla luce del disagio che la
situazione attuale sta creando.
F.to: Comé - Lanièce - Viérin M.
Presidente La parola all'Assessore al territorio, ambiente e
opere pubbliche, Vallet.
Vallet (UV) Quest'oggetto aveva già avuto l'attenzione del
Consiglio in una seduta di luglio, devo ammettere che rispetto
all'impegno che avevo assunto accumulo un ritardo di due mesi, me
ne scuso con i consiglieri, ma soprattutto con gli utenti che
probabilmente attendono che quest'articolo 23 della legge n. 39
venga modificato. Il ritardo è relativo ad un piccolo problema
dovuto al fatto che rispetto a questa modifica puntuale il gruppo
di lavoro è andato oltre e ha concentrato l'attenzione su altri
aspetti della legge che probabilmente potrebbero meritare una
modifica.
Esaminato il risultato però ho ritenuto opportuno soprassedere a
modifiche che vadano al di là del puntuale articolo 26 e di alcune
piccolissime modifiche di carattere strettamente tecnico perché,
prima di modificare una legge che questo Consiglio ha appena
definito nel mese di aprile 1998, credo valga la pena di attendere
qualche tempo per verificarne l'applicazione, quindi per valutare
nel concreto se è veramente opportuno mettere mano in maniera più
complessiva.
Rispetto alla modifica puntuale dell'articolo 23 il testo è
pronto, sta facendo il giro presso l'Assessorato delle finanze e
Direzione affari legislativi della Giunta regionale, credo che
verrà scaricato in Giunta entro la fine gennaio.
Presidente La parola al Consigliere Comé.
Comé (Aut) Posso ribadire anch'io che l'iniziativa, che è in
realtà un'iniziativa bis, come ha sottolineato l'Assessore, è stata
presentata non per un successo, ma per un insuccesso da parte
dell'Assessore rispetto all'impegno che si era assunto.
Ritengo fosse decisamente importante portare avanti la modifica
dell'articolo 23 proprio perché questo oggi sta bloccando la
possibilità a tutta una serie di persone di usufruire
dell'emergenza abitativa e posso condividere che, nel momento in
cui viene ripreso lo studio di tutta la legge, ci siano state delle
osservazioni e dei punti da rivedere, quindi non posso che essere
soddisfatto che questo testo sia giunto alla fase conclusiva del
suo iter e che in tempi molto brevi verrà portato in Consiglio per
la discussione.
