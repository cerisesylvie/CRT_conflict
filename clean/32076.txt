Classificazione
BILANCIO E CONTABILITA' REGIONALE



Oggetto del Consiglio n. 908 del 1° dicembre 2009 - Resoconto
OBJET N° 908/XIII - Début de la discussion générale des lois
de finance et de budget pour le triennat 2010/2012.
Président
- Nous sommes en discussion générale sur les
points inscrits à l'ordre du jour n° 11 et n° 12, c'est-à-dire les
projets de loi n° 69 et n° 70. Hier nous avons écouté le rapport du
Conseiller Rosset et de l'Assesseur Lavoyer, maintenant la
discussion est ouverte.
La parole à la Conseillère Carmela Fontana.
Fontana (PD)
- Grazie, Presidente. Un anno fa la crisi
economica e finanziaria, che ha interessato gran parte dei Paesi
del mondo, era da poco esplosa e la discussione sul bilancio
regionale si era incentrata sulle misure di emergenza per
fronteggiare la crisi e soprattutto fronteggiare le conseguenze che
la crisi avrebbe portato alle famiglie più fragili economicamente.
Oggi, ad un anno di distanza, possiamo dire che l'emergenza non è
ancora conclusa e che, grazie alle scelte fatte nel bilancio
regionale 2009, la popolazione valdostana sta attraversando questa
fase difficile senza gravissime conseguenze. Tuttavia la situazione
non è semplice e ci ritroviamo con un'economia stagnante, in cui le
occasioni di lavoro, sia per i giovani, sia per le persone che lo
hanno perso, sono piuttosto scarse. Lo dimostra non solo il dato
della chiusura di numerosi stabilimenti a partire dalla Tecdis, ma
anche il dato della mancata apertura di nuovi... l'ultimo di una
certa rilevanza è stato quello della Meridian di Verrès. Occorre
quindi dedicare la discussione sul bilancio regionale 2010 ad
individuare quegli interventi che possano rilanciare la
competitività economica della nostra Regione e favorire la nascita
di nuove attività e la crescita di quelle presenti, condizioni
essenziali per poter raggiungere l'obiettivo che credo tutti
condividiamo: quello di una piena e gratificante occupazione.
In tale prospettiva dobbiamo partire dall'elemento determinante
di questi ultimi mesi della politica valdostana, ossia la scomparsa
dei buoni di benzina. Questo elemento giocherà un ruolo
profondamente negativo del tessuto economico valdostano, in quanto
più di 30 milioni di spese aggiuntive graveranno sulle imprese e
sui privati. In sostanza, le imprese e i cittadini valdostani
avranno un forte aumento di spesa per i propri spostamenti e per
gli spostamenti delle merci. Ci saremmo quindi aspettati che nel
bilancio regionale 2010 ci fossero rilevanti investimenti in questo
settore, un potenziamento dei trasporti pubblici per venire
incontro alle mutate esigenze di trasporto della nostra comunità.
In tale bilancio invece non c'è nulla e questo "nulla" si assomma
al mancato rinnovo del piano di bacino di traffico, che va in
scadenza il 31 dicembre prossimo, e che trasporterà nel 2010 lo
stesso modello di organizzazione dei trasporti regionali pensato
nel 1998. Ci auspichiamo quindi innanzitutto che la Giunta
regionale predisponga in tempi brevi la bozza di un nuovo piano di
bacino di traffico, che potenzi e migliori l'offerta del trasporto
pubblico nella nostra regione, in modo da offrire ai cittadini
valdostani e alle imprese che operano nella nostra regione la
possibilità di un trasporto efficiente a prezzo contenuto, in modo
che l'impatto della scomparsa dei buoni benzina sia attutito.
Per quanto riguarda i trasporti, non troviamo nulla in bilancio
nel 2010, non c'è un euro di investimento nella ferrovia, che
rappresenta in tutta Europa il principale motore di sviluppo dei
territori e che vede in tutte le regioni d'Europa, salvo la Valle
d'Aosta, una forte crescita degli investimenti e una riduzione dei
tempi di percorrenza per migliorare la qualità del servizio, per
offrire alle imprese e ai privati un trasporto efficiente,
competitivo per prezzo, rispettoso dell'ambiente. La Giunta
regionale a questo proposito risponde frequentemente alle
iniziative consiliari in materia, che sia in attesa del
trasferimento con una norma di attuazione delle competenze in
materia di trasporti ferroviari dello Stato alla Regione questo è
vero, ma interessa solo il settore dell'organizzazione del
trasporto, quel settore che oggi è gestito da Trenitalia. Le
necessità di investimento nel sistema ferroviario valdostano sono
in via prioritaria in un altro settore: quello dell'infrastruttura
di base, ossia binari, gallerie, ponti, elettrificazioni, che è il
settore gestito da RFI, ebbene in questo settore non siamo stati
ancora capaci di utilizzare i fondi già resi disponibili da RFI.
Non voglio tirarla per le lunghe, ma è evidente che la
realizzazione di nuove e urgenti infrastrutture di base sono le
condizioni indispensabili perché i cittadini e le imprese possano
muoversi sul territorio regionale e nazionale in un modo moderno,
ecologico ed economico, elemento determinante per la ripresa della
nostra economia. Avessimo fatto delle scelte più ragionevoli in
passato, oggi ci potremmo regalare una ferrovia efficiente, invece
abbiamo una galleria stretta e vuota e la necessità di mettere
altri soldi per avere almeno un collegamento aereo con Roma, vedi
l'articolo 29 della legge finanziaria che stiamo discutendo, volo
che di certo non risolverà il problema della mobilità quotidiana
della stragrande maggioranza dei valdostani.
Investire nelle infrastrutture, la ferrovia, ma anche la banda
larga e internet, è il primo elemento per favorire l'insediamento
di nuove industrie e di nuove realtà produttive, ma occorrono anche
altri elementi, come la presenza di manodopera qualificata e di
competenze tecniche consolidate. A questo proposito in questo
bilancio c'è molto poco: di nuovo, 3.000.000 di euro per la messa
in sicurezza e adeguamento a norma degli edifici scolastici di
proprietà degli enti locali. Il sistema scolastico valdostano
necessita di investimenti molto più rilevanti, sia dal punto di
vista edilizio, compresi gli interventi per il risparmio
energetico, sia dal punto di vista educativo, potenziando l'offerta
tecnico-professionale in cui abbiamo fra l'altro competenza
primaria, in modo da avvicinare sempre di più le competenze
insegnate a scuola alle competenze necessarie alle realtà
produttive.
Un altro settore della formazione in cui occorrerebbero maggiori
investimenti è quello dell'università, dove per la mancanza di
pochi fondi si rischia di mettere in crisi la facoltà che ha più
successo del nostro ateneo e che porta significativi flussi
finanziari da altre Regioni. Non solo non bisogna diminuire
l'offerta formativa, ma ampliarla, investendo risorse che
rientreranno in futuro, moltiplicate per dieci. Occorre fare
investimenti nella ricerca scientifica in settori che si possono
integrare con le principali realtà economiche della nostra regione:
penso in particolare al settore della produzione dell'energia
elettrica e a quello della siderurgia; in tal modo il pubblico
potrebbe sostenere queste realtà economiche così importanti dal
punto di vista occupazionale. Voglio ricordare in questo senso che
l'ultima iniziativa positiva è stato l'insediamento della Dora
S.p.a., società di ricerca di altissimo livello appartenente al
gruppo ST-Microelectronics.
Un terzo elemento utile per favorire l'insediamento di nuove
realtà produttive e per favorire lo sviluppo di quelle già
esistenti è la riduzione dell'imposta fiscale. In questo senso
apprezziamo la scelta della riduzione dell'IRAP anche per il 2010;
a nostro parere, nei limiti dei vincoli dello Stato, questa misura
dovrebbe diventare permanente. In tema di riduzione delle imposte
dobbiamo evidenziare la mancanza di un intervento in materia di
trasferimento di risorse agli enti locali che consenta alla città
di Aosta di avere i fondi per una corretta politica di sviluppo del
capoluogo regionale senza dover applicare ai propri cittadini
l'addizionale IRPEF, com'è invece attualmente. Il trasferimento di
fondi ai Comuni avviene con due metodi differenti: uno per i 73
Comuni della Valle e un altro per il capoluogo regionale. Credo che
si possa trovare un meccanismo di compensazione che tolga al
Sindaco di Aosta la necessità di sovratassare i propri cittadini.
In questo settore occorre precisare che i 3.000.000 per il
finanziamento degli interventi per la qualificazione di Aosta quale
moderno capoluogo sono insufficienti.
Ho voluto dedicare larga parte del mio intervento agli strumenti
che si dovrebbero utilizzare per rilanciare lo sviluppo economico,
perché questo è l'elemento essenziale da raggiungere per avere una
piena e gratificante occupazione: il lavoro è una necessità per il
benessere di ciascuno, come lo è la famiglia e la casa. In questo
senso devo dire che le misure di sostegno sociale dell'occupazione
della nostra regione sono di buon livello e si fa veramente di
tutto per favorire l'inserimento e il reinserimento dei lavoratori.
C'è tuttavia una categoria di lavoratori che hanno ancora delle
difficoltà e sono i lavoratori dichiarati invalidi con una
percentuale inferiore a quella che consente un sostegno economico.
Per questi nostri concittadini penso che si dovrebbe prevedere un
intervento da parte regionale, che fornisca un minimo di sostegno
nei periodi in cui non sono occupati. In questo senso ho presentato
l'emendamento, che spero possa essere accolto dalla Giunta
regionale.
L'altro tema che voglio affrontare in questo mio intervento è
quello legato ai servizi sanitari e sociali. In questo settore il
livello qualitativo in Valle d'Aosta è sicuramente buono, ma per
poterlo mantenere a questi livelli occorre continuare a migliorarlo
e ad affinarlo. Un primo punto da rilevare sono i ridotti
stanziamenti per le prestazioni sanitarie aggiuntive regionali,
limitati a 1.750.000 euro per ciascuno dei prossimi tre anni.
Questo stanziamento è insufficiente: meno di un decimo dei fondi
messi a disposizione per gli interventi urgenti di edilizia
sanitaria ospedaliera, ossia per tacconare le falle dell'Ospedale
di viale Ginevra. Occorre invece aumentare i fondi per le
prestazioni aggiuntive, in modo da garantire ai valdostani anche
importanti prestazioni in campo odontoiatrico: dall'estrazione
dentaria alle protesi. Anche per quanto mi riguarda, sulla spesa
per le politiche sociali il giudizio è positivo; tuttavia, in
un'ottica di continuo miglioramento, riteniamo che le previsioni di
spesa avrebbero potuto essere un poco incrementate, visto il
perdurare degli effetti della crisi economica e visto il continuo e
gradito aumento della popolazione con più di sessant'anni di età,
però anche quella più a rischio di fragilità economica.
Infine voglio concludere questo mio intervento con un richiamo
alla famiglia: un valore da tutti condiviso, così come tutti penso
condividiamo la necessità di favorire la formazione di nuove
famiglie. In questa direzione si potrebbe prevedere un contributo
di 10.000 euro per l'arredamento a favore delle nuove famiglie che
contraggono un mutuo regionale per l'acquisto della nuova casa o
che intendono usufruire del sostegno regionale all'affitto. Sarebbe
un concreto aiuto ai giovani che vogliono sposarsi e che oggi
possono avere dei dubbi per il rilevante impegno economico che ciò
comporta.
Sempre al fine di aiutare i giovani, proponiamo con un
emendamento l'aumento a 100.000 euro del contributo regionale per
la prima casa per i nuclei composti da una sola persona, che oggi
sono discriminati, in quanto il contributo massimo è limitato a
60.000 euro. Noi pensiamo che, per favorire l'indipendenza dei
giovani, premessa per la formazione di nuove famiglie, dobbiamo
consentire loro di poter avere una propria abitazione e 60.000 euro
non sono sufficienti per avviare un simile progetto, mentre lo sono
100.000 euro, che noi proponiamo. Questo intervento ha voluto
evidenziare luci ed ombre del bilancio regionale 2010 in un'ottica
di confronto, ma anche di collaborazione per il bene di tutta la
comunità valdostana. Spero che questo contributo sia di aiuto e che
almeno una parte delle proposte da noi presentate possano essere
recepite dalla maggioranza regionale. Il benessere dei cittadini
prescinde dal partito di appartenenza dei legislatori, il nostro
compito è quello di dare voce in quanto rappresentanti eletti alla
volontà popolare e saper tradurre e analizzare le difficoltà
presenti sul territorio. Penso che con questa relazione un buon
passo in tale direzione sia stato fatto. Grazie per
l'attenzione.
Président
- La parole au Conseiller Empereur.
Empereur (UV)
- Merci, M. le Président. Un anno fa di
questi tempi il dibattito consiliare per l'approvazione della legge
finanziaria di bilancio per gli anni 2009-2011, il primo di questa
legislatura, aveva evidenziato la necessità di una riforma organica
della normativa in materia di contabilità regionale, riforma poi
attuata dalla legge del 4 agosto 2009: la n. 30. Questa sessione di
bilancio vede quindi tutti noi per la prima volta confrontarci con
un nuovo documento di bilancio. La legge n. 30 ha disciplinato in
modo organico la materia del bilancio e della contabilità generale
regionali, in particolar modo perseguendo obiettivi di snellimento,
flessibilità, semplificazione.
"Con l'articolazione del bilancio in unità previsionali di
base riferite ad aree omogenee di attività disponiamo di uno
strumento di articolazione finanziaria dell'attività della Regione
più snello, più comprensibile per l'approccio e il dibattito
politico in aula"
: così sottolineava il collega Andrea Rosset
nella sua relazione in occasione dell'approvazione della riforma,
collega Rosset che vorrei ringraziare, a nome del gruppo dell'Union
Valdôtaine, per la sua relazione al bilancio, chiara, precisa,
puntuale, esaustiva. Alla prova dei fatti il nuovo bilancio può
essere senz'altro definito più snello, di facile lettura, analisi e
comprensione, anche più trasparente. L'articolazione delle entrate
in titoli, aree omogenee e unità previsionali di base, ma ancor di
più l'articolazione della spesa in funzioni obiettivo, aree
omogenee e unità previsionali di base, credo consenta di sviluppare
un confronto chiaro e trasparente, nonché di evidenziare in maniera
altrettanto chiara le scelte politiche nei diversi settori e gli
obiettivi strategici della programmazione finanziaria. È
trasparente ed immediata inoltre in ogni funzione ed area di
intervento anche l'articolazione in spesa corrente e in spesa
destinata ad investimenti. Un documento di bilancio meno
dettagliato, più flessibile e più trasparente nelle sue linee di
intervento, fondamentale per un dibattito consiliare che delinea le
politiche di intervento, le scelte strategiche di programmazione
economico-finanziaria, un dibattito che consenta al Consiglio di
esplicare al meglio il suo ruolo di indirizzo, lasciando
successivamente alla Giunta regionale l'approvazione del bilancio
di gestione.
Dopo queste brevi riflessioni sullo strumento, vorrei fare prima
qualche considerazione di carattere generale per poi entrare nel
merito di alcune delle scelte di bilancio, altre saranno sviluppate
nel corso della discussione generale dai colleghi Consiglieri del
gruppo unionista. Come l'anno scorso anche quest'anno la
discussione sul bilancio regionale non può prescindere dalla
difficile situazione economica internazionale, anche se gli scenari
futuri paiono essere un po' meno preoccupanti. Le previsioni in
merito agli indicatori economici fondamentali evidenziano dei
segnali incoraggianti, ma altresì il permanere di situazioni di
criticità. Nell'ultimo trimestre il prodotto interno lordo italiano
è tornato a crescere dello 0,6 per cento per la prima volta dopo
cinque trimestri consecutivi di calo, segnando la migliore
performance
congiunturale dal quarto trimestre del 2006.
Tuttavia la crisi economica è tutt'altro che conclusa, nel 2009 si
stima una riduzione del PIL italiano intorno al 4,8 e solo a
partire dal prossimo anno si prevede una crescita dell'economia
nell'ordine dello 0,5, per salire poi al 2 per cento nel triennio
2011-2013. Anche il mercato del lavoro ha drammaticamente subito
gli effetti della crisi e desta ancora molte preoccupazioni per il
futuro. L'OCSE stima un tasso di disoccupazione per il 2009 in
Italia al 7,6 rispetto al 6,8 del 2008 e al 6,1 del 2007. Le
previsioni inoltre vedono una disoccupazione in crescita anche nel
2010. Nel 2009 è aumentato il ricorso alla cassa integrazione
guadagni e agli ammortizzatori sociali in genere, il che riflette
una diffusa situazione di criticità. Conseguenze inevitabili di
tali situazioni il calo dei consumi privati, previsto per il 2009
dell'1,7 per cento e una contrattura ben più marcata degli
investimenti. Entrambi gli indicatori sono indice di un calo della
fiducia dei consumatori e delle imprese; il contraltare che
conferma tale calo di fiducia nell'evoluzione della congiuntura
economica è rappresentato dalla crescita dei depositi bancari. Ora
gli scenari sembrerebbero delineare nel 2010 una ripresa sia dei
consumi, sia degli investimenti. È necessario che le istituzioni
sostengano e favoriscano questa ripresa, così come è necessario che
instaurino nei cittadini e nelle imprese quella fiducia nella
crescita indispensabile per il suo concretizzarsi. Anche la nostra
Valle non è immune dalle conseguenze della crisi. Un recente
rapporto della Banca d'Italia fotografa l'economia della Valle
d'Aosta nel primo semestre 2009: esso evidenzia un calo del
fatturato industriale, degli ordini e dei livelli di produzione,
una rilevante riduzione delle esportazioni, le difficoltà delle
aziende del settore edile e una diminuzione delle giornate
complessive di presenza dei turisti presso le strutture ricettive
valdostane pari a 1,6 per cento. Quanto detto si riflette sul
processo di creazione di nuove imprese con una riduzione delle
imprese attive rispetto al primo semestre 2008 di 113 unità, pari
quasi all'1 per cento. Per quanto concerne il mercato del lavoro,
il rapporto evidenzia una crescita del tasso di disoccupazione dal
3,9 del 2008 al 4,6, comunque inferiore al dato nazionale e a
quello del nord-ovest e un ampio ricorso alla cassa integrazione
guadagni e agli ammortizzatori sociali in deroga. I depositi
bancari crescono nella nostra regione del 12,9 per cento con una
crescita più marcata per le imprese rispetto alle famiglie.
Il quadro congiunturale economico credo richieda quindi da parte
delle istituzioni pubbliche, come ho già sottolineato, un sostegno
indispensabile alle famiglie, ai cittadini, alle imprese in
difficoltà, un impulso alla crescita economica prevista e ancora
l'innalzamento del grado di fiducia dei cittadini e degli operatori
economici. Credo che tutto ciò richieda in primo luogo un bilancio
sano, serio, concreto, come quello che oggi discutiamo. Vorrei
sottolineare in primo luogo il consenso che ha raccolto da parte
dei cittadini, delle imprese, delle associazioni di categoria,
delle parti sociali la politica regionale anticrisi, che, grazie
soprattutto alla nostra specialità e alla solidità del bilancio
regionale, è stato possibile mettere in atto con celerità e
tempismo.
In secondo luogo credo necessario evidenziare alcuni importanti
interventi che questa manovra di bilancio contiene:
- conferma della riduzione dell'aliquota IRAP di 0,92 punti
percentuali anche nel 2010;
- gli interventi in materia di politica del lavoro e di
programmi comunitari, che potranno immettere importanti risorse
finanziarie nell'economia;
- la crescita degli stanziamenti destinati agli interventi in
campo sociale pari al 7,5 per cento per importanti servizi a favore
dei più deboli;
- gli interventi a favore dell'accesso al credito alle piccole e
medie imprese;
- il sostegno alle aziende agricole;
- la conferma degli interventi per il rinnovo tecnologico del
parco auto e motoveicoli circolanti.
Ritengo opportuno sottolineare soprattutto un obiettivo
prioritario dell'attività politica amministrativa nell'immediato
futuro e punto qualificante per il bilancio per il prossimo
triennio: la centralità delle tematiche del lavoro. La salvaguardia
dell'occupazione e del lavoro rappresenta un'esigenza
imprescindibile per lo sviluppo e la crescita socio-economica della
nostra Regione, necessità ancor più acuita dalla difficile
situazione economica internazionale. Le politiche del lavoro, della
formazione professionale, della crescita dell'imprenditorialità,
dell'innovazione, della ricerca e dello sviluppo tecnologico
rivestono quindi un ruolo strategico. Il documento di
programmazione che stiamo esaminando destina importanti risorse per
la concretizzazione di politiche del lavoro che sappiano affrontare
le criticità occupazionali indotte dalla crisi e che contribuiscano
ad accrescere e migliorare quantitativamente, ma anche
qualitativamente le opportunità lavorative dei valdostani: nel 2010
oltre 18.000.000 di euro, a cui si aggiungono quasi 12.000.000 di
euro del Programma "Obiettivo 2 Occupazione", per un totale di
30.000.000, che nel triennio diventano complessivamente oltre
88.000.000 di euro, un importante investimento di fondi nel sistema
lavoro che credo possa fornire risposte adeguate alle sue esigenze.
Nello scorso luglio questo Consiglio ha approvato il piano di
politica del lavoro per il triennio 2009-2011; ora è necessario
operare per la sua concreta attuazione al fine di raggiungere gli
obiettivi definiti. Anche se il mercato del lavoro valdostano è
caratterizzato da tassi di occupazione molto superiori alla media
nazionale, gli effetti della congiuntura enfatizzano le situazioni
maggiormente critiche: adulti con basso tasso di scolarizzazione,
precariato, occupazione femminile, difficoltà di ricollocarsi nel
processo produttivo per chi ha perso un posto di lavoro, situazioni
che possono accrescere le difficoltà di queste aree più a rischio e
che potrebbero soprattutto allargare queste fasce di disagio
sociale. È necessario quindi perseguire quegli obiettivi ed attuare
quelle misure di interventi delineati dal piano e resi possibili
dalle risorse finanziarie in funzione anticrisi, anche a carattere
straordinario o temporaneo, a favore di coloro che hanno perso il
lavoro e finalizzati in primis a superare un momento di difficoltà.
È anche e forse soprattutto con interventi strutturali che incidono
sul sistema complessivo e favoriscono la sua modernizzazione, il
miglioramento dell'occupabilità, l'attenzione alle fasce più deboli
sul mercato del lavoro, l'innovazione, la ricerca, l'integrazione
fra il sistema educativo, formativo, lavorativo, diventati
imprescindibili nella società moderna, che possono essere create le
condizioni per affrontare momenti di difficoltà occupazionale e
prevenirne l'insorgere.
Vorrei ricordare alcuni obiettivi del piano di politica del
lavoro tradotti oggi in termini finanziari dal bilancio, quali
favorire l'integrazione fra il sistema educativo e il sistema
formativo anche attraverso la creazione di reti stabili nel mondo
scolastico, organizzazioni di formazione, università e mondo del
lavoro. L'inserimento nel mondo lavorativo, la qualificazione della
professione, la formazione continua e la capacità di adattamento al
cambiamento delle richieste derivanti dal mondo del lavoro e quindi
il miglioramento dell'occupazione non possono che avvenire
attraverso la sinergia e l'integrazione degli organismi coinvolti e
il compito dell'Amministrazione è favorirne la collaborazione. Il
bilancio assicura ad esempio il funzionamento di due fondazioni
fondamentali nel campo della formazione e per certi aspetti anche
della ricerca in due settori strategici per la nostra Regione,
quali le attività turistiche e l'agricoltura, faccio riferimento
naturalmente alla Fondazione per la formazione professionale
turistica di Châtillon e alla Fondazione per l'agricoltura che
gestisce l'Institut agricole régional. Il miglioramento del tasso
di occupazione e dell'occupabilità è perseguito anche attraverso
politiche destinate a promuovere l'inserimento lavorativo delle
persone in situazione di disagio sociale, le politiche di genere a
sostegno dell'occupazione femminile, le azioni a favore della
mobilità occupazionale e professionale, il sostegno a favore della
stabilizzazione dei contratti. La crescita delle opportunità
occupazionali non può prescindere dallo sviluppo economico
regionale, dalla crescita dell'imprenditorialità, dal sostegno alla
nascita ed allo sviluppo alle imprese sul territorio regionale,
ricercando un'imprenditoria radicata nel tessuto sociale
valdostano, sostenendo in modo particolare le idee e i progetti dei
nostri giovani. Le attività imprenditoriali devono poi essere
supportate in un processo continuo di innovazione, di sviluppo
tecnologico e di ricerca attraverso la valorizzazione delle risorse
umane e la sinergia con gli enti di ricerca e con il mondo
universitario. Un efficace trasferimento di conoscenze fra questi
enti e le imprese può consentire la necessaria evoluzione del mondo
produttivo e lavorativo, che deve saper rispondere ai mutamenti
delle richieste dei beni e dei servizi provenienti dalla società e
dal mercato. Politiche di innovazione e di sviluppo che devono
coinvolgere anche e soprattutto la pubblica amministrazione, che
deve saper cogliere le nuove opportunità e adeguare le proprie
organizzazioni alle esigenze della sua missione, fornire servizi
efficienti ed efficaci, creare le condizioni affinché i cittadini
possano esplicare al meglio le proprie professionalità e le proprie
attività.
Un'azione importante di supporto alla crescita finalizzata ad
una situazione economica migliore, nonché di collaborazione nella
concretizzazione di politiche nei vari settori, lavoro, sviluppo
economico e sociale, deve venire da tutte le istituzioni pubbliche
locali e quindi vorrei dedicare ancora alcune riflessioni ad un
importante settore di intervento del bilancio regionale: la finanza
locale. Sottolineo con molta soddisfazione una continuità nella
politica regionale di bilancio per quanto concerne la finanza
locale. Il bilancio in questi giorni all'esame del Consiglio
prevede infatti importanti risorse a favore delle collettività
locali, per il 2010 esse vengono sostanzialmente confermate
nonostante l'evidenziata congiuntura economica non certo favorevole
negli importi del 2009, pari a circa 226.000.000 di euro per quanto
concerne la finanza locale in senso stretto, mentre il totale degli
stanziamenti previsti dalla relativa funzione obiettivo è superiore
a 246.000.000 di euro. Le istituzioni locali per prossimità al
cittadino e dimensioni organizzative possono avere una percezione
immediata degli stati d'animo e dei bisogni della popolazione,
possono fornire risposte mirate e rapide alle sue esigenze,
riescono a realizzare investimenti concreti in tempi brevi, possono
concorrere in maniera fondamentale con la Regione a dare fiducia e
certezza ai valdostani, nonché contribuire a creare quelle
condizioni infrastrutturali locali che permettano alle imprese e
alle attività economiche di potersi sviluppare. È importante quindi
un'azione sinergica fra tutte le istituzioni valdostane ed è
fondamentale il sostegno regionale alle comunità locali.
Attenzione, sostegno non può essere sinonimo di assistenza, ma è
creare e garantire quelle condizioni di certezza del quadro
normativo e finanziario che consentono alle istituzioni locali di
programmare la propria attività, di razionalizzare l'erogazione dei
servizi perseguendo parametri di efficacia e di efficienza
soddisfacenti, di realizzare investimenti mirati e necessari allo
sviluppo socio-economico della popolazione. In un periodo in cui
assurgono nuovamente all'ordine del giorno in Parlamento, ma non
solo, temi che attengono all'organizzazione dei livelli di governo
locale e della loro attribuzione delle risorse finanziarie, in cui
sono all'esame o in itinere provvedimenti che dovrebbero dare voce
ad esigenze di autonomia e autogoverno dei territori e dare
finalmente un'applicazione reale alla riforma in senso federale
dello Stato italiano, ma che hanno anche un obiettivo meno
dichiarato, ma altrettanto evidente di riduzione della spesa
locale, credo che una riflessione sul sistema delle autonomie in
Valle d'Aosta anche in questa circostanza sia necessaria. È una
riflessione che deve partire dalla piena consapevolezza che
l'attribuzione della competenza legislativa primaria della Regione
in materia di ordinamento degli enti locali ha permesso con leggi
organiche di riforma della finanza e della contabilità, del
personale, dell'ordinamento, della competenza degli enti locali di
creare un sistema peculiare e rispondente alle esigenze del
territorio, sicuramente all'avanguardia rispetto al panorama
nazionale. È una riflessione però che non può prescindere da
un'analisi delle criticità del sistema, delle nuove esigenze e
delle nuove realtà, che deve portare ad evidenziare quegli elementi
di razionalizzazione e modernizzazione del sistema che possono
portare a migliorare ulteriormente l'utilizzo delle risorse
disponibili e ad un contenimento dei costi per l'erogazione dei
servizi. In tal senso un'analisi ad esempio delle possibilità
offerte dall'associazionismo fra enti locali, il consolidamento di
tecniche di controllo di gestione e di analisi dei costi dei
servizi, una riflessione seria sulla programmazione degli
investimenti e sui loro riflessi in termini di costi di gestione,
possono sicuramente far fare ancora un passo in avanti al nostro
sistema. È necessario che le prerogative statutarie, le
peculiarità, la specialità della Valle d'Aosta e del nostro
ordinamento statutario, ma anche finanziario siano difese ed
affermate e l'impegno per un continuo miglioramento del sistema
valdostano quale modello di eccellenza è sicuramente un
atout
indispensabile nella difesa delle nostre prerogative.
È una riflessione che non può prescindere dai pilastri del sistema
delle autonomie, 4 pilastri che, a mio modo di vedere, indirizzano
anche la politica finanziaria e di bilancio nel settore: autonomia
e certezza di risorse, responsabilità e stabilità della finanza
pubblica, leale collaborazione e confronto, capacità di fornire
risposte alle esigenze del territorio in termini di servizi e di
investimenti.
Per quanto attiene il primo pilastro, autonomia e certezza di
risorse, la legge regionale n. 48 prevede un meccanismo di
determinazione dei trasferimenti che garantisce l'autonomia delle
amministrazioni locali attraverso la certezza delle risorse e
trasferimenti non vincolati. La legge finanziaria ed il bilancio
che approviamo confermano le risorse attribuite senza vincolo di
destinazione pari ad oltre 127.000.000 di euro, che rappresenta il
56 per cento del totale. Ciò consente naturalmente un elevato grado
di autonomia finanziaria e la possibilità di pianificare con una
certa sicurezza le linee di azione dell'ente locale. Certo, in
questi ultimi anni le politiche attuate dal Governo nazionale non
hanno favorito sempre questa autonomia, è necessario ora che
l'attuazione del federalismo fiscale restituisca e rafforzi
l'autonomia finanziaria degli enti locali.
Il secondo pilastro è la responsabilizzazione delle
amministrazioni locali e la stabilità della finanza pubblica. Il
corollario necessario ed indispensabile dell'autonomia non può che
essere la responsabilizzazione degli enti locali, sia nei confronti
dei cittadini e nella ricerca dell'efficienza delle politiche
locali, sia nel raggiungimento degli obblighi di riequilibrio e
stabilità della finanza pubblica. Voglio qui rammentare come da
anni la Regione e gli enti locali sottoscrivano un patto con la
piena compartecipazione del sistema regionale locale della Valle
d'Aosta agli obiettivi di risanamento e razionalizzazione della
finanza pubblica. Voglio anche sottolineare come la legge
finanziaria confermi le misure per il contenimento della spesa
relative al personale degli enti locali e alle indennità degli
amministratori locali. La legge introduce inoltre alcune
disposizioni che mirano a contenere l'indebitamento degli enti
locali, al fine di garantire equilibrio e solidità ai bilanci. In
effetti credo che proprio il periodo che stiamo vivendo, la
congiuntura economica difficile evidenzi come conti pubblici sani
ed equilibrati permettano degli interventi più incisivi a sostegno
dell'economia e delle persone in difficoltà.
Il terzo pilastro è quello della collaborazione e del confronto;
a questo proposito voglio sottolineare in primo luogo il metodo di
lavoro che ha portato anche quest'anno a definire la scelta in
materia di finanza locale, metodo basato sul continuo confronto fra
Regione e Consiglio permanente degli enti locali anche attraverso
il ruolo importante del Comitato per la finanza e la contabilità.
Tale confronto ha portato alle proposte contenute nel documento di
bilancio e, come ricordato in audizione dal Presidente del
Consiglio permanente, pienamente condivise dal sistema degli enti
locali. Collaborazione e confronto con la Regione e fra gli enti
locali stessi, che si traducono anche nelle scelte di merito e di
contenuto della legge finanziaria e del bilancio di previsione.
Vorrei sottolineare in tal senso la previsione di contributi alle
collettività locali per la realizzazione di progetti di
investimento in tecnologie per la sicurezza del territorio, con
l'obiettivo di realizzare un più elevato livello di collaborazione
fra le diverse istituzioni sul territorio, in sinergia con le forze
dell'ordine. Questo significa che un tema importante qual è la
sicurezza, non può essere lasciato ai singoli enti con progetti ed
iniziative scoordinate, ma deve essere affrontato con un sistema
integrato di sicurezza sul territorio regionale. Sempre in tema di
sicurezza e controllo del territorio, sottolineo la previsione di
importanti risorse per favorire la collaborazione fra gli enti in
materia di polizia locale e ancora in un altro campo la sinergia
Regione ed enti locali in materia di piani di edilizia scolastica:
tre piani straordinari negli anni 2007-2008-2009 che con risorse di
finanza locale e risorse regionali hanno permesso urgenti
interventi di adeguamento del patrimonio edilizio scolastico.
L'articolo 7 del disegno di legge finanziaria oggi al nostro esame
interviene con la previsione di altri piani di intervento per il
triennio 2010-2012 e un primo stanziamento di 3.000.000 di euro a
valere sulla finanza locale, che la Regione potrà integrare con
risorse proprie. Voglio infine brevemente sottolineare la
collaborazione ed il confronto che hanno contraddistinto anche e
soprattutto nel segno della semplificazione delle procedure per i
cittadini gli interventi anticrisi nel 2009 a favore delle famiglie
in modo particolare. Su questo tema credo sia necessario un
ulteriore sforzo di semplificazione attraverso interventi
caratterizzati da un impatto immediato sui cittadini, ma anche da
costi amministrativi e sociali più ridotti.
Vi è inoltre il quarto pilastro: la capacità di fornire risposte
alle esigenze del territorio in termini di servizi e di
investimenti. La difficile congiuntura economica che stiamo ancora
attraversando mette in evidenza l'importanza delle risorse che
traducono in senso finanziario le scelte politiche attente alle
fasce più deboli della popolazione: anziani, inabili, prima
infanzia, per tali interventi gli enti locali avranno a
disposizione circa 30.000.000 di euro. Un'ulteriore analisi è
rivolta alla capacità di generare investimenti dal settore: nel
2010 il bilancio evidenzia per la funzione obiettivo finanza locale
spese di investimento di poco inferiori a 100.000.000 di euro, pari
a circa il 40 per cento delle spese complessive; è un grado di
propensione all'investimento direi decisamente importante. Uno
stanziamento rilevante è previsto per il Fondo per i programmi
speciali di investimento (FOSPI): circa 40.000.000 di euro. Ritengo
a tal proposito indispensabile un'attenta analisi degli interventi
finanziari, con particolare riguardo alla loro qualità e alla loro
sostenibilità, anche in relazione ai successivi oneri di gestione;
alla quantità degli investimenti deve insomma accompagnarsi la
qualità degli stessi.
Vorrei infine sottolineare non tanto per l'entità, ma per il
ruolo che tali risorse possono esercitare in funzione di
opportunità lavorative, lo stanziamento di 4.000.000 di euro per
l'adeguamento e la realizzazione di opere minori di pubblica
utilità degli enti locali. Nello scorso agosto abbiamo approvato la
legge regionale n. 26 con l'obiettivo di favorire l'ammodernamento
e la realizzazione di opere minori di pubblica utilità, l'offerta
di opportunità lavorative, il radicamento delle comunità locali sul
territorio. Ora è necessario che Regione e enti locali attuino in
tempi brevi le procedure di concretizzazione degli interventi, al
fine di sostenere l'offerta di lavoro e di fornire risposte alle
esigenze dei cittadini.
Concludendo questa analisi parziale del documento di
programmazione, voglio brevemente sottolineare come il bilancio
all'esame del Consiglio traduca in termini finanziari le linee
programmatiche e strategiche in aree di intervento importanti per
il territorio e lo sviluppo della società valdostana. Come non
citare ad esempio gli interventi per lo sviluppo economico in
materia di governo del territorio, di infrastrutture, per
l'istruzione e la cultura, per l'agricoltura, in materia di salute
e politiche sociali, su cui i colleghi si soffermeranno nel corso
della discussione generale. Credo quindi che il bilancio per il
triennio 2010-2012 garantisca il sostegno dell'Amministrazione ai
cittadini e alle imprese in questo difficile ciclo congiunturale,
ritengo che tale bilancio permetta di incentivare la ripresa
economica e auspico possa rispondere adeguatamente alle esigenze
dei cittadini e del territorio valdostano. Grazie.
Président
- La parole au Conseiller Lattanzi.
Lattanzi (PdL)
- Grazie, Presidente. Buongiorno ai
colleghi. Affrontiamo il dibattito su questo bilancio osservando
che tutti i colleghi, la Giunta stessa, l'Assessore, il relatore
Presidente della II Commissione hanno avuto modo di introdurre tale
bilancio facendo riferimento alla difficile congiuntura economica
mondiale, che inevitabilmente ha delle ripercussioni anche sul
nostro bilancio regionale. Mi permetterei di aggiungere alcune
riflessioni su questa crisi internazionale per offrire al Consiglio
alcune osservazioni dal nostro punto di vista non solo sul fatto
che tale crisi esiste ed è un elemento non prescindibile nella
discussione di tale bilancio, ma il perché esiste e cosa sta
succedendo. Questa è una crisi che ha una storia non recente, ha
radici lontane. Ricorderete come nella discussione dei bilanci
precedenti più volte il nostro gruppo ha sempre cercato di
collocare queste scelte di bilancio, quindi di politica
economico-finanziaria di questa Regione, all'interno di un contesto
più ampio per avere maggiore consapevolezza della condivisione o
meno delle scelte che il bilancio comporta. Vogliamo ricordare che
la crisi che stiamo vivendo, che sta giustamente incidendo nei dati
dell'occupazione, nelle politiche del lavoro, nella redditività
delle famiglie e delle imprese, ha un'origine più distante da
quanto oggi stiamo vivendo, un'origine che parte dal 1998-2000:
ricorderete l'impatto sull'economia mondiale della crisi della
bolla speculativa di internet, quando per la prima volta nei
mercati finanziari mondiali si presentarono aziende che lavoravano
nel settore della tecnologia avanzata, proponendo un
new
deal
, una nuova era che con la tecnologia apriva scenari
straordinari. In quella reale evoluzione mondiale del mondo e delle
persone che avrebbe avuto un impatto straordinario... fra l'altro,
come in un libro bellissimo di Bill Gates "Uno sguardo al futuro"
proprio del 1996, che raccontava come la tecnologia avrebbe
impattato nel lavoro, nell'economia, nel benessere della società
mondiale... nel 1998 e nel 2000 si affacciarono per la prima volta
nella finanza e nel mercato mondiale dell'occupazione aziende che
prospettavano soluzioni di tecnologia avanzata per accelerare
questi processi. Questo portò molti risparmiatori e molte imprese
ad investire massicciamente in quel settore, presupponendo che quel
settore avrebbe non solo impattato nell'economia, ma sarebbe potuto
essere una straordinaria opportunità finanziaria. Ricordiamo come
fra il 1998 e il 2000 quella enorme crescita finanziaria delle
aziende quotate in borsa, che si occupavano di tecnologia si
risolse nel 2000 con l'esplosione di una gigantesca bolla, che
evidenziò come la speculazione aveva ingigantito aziende che nulla
avevano a che fare con la creazione di tecnologie vere, di reale
impatto sulla società, ma erano operazioni di
maquillage
finanziario e addirittura aspirazioni di business che mai si
concretizzarono. Anche se in realtà in quegli anni non è che si
annullò un processo di evoluzione nel mondo, ma fu una crisi che
fece piazza pulita di un certo contesto speculativo e iniziò a far
crescere le aziende, in realtà lì nacque
Google
, accelerò
Microsoft e tutte quelle aziende portatrici di un cambiamento
importante nell'economia mondiale. Quella crisi però costrinse la
più grande economia del mondo, quella americana, ad affrontare (era
Presidente in quegli anni Bill Clinton) quella crisi con delle
politiche monetarie determinanti per il nostro futuro e per quella
che è oggi la crisi che stiamo vivendo. Perché ricorderete che nel
2002 iniziò una repentina riduzione dei tassi di interesse per
riportare l'economia americana in primis, ma anche quella mondiale
ad una boccata di ossigeno, perché l'11 settembre 2001 ci fu
l'evento delle Torri gemelle, che dette un altro colpo mortale ad
un'asfittica economia, che in quel momento era appena reduce dalla
bolla speculativa di internet e nel 2001 fu colpita ulteriormente
da una grave crisi mondiale determinata dal crollo delle Torri
gemelle e dai conflitti economici, politici ed istituzionali che
quell'evento produsse.
La politica economica del Governo americano presieduto al
Presidente Clinton si indirizzò nel 2002 ad un ribasso drastico dei
tassi di interesse per poter dare un ossigeno importante a
quell'economia in primis, ma anche al mondo intero. Una drastica
riduzione che comportò - stiamo vivendo in questi giorni lo stesso
evento - una riduzione del costo del danaro, un incentivo
all'accesso al credito e, compatibilmente con quella politica, un
grande obiettivo lanciato dal "Governo Clinton", ossia una casa per
tutti gli americani. Si immaginò di promuovere un'azione di
investimenti importanti nel settore dell'edilizia per spingere gli
americani, che storicamente non sono amanti della prima casa
stanziale, perché sono un popolo che spende i propri soldi in
situazioni diverse dalla prima casa, ma in quegli anni, per effetto
della riduzione e per la necessità di dare un impulso all'economia,
il "Governo Clinton" da una parte ridusse i tassi di interesse e,
dall'altra, cercò di creare dei piani di agevolazione perché le
famiglie americane potessero comprarsi una casa. Nacquero delle
società importanti nel settore immobiliare, del
leasing
immobiliare, dei mutui immobiliari, talmente importanti che con
l'ulteriore riduzione drastica molti degli istituti di credito che
si occupavano di finanziare le imprese si orientarono spostando il
loro
core business
dai finanziamenti alle imprese, alle
attività immobiliari, quindi all'acquisto della prima casa,
politica questa favorita dal fatto che la riduzione dei tassi di
interesse non permetteva di avere dei guadagni nel prestare soldi
alle imprese, perché l'economia era ferma, mentre iniziava un
Eldorado immobiliare, che poi ha generato il virus della crisi che
stiamo vivendo: i famosi e famigerati
subprime
. I
subprime
sono quei titoli tossici che furono emessi da
centinaia, ma dai più grandi istituti mondiali di finanziamento al
credito per favorire l'acquisto della prima casa non solo a
chiunque, ma anche a quelle persone non in grado di avere un
reddito costante, i cui immobili però potevano essere messi a
garanzia, perché gli immobili, grazie a questa gigantesca corsa
all'acquisto della prima casa, ogni anno aumentavano il loro valore
di circa 17-18 per cento. Gli istituti che erogavano danaro quindi
dicevano:
"lo posso dare anche a quella famiglia che magari non
ha un reddito costante, perché ho a garanzia un'ipoteca su un
immobile che cresce del 17-18 per cento annuo, per cui ho un valore
patrimoniale"
. Come in tutti i mercati, quando partono queste
operazioni, ci sono state le speculazioni, molti grandi istituti,
Lehman Brothers in testa, si sono riempiti i portafogli di quei
titoli per dare ai propri azionisti un reddito enorme sui loro
proventi, non tanto derivanti dall'attività di una banca: quella di
prestare il denaro all'economia, ma andando a speculare su titoli a
leva finanziaria importante, per portare redditività ai propri
azionisti, che è quello che chiedono ogni trimestrale.
Mi scuso con i colleghi se ho voluto ricordare questi passaggi,
perché oggi stiamo vivendo una situazione analoga: da un lato,
abbiamo avuto la necessità per effetto della crisi vissuta l'anno
scorso, anche questa generata da una speculazione gigantesca, non
più in questo caso su internet, non più dalle Torri gemelle, ma da
un nuovo fatto epocale finanziario: la bolla speculativa sui
subprime
... noi oggi ci troviamo al dopo
subprime
, al
dopo della crisi, ma in un contesto di economia molto difficile,
perché dopo una crisi drammatica, finanziaria prima ed economica
poi, le politiche monetarie vanno nella riduzione dei tassi di
interesse, per cercare di stimolare l'economia. Un'economia che in
questi mesi passati... anche qui apro una parentesi: noi
commentiamo sempre i dati dell'economia dell'ultimo trimestre:
abbiamo commentato i dati di luglio, agosto e settembre, in realtà
siamo a novembre, quindi i dati che oggi commentiamo e che indicano
una lieve ripresa mondiale sono dati già vecchi e sono - a detta
degli osservatori - dati in positivo superati da una lieve ripresa
economica mondiale, che vede protagonista, fra i Paesi in Europa,
il nostro Paese, come osservava il collega Empereur, l'Italia, per
la sua struttura economica, per la sua flessibilità industriale,
per prima sta cogliendo i sintomi di questa ripresa.
Perché è importante non solo commentare il fatto che tale
bilancio è all'interno di una crisi globale, ma il perché di questa
crisi? Perché è importante comprendere cosa ci aspetta d'ora in
avanti, quali sono le aspettative di una ripresa internazionale
economica, quali sono gli assetti che si stanno muovendo. Osservo
che la bolla speculativa di internet del 2000, le Torri gemelle,
che non dimentichiamo sono state un evento finanziario ed
economico, ma soprattutto sono state un evento di natura
geopolitica, ossia un mondo arabo islamizzato che reclama delle
attenzioni, impone delle culture, che attacca un Paese occidentale:
il
leader
dei Paesi occidentali. Nel 2001 quindi non abbiamo
vissuto solo una crisi finanziaria, abbiamo vissuto un evento
epocale, ossia il movimento geopolitico di aree, dell'Arabia
Saudita, dell'Iraq, dell'Iran, che pressano sul mondo economico
occidentale. Oggi, alla luce di Lehman Brothers, del tracollo della
finanza, dei titoli tossici, viviamo un altro evento storico, di
cui il nostro bilancio non potrà non tener conto, perché la nostra
piccola economia è all'interno di un contesto geopolitico mondiale
molto importante. Cosa avviene? A voi non sarà sfuggito che
l'attuale Presidente degli Stati Uniti, Barack Obama è stato
recentemente in Cina, non vi sarà sfuggito che oggi il partner
privilegiato per gli Stati Uniti non è più l'Europa, le relazioni
che si stanno instaurando attraverso gli accordi di WTO prima e gli
accordi commerciali Stati Uniti-Cina sono per quel Paese, la prima
economia mondiale, prioritari rispetto ai rapporti con l'Europa.
Un'Europa che deve trovarsi uno spazio e che non ha ancora oggi una
costituzione che indichi un governo politico; abbiamo un
compromesso che governa l'Europa e che non la governa, perché oggi
il Governo europeo è più di politica monetaria che di politica
europea in termini di economia, di esteri, di difesa. Siamo ancora
un'Europa da 27 capi di Stato che si devono incontrare e che
all'unanimità devono trovare delle soluzioni, che devono spartirsi
le poltrone del Ministero degli esteri, piuttosto che di quello
dell'economia o dell'agricoltura,
bipartisan
, perché
l'Europa non ha ancora raggiunto l'approvazione di uno statuto
europeo, l'elezione diretta del
Premier
europeo e dei suoi
ministri che possano portare avanti una rappresentatività di valori
e di programmi. In questo contesto invece l'oriente sta crescendo
in maniera importante, parliamo di PIL dello 0,20-0,10 con
aspettative dell'1 per cento per il 2010 e abbiamo a che fare con
le economie del Brasile, della Cina, dell'India, del Pakistan, del
Bangladesh, che crescono dell'8-9 per cento, quindi con crisi
economiche che toccano solo noi e che sono state per loro solo dei
momenti di riflessione e di aggiustamento dei loro processi
finanziari. Accordi che stanno cambiando la geopolitica economica
del mondo, questioni che toccano le nostre imprese, fra queste la
Cogne Acciai Speciali, la Heineken, che toccano il turismo, che
toccano la capacità della nostra piccola economia di stare in un
contesto di queste dimensioni.
In tale contesto di macroeconomia mondiale, di difficoltà e di
nuovi scenari economici e politici mondiali l'Italia - abbiamo
osservato - si sta difendendo, ha il terzo debito pubblico più
grande del mondo per una serie di scelte scellerate che negli
ultimi 40 anni sono state fatte da chi ci ha governato, in una
situazione del tanto acclamato pentapartitismo proporzionale che ha
purtroppo condizionato e condannato il nostro Paese ad avere in 50
anni 51 Governi: vi ricorderete l'Andreotti primo, secondo, terzo,
quarto, Craxi uno, Craxi due, Forlani tre, Cossiga quattro...
Abbiamo purtroppo vissuto in una condizione giustificata
dall'anticomunismo, che ci imponeva certe politiche, ma che ha
condannato in termini finanziari il nostro Paese ad avere il terzo
debito pubblico del mondo che, se da una parte ci viene
riconosciuta un'economia flessibile, veloce, innovativa, capace di
affrontare gli scenari internazionali, dall'altra abbiamo un
bilancio statale pesante. Certamente Tremonti non è fortunato come
Lavoyer: non può parlare di avanzi di amministrazione, Tremonti
deve parlare di indebitamento, deve cercare il mercato per erogare
i propri titoli di Stato per poter incamerare delle risorse per far
quadrare il bilancio, deve cercare di pagarli il meno possibile in
un contesto internazionale, deve rispettare i patti di stabilità in
un contesto difficilissimo di equilibrio. L'Italia gioca il suo
ruolo, il Governo nazionale sta affrontando con il suo bilancio
molto pesante di indebitamento una rivoluzione epocale, perché noi
purtroppo i giornali li leggiamo per gli scandali sessuali di
excort
, piuttosto che di
trans
, non si parla però di
quello che sta succedendo nel nostro Paese, ossia con un Ministro
alla funzione pubblica che sta tentando di dare a questo Paese una
burocrazia sopportabile: mi ha fatto piacere vedere nel congresso
tematico dell'Union Valdôtaine che questi temi cominciano ad essere
di interesse regionale. Non possiamo negare che è il PdL a livello
nazionale che ha affrontato il costo della burocrazia come una
problematica, perché a nessuno sfugge la necessità che una società
organizzata con una costituzione e con un'organizzazione statale
debba avere dei dipendenti pubblici, ma non è sfuggito a nessuno
che oggi il tema è la quantità di questi dipendenti e la loro
produttività. Abbiamo dei costi di bilancio statale sulla
burocrazia ministeriale che sono insopportabili o sopportabili solo
a costo di un carico fiscale insopportabile per i cittadini, che
devono pagare uno dei più alti livelli di tassazione europea (il
terzo in assoluto, il 43 per cento di tassazione media sulle
imprese e sui cittadini), quindi in presenza di un carico
gigantesco di costi, l'impossibilità per Tremonti di diminuire
l'IRAP, abbassare l'IRPEF, cose che nel programma ci sono, ma che
in un contesto di difficoltà economico-finanziaria diventano
difficili da realizzare, con la demagogia dell'opposizione che
dice:
"ma avevi promesso il ribasso delle tasse e non lo stai
facendo"
. Ma prova a venire tu a vedere come puoi fare quadrare
il bilancio quando non solo non hai avanzi di amministrazione, ma
hai disavanzi di amministrazione per migliaia di miliardi, perché
hai 800.000.000.000 di euro di costo dell'apparato pubblico con
rivoli impressionanti di cui non si conosce neanche la
destinazione!
Mi diceva il Sottosegretario Vegas che questo è un Paese che non
ha ancora un bilancio nel quale si possa conoscere la destinazione
finale di 1 euro. Non si sa dove vanno a finire, vengono destinati
per comparti di spesa in migliaia di rivoli, perché da 58 anni il
bilancio dello Stato è demandato ai Ministeri e alle lobby dei
partiti e delle correnti, per cui si mascheravano i bilanci per
giustificare l'assistenzialismo, da qui la necessità di
riorganizzare i controlli di gestione per capire una risorsa dove
va a finire e qual è il ritorno produttivo.
Abbiamo sentito parlare del ruolo straordinario... di quanto in
un Paese come il nostro, che non ha materia prima, ma che deve
lavorare sulla capacità culturale di innovare e poter vendere i
propri prodotti, sia determinante il ruolo della scuola,
dell'università e quanto anche questo sia uno strumento a livello
italiano pesante, con il più alto numero di docenti in Europa, con
il costo fra i più alti in Europa e con la produzione intellettuale
più bassa in Europa. Una difficoltà enorme nel riformare i
baronati, di gente che si è fatta una casta di nipoti, cugini,
amici degli amici, che non producono laureati all'altezza della
competizione internazionale, ma producono parassiti, assistiti e
figli di famiglia e di casta, quindi una difficoltà enorme! Eppure
la Gelmini, con il coraggio di chi è consapevole della necessità
per il Paese di innovare, ha indotto delle politiche di innovazione
con tutte le proteste, con la demagogia che questo suscita. Non sto
dicendo che Brunetta, Gelmini, Tremonti stiano facendo il meglio
assoluto, sto cercando di spiegare qual è il contesto nel quale si
cerca di modificare un mondo. Abbiamo un Presidente del Consiglio
che è stato in Arabia Saudita qualche giorno fa, ieri era nei Paesi
dell'est, per cercare di vendere le nostre imprese e dare loro il
fatturato, per portare lavoro in nuovi mercati che hanno bisogno di
tutto. Ieri parlavamo dell'esperimento dell'esportazione dei manzi
valdostani e delle vacche valdostane in Romania, fra l'altro
osservavamo che erano più i costi della progettazione che di quanto
poi ritorni, quindi con la consapevolezza che bisogna andare verso
mercati nuovi per poter vendere i nostri prodotti ed è quello che
sta facendo il Presidente del Consiglio al di là di tutti gli
attacchi, delle difficoltà interne ed esterne che questo comporta.
Un Paese che fa fatica a cambiare, perché cambiare vuol dire
mandare a casa dei privilegiati, vuol dire mettere a lavorare dei
fannulloni, creare una consapevolezza che questo è un Paese
straordinario di risorse, ma che ha bisogno di "tirarsi su le
maniche" e mettersi a lavorare, perché la stragrande maggioranza
lavora, ma una grande parte approfitta del lavoro di alcuni per
poter godere del bene di pochi. Questo è il processo nel quale si
sta muovendo la finanziaria, che è al Senato e alla Camera in
questi giorni.
Cosa facciamo noi? Veniamo a noi. Evidentemente i giornalisti
hanno bisogno di un titolo che non sia quello di comprendere cosa
sta succedendo, ma se c'è la polemica. La polemica non la farò, mi
spiace per voi, cercherò di dare degli argomenti per condividere
alcune visioni.
"Il nostro bilancio è un bilancio solido"
ci
è stato detto. Mi permetto di dire intanto che sulla struttura è
oggettiva la semplificazione del processo di analisi del bilancio.
Si potrebbe dire che questo bilancio si è "asciugato", ci permette
una maggiore lettura, possiamo anche dire che con la struttura
delle maggioranze, dei Governi sia al Parlamento, ma anche in
quest'aula, i bilanci dopo una passata nelle commissioni puramente
consulenziale arrivano in Consiglio... immodificabili, diciamocela
tutta!
Ho sentito dei colleghi che con grande spirito di iniziativa,
l'opposizione di sinistra, presentano degli emendamenti, abbiamo
anche commentato questa necessità di puntualizzare alcune modifiche
che possono essere necessarie, più per fissare dei punti di
presenza politica più che nella convinzione che questi emendamenti
possano essere accettati o possano modificarsi in quest'aula, se
non per pochissime e superficiali modifiche al bilancio stesso. Il
bilancio si è "asciugato", si è reso più trasparente, il bilancio
si è blindato, diciamocelo tutti; è un bene o è un male? Al
Parlamento dicono che è un bene, perché così si evita l'assalto
alla diligenza, forse è vero anche qui: avendo una struttura più
blindata, il bilancio è discutibile, ma non modificabile, quindi
pone in capo alla Giunta l'assoluta responsabilità di queste
scelte. Noi prendiamo atto di questa modifica: da una parte, la
comprendiamo, perché i tempi non permettono il gioco della coperta
corta, lo vediamo al Parlamento e possiamo anche comprendere la
necessità che la Giunta e la maggioranza abbiano di discutere.
Auspichiamo che perlomeno il bilancio sia stato discusso in
maggioranza, visto che noi dell'opposizione non possiamo che
osservarlo e esprimere un parere rispetto alle scelte che possiamo
o meno condividere.
Per quanto riguarda il nostro parere sul bilancio, prendiamo
atto che, contrariamente a quello italiano, ha una sua solidità e
concretezza. Dicevo, l'Assessore Lavoyer è più fortunato di molti
altri Assessori in Italia, però se andiamo ad analizzare con
attenzione come si costruisce questa risorsa a disposizione, non ci
sfugge che l'80 per cento delle nostre entrate è determinato dalla
partecipazione dei nostri 9/10 alle tasse che i cittadini e le
imprese valdostane pagano e ai 9/10 dell'IVA, che è quella tassa
sui consumi che non pagano solo i valdostani, ma soprattutto i
turisti che vengono in questa regione, i 9/10 di queste due poste
sono l'80 per cento delle nostre entrate. Non ci può allora stupire
che in previsione di bilancio abbiamo un bilancio che ricalca
quello dello scorso anno, addirittura per il 2010 aumenta di
qualcosa, pur in presenza di una crisi che avrebbe dovuto far
venire meno alcune entrate. Per la verità, con l'Assessore in
commissione ne abbiamo parlato, una previsione di riduzione delle
entrate da IRE e da IRPEF del 2,5 per cento in meno è stata
correttamente preventivata, come anche indicato a livello
nazionale. È evidente che, se partecipiamo alle tasse che le
imprese pagano, non possiamo aspettarci che nel 2010 le tasse siano
superiori a quelle pagate nel 2008, perché la crisi ha colpito le
famiglie con la disoccupazione e le imprese con minori fatturati;
quindi è logico aspettarci per il 2010 una riduzione del pagamento
degli F24 che in questa regione vengono versati. Vi è però da
osservare che le partite importanti che permettono a noi oggi di
discutere questo bilancio sono i 9/10 delle tasse, in particolare
ci sono alcune voci importanti di queste tasse: non ci sfugge che
una delle entrate importanti è la Heineken, che partecipa con una
cifra importante: 120.000.000 di fiscalità, e noi non possiamo non
rilevare che la Heineken non vende tutta questa birra, ha la sede
fiscale qui, produce qui, ma vende in tutto il mondo, quindi
beneficiamo di tale opportunità; così come la Cogne Acciai
Speciali, che versa le sue tasse qui, che produce qui, ma che tenta
di vendere i propri prodotti in tutto il mondo; la CVA che produce
energia qui, la distribuisce in parte qui, ma la esporta e quindi
incamera fiscalità di cui noi beneficiamo; poi l'IVA del turismo,
di tutti quei cittadini che vengono a comprare i prodotti
valdostani, che pagano gli alberghi, che pagano i ristoranti, che
comprano i nostri prodotti e che pagando l'IVA ci lasciano
fiscalità qui.
Come potete osservare, l'attenzione a queste voci ci dovrebbe
immediatamente far cogliere l'osservazione di quanto sia importante
permettere al tessuto economico produttivo industriale, commerciale
e turistico di questa Regione di poter continuare a produrre questo
gettito, che è determinante poi poterlo avere in bilancio per
affrontare quelli che sono nella gestione di una comunità i costi
sociali della sanità, che è pubblica in gran parte; della
formazione della cultura, che è pubblica in gran parte;
dell'assistenza sociale ai bisognosi e che ci permette di prendere
provvedimenti ulteriori a quelli che lo Stato ha già fatto per
quanto riguarda la disoccupazione, l'assistenza sociale e tutti i
bisogni di una comunità che sta invecchiando, progressivamente e
fortunatamente per noi siamo una comunità che vive a lungo, ma
questo implica una serie di costi sociali, perché il mantenimento
degli anziani, la cura delle malattie, l'assistenza sociale implica
nel bilancio scelte importanti.
Mentre è condiviso il ruolo che l'ente pubblico deve
caricarsi... come dice una legge del federalismo:
"non fare
quello che possono fare i cittadini, ma fai quello che loro da soli
non sono in grado di fare"
, quindi la sanità, se si riesce ad
ottenere una sanità di qualità sufficientemente buona come quella
che abbiamo in Valle d'Aosta, cerchiamo di gestirla a livello
pubblico, ottimizzando al meglio le risorse! Non ci può sfuggire
che le spese sanitarie, le spese sociali, la spesa dell'assistenza
ai più deboli e soprattutto agli anziani, proprio per la struttura
della nostra società, l'evoluzione della nostra società, sono costi
che hanno crescite - non voglio usare la parola "esponenziale",
perché non siamo ancora a quel livello - importanti di bilancio in
bilancio e ogni anno chi è seduto al posto del Presidente della
Giunta e degli Assessori - certamente anche nel triennio questo è
noto - ha davanti la problematica di come reperire risorse,
sottraendole magari ad altri settori.
In una fase in cui il bilancio in generale cresce, allora si può
far fronte a questi aumenti di spesa ridistribuendo quella che è la
maggiore entrata, ma ipotizzando riduzioni, momenti di crisi,
immaginate cosa può succedere se va in crisi anche uno solo dei
grandi nostri versatori di imposta, quanto può impattare questo,
oppure una stagione turistica che va male (fortunatamente è
arrivata la neve) quanto può impattare sulle entrate e sulle
risorse che vengono utilizzate per affrontare problemi di tipo
sociale.
Il nostro bilancio si divide in due grandi filoni: il
finanziamento della spesa pubblica per quei settori che
oggettivamente necessitano della spesa pubblica per offrire i
servizi ai cittadini, abbiamo parlato della spesa sanitaria, di
quella sociale, di quella dell'assistenza ad alcuni settori in
difficoltà come l'agricoltura che possono in questo momento essere
considerati settori che hanno bisogno di aiuto, come la cassa
integrazione per quelli che nell'industria perdono il posto di
lavoro. È chiaro che se abbiamo evidenti queste due impostazioni,
l'equilibrio della gestione delle risorse deve portarci ad
un'immagine: l'immagine che ci può venire "buona" fra noi
valdostani è quella della mucca, una mucca che mungiamo, dalla
quale otteniamo il latte con il quale alimentiamo la nostra
famiglia, ma alla quale dobbiamo far arrivare il fieno, altrimenti
dalle mammelle è difficile che possa uscire il latte. In questa
immagine ci viene facile, identificando tale bilancio, sottolineare
un aspetto che ci preoccupa: abbiamo l'impressione che stiamo dando
da mangiare poco a questa mucca, che la stiamo mungendo tanto, la
mungiamo la mattina, il pomeriggio e qualche volta anche la sera.
Chiediamo a questa mucca di produrre tanto latte, perché abbiamo
tanti bisogni, ne abbiamo sempre di più, dandole magari lo stesso
fieno che le davamo 10 anni fa, quando le mucche mangiavano 10
chilogrammi di fieno al giorno, ma producevano 10 litri di latte,
oggi gliene chiediamo 30, ma continuiamo a darle sempre 10
chilogrammi di fieno al giorno. Perché uso questa immagine, che tra
l'altro è contemporanea visto lo scandalo della zootecnia? Perché
in tale bilancio sono evidentissimi gli sforzi che questa Giunta e
questa maggioranza fanno per mantenere i livelli di spesa di quelli
che sono considerati i veri e propri costi della società per poter
offrire dei servizi... a nostro avviso, non c'è ancora quella
consapevolezza e quella discontinuità... che peraltro va
riconosciuto a questa Giunta, anche alla luce dell'ultimo congresso
che l'Union Valdôtaine ha tenuto sulla burocrazia, in termini di
intenti oggettivamente abbiamo sentito portare avanti...
Quando sentiamo parole come
"è necessario contenere la spesa
del personale"
, bisogna che ci intendiamo su cosa vuol dire
questa espressione, perché se per voi maggioranza mantenere i costi
del personale significa non assumere più o ridurre le assunzioni al
50 per cento di quelli che vanno in pensione, come il Patto di
stabilità ci permette, se per voi limitare il costo del personale
della burocrazia, ci metto dentro anche gli enti locali, comporta
non solo limitare le sostituzioni dei pensionamenti, ma anche
limitarsi a che questi 2.888 dipendenti abbiano esclusivamente il
ritocco dei contratti, come è loro dovuto, vi dico che siamo
preoccupati. Perché noi sono anni che vi diciamo che, per quanto ci
riguarda, i 2.888 dipendenti in Amministrazione regionale sono
troppi! "Non sono sufficienti quanto basta, manteniamo questi e non
assumiamo più", no: sono per noi da ridurre! Noi abbiamo ancora
visto in questo bilancio come lo schema della pianta organica della
Regione sia inchiodato e, a parte le sostituzioni parziali che
riducono leggermente il comparto pubblico, in realtà il comparto
pubblico sta crescendo, perché, mentre da una parte si limitano le
sostituzioni, dall'altra si fanno scelte che di fatto impongono
stipendi fra l'Amministrazione regionale e il comparto pubblico in
generale, che aumenta. Abbiamo allora letto le volontà di questa
maggioranza di andare a ridurre drasticamente i costi della
burocrazia, dell'Amministrazione e ne siamo compiaciuti, non
vediamo l'ora di poter votare provvedimenti di tagli reali del
costo dell'Amministrazione, perché questo costo, a nostro avviso,
non va mantenuto, va ridotto! E che si possa fare a noi è chiaro,
nel momento in cui si analizza la pianta organica e si scopre che
per avere un ruolo coperto bisogna avere 5 persone, perché c'è
quella che fa il part-time, c'è quella che va in ferie, c'è quella
che va in malattia, c'è un fannullone e ce n'è uno che lavora e,
per tenere in piedi un posto in pianta organica, bisogna assumere 5
persone! Per poi vedere quando si cammina nei corridoi del comparto
pubblico che c'è troppa gente con nulla da fare! Da una parte
allora c'è la necessità di riorganizzare queste risorse, che sono
risorse professionali, pagate, capaci, aggiungo: che sono risorse
che hanno anche voglia di fare, ma non hanno niente da fare, perché
se sono in 5 a fare un lavoro, non hanno niente da fare! Non vorrei
colpevolizzare nessuno, abbiamo registrato che con l'applicazione
del "provvedimento Brunetta" in alcuni comparti a contratto
nazionale, come anche ha riconosciuto il Presidente della Regione
ultimamente sui media, c'è stata una drastica riduzione
dell'assenteismo, ma questo è un atto dovuto, noi diciamo di etica
e di rispetto alle tasse dei cittadini. Questo significa anche che,
quando si ha una pianta organica al completo con le fisiologiche
assenze per maternità, part-time e fisiologiche assenze per
malattia, il comparto strabocca di gente che non sa cosa fare! In
Regione, nelle Comunità montane e nei Comuni, dove sembra che
manchi sempre qualcuno, perché manca sempre quello che deve fare il
vigile urbano e manca sempre quello che deve fare il becchino e
manca sempre un messo e manca sempre un C2, perché ci manca
l'amministrativo e sono Comuni che sono pieni di lavoro, pieni di
burocrazia, pieni di personale, ma dove manca sempre qualcosa... la
sensazione è che manchi sempre qualcosa. Sotto l'aspetto della
burocrazia, Presidente, siamo con lei quando lei dice:
"è
necessario affrontare con serietà questo problema: da una parte,
per il rispetto che si deve ai cittadini che pagano le tasse e che
chiedono a questa Amministrazione di essere efficiente; dall'altra,
perché, nel momento in cui si mettono a lavorare le persone, si
scopre che molti non hanno un lavoro in questa
Amministrazione"
. Mi riservo poi di fare altri interventi.
Cito solo due argomenti che tenevo ad aprire come dibattito.
Stiamo in questi giorni vivendo il dramma della zootecnia. Il
bilancio dà grandi risorse verso questo settore: 129.000.000 li
abbiamo spesi nel 2009, 120 sono ipotizzati nel 2010 con le
aggiunte ulteriori che verranno date in corso di variazione di
bilancio, 117 in aumento ancora... e comunque sono cifre molto
importanti... per il 2011-2012. Questo in un concetto: siamo tutti
consapevoli che, se non sosteniamo l'agricoltura, abbiamo la
desertificazione della montagna. Attenzione però, in questi giorni
ognuno di noi credo ha avuto modo di incontrare allevatori,
agricoltori, chiedere loro cosa ne pensano di quello che sta
succedendo, che visione hanno e io vi faccio solo uno schema
mentale, che ci siamo fatti noi: 20 anni fa c'erano i contributi
per i risanamenti, tutte le mucche si ammalavano per prendere il
contributo per risanare. Oggi ci sono i contributi per le stalle
sane: tutte le mucche ammalate diventano sane per prendere il
contributo per essere sane. Se non usciamo da questa logica, e
questo me lo ha detto un'anziana allevatrice, che mi ha detto:
"sono a fine carriera posso dire quello che penso"
, se non
cambiamo questo sistema culturale per cui gli agricoltori sono una
razza in via di estinzione, protetti dal WWF (ossia dalla Regione),
e se non gli diamo i soldi, l'allevatore non lo fanno... vi dico da
subito: facciamo una moratoria adesso, per 24 mesi non diamo più
contributi a nessuno e vediamo chi resta. Perché una cosa la
dobbiamo comprendere: l'agricoltura è una risorsa o è un problema?
Se è un problema, Signori, i problemi si chiudono e i costi si
tagliano; se è un'opportunità, come crediamo, dobbiamo creare le
condizioni affinché l'agricoltura esprima le sue potenzialità con
quelli magari pochi che hanno voglia di fare impresa, hanno voglia
di allevare vacche, manzi, tori, vitelli, vendere carne, produrre
latte, formaggi, fontine di qualità, che hanno voglia di stare sul
mercato. A quelli si può dare un incentivo per produrre posti di
lavoro, agroeconomia, per essere filiera di un turismo rurale,
culturalmente a noi congeniale e integrato pienamente nella nostra
proposta turistico-commerciale, come piace dire all'Assessore
Marguerettaz. Vi chiedo - provocazione - quanti degli allevatori
delle 1.700-1.800 aziende che oggi sono ufficialmente ricettori di
contributi vogliono veramente fare impresa con le loro attività;
quanti invece ci dicono tranquillamente:
"siccome le mucche mi
piacciono, mi piace fare la bataille des reines, facendo un po' di
latte e di pascolo, prendo il verde e prendo il latte, ma di fare
degli utili non me ne frega niente! Il reddito me lo deve dare la
Regione!"
. Faccio questa provocazione, apriamo tale tema e
cominciamo a riflettere se questi 120.000.000 all'anno che versiamo
come contributi alle imprese del settore agricolo sono congeniali
non solo per mantenere chi poi, fra l'altro, i pascoli non li
mantiene, perché abbiamo migliaia di ettari di pascolo abbandonati,
ma chi ha voglia di fare impresa, che ha voglia di integrarsi nel
sistema economico, commerciale e turistico della nostra regione,
chi ha voglia di produrre salsicce, budini, fontine, formaggi
valdostani, carne valdostana: la vogliamo esportare in Romania,
cominciamo a venderla qua.
Ultima battuta: è evidente che per quel poveraccio
dell'Assessore Pastoret faremo una colletta perché con 31.000.000.
35.000.000 nel 2010, si è dichiarato anche soddisfatto in
commissione. Presidente Rollandin, lei deve staccare una medaglia
al suo Assessore, perché, contrariamente a quello che faceva La
Torre, che ogni tanto scalpitava, perché non gli davano abbastanza
soldi, l'Assessore Pastoret non solo dice che vanno bene, ma che
sono anche sufficienti. Lo so che lui non la pensa così, perché in
commissione ha anche detto che auspica di avere maggiori risorse,
ma se pensiamo che all'Assessorato delle attività produttive
stanziamo 35.000.000, lo zero e qualcosa del bilancio intero per
creare economie e sviluppo, mi fermo qui, il tempo è quasi scaduto,
perché credo che anche su questo dobbiamo... se condividiamo la
visione che ha stancato i giornalisti, ma che ci ha permesso di
esprimere la nostra posizione politica... se condividiamo una
visione di cambiamento globale economico per poter immaginare la
Valle d'Aosta che vorremmo fra 10 anni, credo che forse c'è meno
spazio per dare contributi ai volontari dei pompieri e magari più
contributi da dare a chi deve produrre posti di lavoro e in questo
momento ha 5 più 3, 8.000.000 di euro per promuovere nuovi
brevetti, nuove iniziative, nuove attività per i giovani per
lanciare nuova economia, nuovi spazi di economia in questa regione.
Apprezziamo che i 1.500 volontari dei vigili del fuoco, al di là
del fastidio di essere stati buttati nel comparto unico della
sicurezza che abbiamo sentito con un po' di fastidio, ma alla fine
hanno di buon grado accettato di migliorare la loro
professionalità, siano vestiti di tutto punto, siano pronti alla
terza guerra mondiale in termini di sicurezza, siamo più
preoccupati che le nostre aziende non siano pronte alla terza sfida
mondiale dell'economia, questo è più preoccupante.
Président
- La parole au Conseiller Bieler.
Bieler (UV)
- Grazie, Presidente. Il programma nel
settore ambientale per il 2010 prosegue nell'attuazione del
programma di legislatura, ponendo al centro del proprio operato la
realizzazione di un impianto normativo e amministrativo impostato
su un approccio di sostenibilità ambientale. Operare in un quadro
di sostenibilità ambientale significa agire tenendo presente che la
salvaguardia e la valorizzazione dell'ambiente sono alla base dei
valori e delle peculiarità del nostro territorio. Un territorio che
è prima di tutto montagna, dove la natura e l'uomo hanno sempre
trovato percorsi di convivenza, dove il territorio ha potuto
nutrire le generazioni succedutesi nei secoli e dove la gente ha
trovato i modi per trasformare l'ambiente per le proprie esigenze,
senza oltrepassare quei limiti che potevano mettere a rischio gli
equilibri naturali conosciuti. Attorno al concetto di sostenibilità
si è sviluppato un grande dibattito in questi ultimi anni ed è
cronaca di questi giorni la discussione internazionale attorno alle
misure da prendere per evitare di superare di due gradi l'aumento
di temperatura media della terra, un limite al di sopra del quale
pare che i costi che dovremo pagare per vivere decentemente e nella
sicurezza sarebbero proibitivi. Questo dibattito ha fra i suoi
argomenti forti il concetto di mantenimento dei servizi
ecosistemici, un concetto che a noi uomini di montagna è molto
chiaro, anche se non lo abbiamo mai chiamato così. Si tratta di
tutte quelle attività che la natura realizza nel suo normale
funzionamento e che parallelamente svolgono un ruolo fondamentale
di supporto all'azione umana: la produzione di cibo, di carburante
e di fibre per vestirsi ed i medicinali, l'effetto regolatore
sull'acqua, l'aria e il clima, il mantenimento della fertilità del
suolo, i cicli dei nutrienti per garantire il ricambio delle
risorse. Sostenibilità vuol dire vivere in modo da non
compromettere le funzioni degli ecosistemi, vuol dire essere così
lungimiranti da sapersi fermare quando il nostro prelievo di
materia, il nostro consumo di energia rischia di alterare
irreversibilmente gli equilibri ambientali esistenti. Vuol dire
essere così creativi da cercare e adottare le soluzioni migliori
per poter vivere nelle migliori condizioni, al minor costo
ambientale possibile. La Commissione europea ha proposto
recentemente un documento interlocutorio di consultazione sulla
nuova strategia UE-2010; fra le priorità individuate vi è la
valorizzazione di conoscenza e innovazione quali motori per lo
sviluppo e la creazione di un'economia competitiva, in grado di
sostenere gli obiettivi ambientali e climatici attraverso la
crescita di tecnologie verdi. Questa pare anche essere la via
vincente per affrontare e superare la crisi economica, attraverso
innovazione tecnologica, ricerca e sviluppo delle conoscenze
nell'ottica della sostenibilità ambientale. Il programma della
maggioranza regionale sta indirizzando i proprio operato verso gli
stessi orientamenti individuati da questi obiettivi, come
dimostrano le azioni e gli stanziamenti proposti nel bilancio 2010:
prima di tutto l'impegno verso la problematica dei cambiamenti
climatici, di cui si parlerà a breve al
summit
mondiale di
Copenhagen, nel quale l'Europa si è impegnata molto: si pensi al
piano per contrastare i cambiamenti climatici in base agli
obiettivi sintetizzati con la sigla "20-20-20", ovvero il
raggiungimento del 20 per cento della produzione energetica da
fonti rinnovabili, il miglioramento del 20 per cento
dell'efficienza e un taglio del 20 per cento delle emissioni di
anidride carbonica, traguardi da raggiungere tutti entro la data
del 2020. L'indirizzo sui cambiamenti climatici è quello di
promuovere lo sviluppo del sistema di conoscenze e l'individuazione
delle più opportune azioni di adattamento e di risposta attraverso
il sostegno delle attività degli organi tecnici e operativi in
questo settore, ARPA e Fondazione Montagna sicura, e la
partecipazione a progetti europei riferiti a questi temi. L'impegno
è inoltre rivolto alla predisposizione di strumenti utili per la
partecipazione della Regione alle strategie nazionali ed europee,
come il coordinamento con altre Regioni per la definizione di
azioni comuni o il sostegno di buone pratiche volte a ridurre le
emissioni inquinanti e i gas climalteranti.
Centrale è poi il tema dei rifiuti: dopo un anno intenso, in cui
si sono rivisitati i parametri di riferimento per la definizione
degli orientamenti politici di settore, il 2010 sarà l'anno dei
procedimenti amministrativi necessari alla realizzazione delle
soluzioni tecnico-operative e impiantistiche, definite dal nuovo
scenario di gestione dei rifiuti come approvato dal Consiglio
regionale. Sarà dato ancora più impulso alle azioni di gestione dei
rifiuti secondo la gerarchia di priorità definite dalle direttive
europee, in continuità con quanto avviato in tema di prevenzione,
riduzione, differenziazione dei rifiuti.
Il 2010 sarà anche un anno di applicazione di alcune nuove
norme, fra queste in particolare della legge casa: per essa dovrà
essere predisposto il sistema di monitoraggio sul territorio
regionale dei suoi impatti, cercando di sviluppare e incentivare le
iniziative che maggiormente contribuiscono a riqualificare il
patrimonio edilizio regionale nell'ottica della sostenibilità
ambientale.
Un'altra legge che ormai da qualche mese è in attuazione, ma che
entrerà nella piena applicazione il prossimo anno è la nuova norma
sulla valutazione ambientale, per i piani la valutazione ambientale
strategica e per i progetti la VIA, valutazione di impatto
ambientale... la legge regionale del 26 maggio 2009 n. 12. Anche in
questo caso sarà necessario avviare modalità per vigilare sul
monitoraggio dei piani e verificare l'efficacia della loro
attuazione. Mettere a sistema le informazioni in funzione di una
visione generale di pianificazione territoriale permetterà di
fornire una base conoscitiva utile anche per collaborare
nell'eventuale riorientamento dei piani, valutando i correttivi
proposti. Altri momenti di monitoraggio sono costituiti poi dagli
osservatori, organismi che riunendo i rappresentanti di tutti i
soggetti coinvolti e portatori di interesse, costituiscono il luogo
privilegiato di confronto, concertazione, proposta e vigilanza.
Proseguiranno in tal senso le attività e le iniziative
dell'Osservatorio regionale dei rifiuti, istituito nel corso del
2009 per seguire ogni attività riguardante la gestione.
Nel 2010 un ruolo importante sarà dato anche alle iniziative
volte all'informazione e sensibilizzazione al pubblico come momento
centrale per avvicinare correttamente alle tematiche ambientali e
in particolare a quelle legate alla sostenibilità, come quella dei
rifiuti.
Per concludere, ritengo che il bilancio in discussione sottende,
per quanto riguarda il settore ambientale, un programma ricco,
vario e al tempo stesso coerente con la sua impostazione generale
di declinare nel concreto gli imperativi della sostenibilità
ambientale. Grazie.
Président
- La parole au Conseiller Louvin.
Louvin (VdAV-R)
- Grazie, Presidente. Colleghi, abbiamo
un esercizio diverso quest'anno rispetto all'approccio tradizionale
al bilancio della Regione Valle d'Aosta, un esercizio che cerchiamo
anche noi di Vallée d'Aoste Vive-Renouveau di affrontare con uno
spirito diverso, tendenzialmente meno dispersivo, per mettere a
frutto un eccellente lavoro che è stato fatto nell'impostazione di
questo strumento contabile e anche nella predisposizione degli
elementi informativi di tale bilancio. Siamo grati, lo diciamo
apertamente, anche alla struttura dell'Assessorato delle finanze,
che si è rivelata molto professionale e disponibile nel consentirci
queste settimane di acquisire ogni informazione utile per svolgere
il nostro lavoro, che non è di carattere tecnico, non è a
correggere e a fare le pulci sulle colonnine delle cifre, ma di
carattere più politico. Qui però bisogna riconoscere che l'apporto
tecnico è stato eccellente, ci consente di dare uno sguardo
complessivo alla politica economica che svolge questa Regione,
nell'interno come nell'esterno, e quindi di fare almeno un'analisi
più globale, ma vedo che anche altri colleghi non sono stati da
meno in questa direzione, dei grandi numeri e, se possibile, anche
degli effetti di medio e lungo periodo che ha questo bilancio, che
ricordiamo non è solo per 12 mesi, è un triennale che giunge
tuttavia in un momento particolarmente delicato.
Accanto a questa ricchezza di strumento tecnico, non possiamo
però non sottolineare una grave carenza ormai strutturale di questa
Regione: la carenza di strumenti di analisi e di visione critica
rispetto al momento della distribuzione delle risorse regionali.
Quando dico "visione critica", non mi riferisco al biasimo, alla
disapprovazione nei confronti delle scelte, questo per la nostra
piccola parte come opposizione ce ne facciamo sempre e comunque
carico, ma mi riferisco piuttosto al senso di valutazione, di esame
delle politiche che sono condotte, del formarsi di un'opinione
pubblica sul bilancio regionale. Ora, rispetto al bilancio dello
Stato, nella manovra finanziaria dello Stato la ricchezza di
riflessione è molto ampia, le correnti di pensiero all'interno
della stessa maggioranza politica di governo, oggi come ieri
d'altra parte, sono una realtà: si confrontano tesi diverse, si
confrontano impostazioni diverse, il taglio dell'IRAP o meno, qui
tutto questo è assolutamente assente. Noi siamo in una campana di
vetro, siamo in una situazione di vuoto, perché mancano anche alle
nostre spalle dei momenti di studio e di riflessione su ciò che
avviene nella nostra economia regionale. Nelle sedi universitarie
non abbiamo un osservatorio della politica economica regionale, non
abbiamo dei centri studi nei partiti, nelle fondazioni, non li
hanno i sindacati, le forze sociali, non hanno specialisti le
redazioni giornalistiche e televisive, qualche modesta eccezione la
riscontriamo positivamente nel versante della Confindustria, che ha
tentato di dotarsi di qualche piccolo strumento di supporto, ma
sostanzialmente la nostra è un'opinione pubblica regionale non
consapevole della partita che si gioca oggi nel distribuire un
terzo della ricchezza regionale, nel vedere dove un terzo del
prodotto interno di questa Regione viene posizionato, su che
scacchiera, con quali effetti per i mesi futuri. Il bilancio quindi
è spesso solo raccontato, solo descritto in modo molto asettico e
magari condito alla fine dal teatrino della politica, ma non è
consapevolmente vissuto dalla comunità, come sarebbe un bilancio
familiare se un terzo delle risorse venissero decise in un colpo
solo. Questa è un'osservazione che facciamo nella speranza che
prima o poi nasca anche all'interno della nostra comunità un luogo
di studio e di maggiore approfondimento di questa politica
economica, rispetto alla quale le stesse audizioni che sono state
espletate puntualmente con la ritualità consueta hanno dato - mi
spiace doverlo constatare, nonostante la gentilezza e la cortesia
di tutti gli intervenuti - un senso di ripiegamento, di
accettazione quasi passiva di ciò che avviene nel momento della
grande distribuzione delle risorse. Io ne ho avuto una conoscenza
più approfondita attraverso la trascrizione verbale, puntuale, di
tutti gli interventi e ho rilevato un passaggio sconsolato di un
autorevolissimo commissario che è rimasto "incastrato" nel verbale
e nel quale si dice:
"in fondo non gliene frega niente a
nessuno"
. Non credo sia proprio così, era forse un moto
dell'animo, ma nel constatare che si dà per scontato che gli attori
della politica facciano determinate scelte, anzi che siano già
state fatte a monte dal Governo regionale e che il margine di
discussione e di interlocuzione con le forze politiche e consiliari
sia per la verità alquanto modesto. A noi interessa e non solo in
termini di doveroso rispetto del nostro ruolo cercare invece di
scavare in questo fronte e di fare la nostra piccola parte.
Il bilancio del 2009, lo dico cercando di collocare questo nella
scansione temporale che gli è propria, è stato il bilancio del
primo impatto della crisi, come è stato ben ricordato. Doveva
essere il bilancio di tamponamento della manovra di contrasto
immediato agli effetti quanto mai improvvisi, direi inattesi del
raffreddamento dell'economia generale. La Regione-materasso ha
ammortizzato opportunamente, ne aveva i mezzi, lo ha fatto come
meglio poteva e abbiamo anche condiviso, ricorderete, quella
manovra finanziaria per quanto riguardava il contrasto alla crisi
nei suoi effetti più immediati e devastanti. Dopo il contenimento,
dopo il tamponamento, era stata preallertata l'opinione che ci
sarebbe stata una seconda fase: la fase del rilancio, la fase
dell'uscita dalla crisi e questa fase due non l'abbiamo vista, non
la vediamo in questo bilancio. Vediamo la sostanziale riconduzione
anche amplificata, anche fortemente annunciata degli strumenti
anticrisi, ma le scelte qualificanti, le svolte strategiche, la
novità a cui si era rinviato queste non le troviamo ancora. Abbiamo
la sensazione invece che la Regione pensi molto a sé stessa, abbia
un forte sguardo sul proprio funzionamento e sui propri meccanismi,
sulle logiche di apparato politico economico - penso in particolare
alle procedure di fusione societaria, alle quali saremo presto di
nuovo chiamati a dare la nostra opinione -, sui meccanismi
distribuitivi che conservano la centralità assoluta della Regione,
relegando costantemente ai margini in posizione subordinata
l'economia privata e il terzo settore.
Proprio discutendo della legge di contabilità regionale, avevamo
proposto di presentare accanto al bilancio regionale, che chiamerei
stretto, anche un bilancio consolidato della Regione: uno sguardo
sul nostro ormai vastissimo portafoglio di società controllate e
partecipate per avere il senso complessivo di tale manovra. Questo
ci avrebbe dato e ci darebbe oggi in questa lettura di una Regione
ormai allargata il senso vero e profondo della nostra azione, di
come si sta muovendo e sotto quale regia l'azione complessiva del
potere regionale. Non è stato voluto, purtroppo non è stata
accettata questa nostra impostazione, che sarebbe stata innovativa
e utile nel nostro contesto; eppure qui sta la chiave dell'economia
pubblica che si sta giocando in questi anni, che si è giocata con
l'acquisizione del Billia, che si gioca con l'accorpamento Casinò
STV, che si è giocata nella trasformazione delle partecipate
cosiddette
"in house"
, ossia strumenti diretti di azione (è
stato il caso di Finaosta, di INVA) con l'espansione ancora
economica sui settori come quello funiviario. In questa dimensione
che chiamerei di Regione allargata la Regione sta bene, sta molto
bene, sta continuando anche lo shopping nei pochi spazi ancora
residui che ci sono intorno, mentre altri enti pubblici, altre
Regione, Stato, eccetera, hanno a che fare con politiche di
privatizzazione e in qualche caso sono costretti a vendere gioielli
di famiglia per far tornare i conti in questi momenti di
difficoltà. In una fase di crisi come questa è vero però che si è
allargata la fascia di intervento degli enti pubblici. In Francia,
Germania, nel Regno Unito, l'intervento della mano pubblica in
questi ultimi 12 mesi ha avuto una crescita enorme, negli Stati
Uniti abbiamo assistito a fatti epocali da questo punto di vista,
ma nel nostro caso, dove già il margine di intervento era molto
elevato, un ulteriore forte incremento (poi ne parleremo in termini
più di dettaglio) della mano pubblica finisce per trovare nella
crisi un alibi ulteriore per espandere i propri modi di intervento.
Rispetto a questo, crediamo che nel 2010 non siamo, come annuncia
l'Assessore Lavoyer con un tono profetico, nel primo anno di una
nuova era, ma che siamo nella prosecuzione di un'era che abbiamo
già conosciuto e visto consolidarsi, cristallizzarsi e che temiamo
possa cominciare a sprofondare sotto il proprio stesso peso. Questa
è l'economia a maggiore intervento pubblico in tutta l'Europa, non
ci allarghiamo oltre - il collega Lattanzi ha spaziato a livelli
più intercontinentali - se guardassimo con tale ampiezza a Cuba o
in Corea del nord, troveremmo sicuramente ambiti di maggior
intervento pubblico; ma non dimentichiamo che noi enti pubblici,
dimensione regionale allargata, siamo il 40 per cento della base
imponibile di produzione di questa regione, noi ci alimentiamo con
le nostre stesse risorse; questo è il paradosso rispetto al quale
dovremmo iniziare a riflettere, per cercare di uscire lentamente,
ma progressivamente da questa logica. I segnali, magari
microscopici in questo momento, non sempre evidentissimi invece ci
sono ancora, ne parleremo fra pochi giorni nel settore del
microcredito che il Governo regionale vorrebbe interamente
pubblicizzato, microcredito come credito sociale, altrove affidato
al terzo settore, autonomamente gestito esternamente, fino ad
arrivare addirittura ad inaugurare dei bar realizzati e attivati
dalla stessa pubblica amministrazione allargata, attraverso in
questo caso Vallée d'Aoste Structure. Insomma la Regione larga sta
bene, ma noi comunità valdostana, noi cittadini e noi operatori
anche privati, professionisti, aziende, come stiamo? Direi un po'
freddini, stiamo un po' al freddo e lo dico con tono leggero, ma la
preoccupazione è fortissima dal punto di vista dell'occupazione,
della lentezza della ripresa economica, del desiderio di investire
e di innovare che non riesce a rompere "la crosta" e a tornare
fuori. È un freddo che potranno forse mitigare le misure
alternative alla soppressione dei buoni carburante di cui andiamo
presto a parlare, ma in un senso che riteniamo ulteriormente
pericoloso in termini generali e qui non fraintendiamo
sull'interesse di contrastare il disagio ambientale e di sostenere
economicamente una comunità che ha un differenziale anche climatico
rispetto al resto d'Italia e d'Europa, ci siamo, ci siamo
totalmente... Non possiamo, nel momento in cui riflettiamo delle
nostre scelte politiche generali, non sottolineare che stiamo
trasformando un'esenzione fiscale in un contributo, che
trasformiamo quindi in erogazione assistenziale in qualche modo,
anche se generalizzata, complessiva, un vantaggio che ci derivava
da un'autonomia costituzionale di cui un pezzo è stato in questo
modo sacrificato. Cresce in questo modo in termini generali il
senso di dipendenza della comunità, diminuisce obiettivamente come
sempre il margine di libertà. Questo è un dato strutturale,
dobbiamo avere comunque la forza e la capacità di guardare
all'ampiezza del nostro sistema di sostegno esterno, l'impatto
anche che ha un meccanismo contributivo di questo genere, che
peraltro è solo la metà dell'impatto complessivo che svolgeva
un'esenzione fiscale come quella precedente, cambia, modifica di
nuovo in una certa misura gli assetti interni alla nostra regione.
Abbiamo il nostro piccolo pachiderma regionale, il nostro piccolo
mammut valdostano, che sta resistendo bene al primo freddo, ma,
proprio perché è piccolo rispetto alla taglia della Regione,
speriamo non abbia tutta quella lentezza anche nei riflessi e nella
capacità di adattamento al nuovo. Oggi gliela riconosciamo, una
rigidità, un peso nel riuscire a cambiare il passo.
L'Assessore Lavoyer ha sottolineato nella lettura politica al
suo bilancio nella serata di ieri la nozione di flessibilità di
questo strumento contabile. Questo, nel senso che attribuiamo al
termine, non è uno strumento flessibile: è una flessibilità tutta
interna quella di cui parla lei, è avere un Governo regionale con
le mani libere rispetto agli orientamenti politici generali di
Consiglio, ma non è una flessibilità di adattamento al contesto
economico. Su questo siamo su binari di forte rigidità e speriamo
che il tutto si risolva in un'era glaciale solo a fumetti e non in
una vera e propria glaciazione, ma in questa situazione i segnali
di preoccupazione li vediamo e li sottolineiamo. Come non vedere
che mancano misure concrete di riduzione alla spesa corrente? La
spesa di investimenti che aveva 9 anni fa il 52 per cento del
bilancio, metà e oltre del bilancio, si riduce nel 2010 al 30 per
cento, con un crollo di 20 punti percentuali in 9 anni del margine
di investimento di quella che è la sua flessibilità, che ancora
l'Assessore stava propagandando ieri. Un crollo estremamente
preoccupante a cui si accompagna - è il riflesso inevitabile - un
aumento della spesa corrente, sono due punticini che vengono un po'
minimizzati nell'illustrazione del bilancio, ma che corrispondono
ad una riduzione delle spese di investimento e che comprimono il
margine per la politica di rilancio. Ancora un decennio così,
Assessori e Presidente della Regione, e avremo totalmente eroso
quel residuo margine di flessibilità, quel margine operativo che si
vuole decantare. Il margine si assottiglia anche per effetto dei
mutui, questione sulla quale presumo si discuterà nel corso della
giornata, ma noi guardiamo all'operato di un intero decennio che è
stato anche segnato da fenomeni importanti e gravi per la nostra
comunità, fra cui la vicenda alluvionale, e da investimenti molto
rilevanti come quello sulle centrali elettriche. Abbiamo accumulato
debiti per 670.000.000, ne abbiamo ancora 2/3 abbondanti sulle
spalle, ne mettiamo 78 a bilancio per il 2010 e poi su questo si
danno interpretazioni contabili particolari, bel 212 per gli anni
2011 e 2012. Si dirà:
"è artificio contabile per riassorbire
l'avanzo di amministrazione"
, ma sta di fatto che questa nostra
Regione ha piombo nelle ali e in questo contesto la sferzata che
dovrebbe venire non dalle opposizioni, ma dalla società valdostana,
dalle categorie organizzate e dal mondo economico non viene forte,
perché siamo in una regione fortemente normalizzata in cui le
stesse categorie, in un clima apparentemente positivo e
collaborativo, rimangono avvolte nella gelatina di un rapporto in
cui dissenso e contrapposizione, anche se sono ispirati alla difesa
di sani e onesti interessi di categoria, sono sempre fonte di
pericolosa emarginazione, se non di esclusione.
Il peso dell'apparato pubblico nel bilancio che lei ha
presentato, Assessore, cresce ed esplode ulteriormente la spesa per
il personale regionale nel triennio, un personale che leggiamo in
modo ben diverso dal collega Lattanzi in termini di funzionalità:
non crediamo che ci sia un rapporto di 1 a 5 nell'utilità delle
persone assunte rispetto ai posti in organico, non lo crediamo
anche se i margini di miglioramento ci sono e sono notevoli, però
direi che non possiamo non guardare con estrema preoccupazione - ci
torneremo puntualmente nella disamina di dettaglio - a questa forte
espansione della spesa per il personale regionale, a cui si
aggiunge un ricorso costante e incrementato anche dalle risorse
disponibili a consulenze esterne continuative. Abbiamo ormai una
parte notevolissima del nostro apparato pubblico che è generata da
questa esternalizzazione, il termine è brutto e non credo che tutti
lo capiscano così facilmente: quello che prima facevano dei
dipendenti pubblici lo fanno delle persone assunte a contratto, a
termine, con una situazione personale di precariato che non è solo
deleteria per il progetto di vita, è devastante in termini di
libertà individuale, di personalità da poter esprimere nell'avere
questa ghigliottina di un rinnovo stagionale, periodico, a cadenza
costante, sempre più spesso discrezionale, in dipendenza
dall'apparato politico diretto o indiretto (nominato nelle società
controllate). Questo è in costante crescita, questo attraverso la
lettura profonda del bilancio lo vediamo ulteriormente rafforzato,
lo vediamo mantenuto pesantemente nei settori forestali, funiviari,
sanitari, informatici. Qualche autorevole esponente dell'Union
Valdôtaine ha detto:
"io auspicherei più persone con posti di
lavoro stabili, auspicherei maggiore autorganizzazione della
società"
, sono punti di vista, collega Agostino, peraltro la
questione è sollevata in termini morbidi, ma molto efficaci dalla
stessa rappresentanza del mondo del lavoro, dalle organizzazioni
sindacali, che suonano il campanello di allarme su questo
precariato sempre più diffuso. Il bilancio regionale rinnovato
avrebbe potuto portare a operazioni di rilettura del nostro
apparato regionale, invece vediamo purtroppo mantenuta una logica
dei "giardinetti", vediamo mantenuti ambiti stretti di attività: mi
riferisco alle questioni della promozione turistica e culturale,
dove viene mantenuta la concorrenza fra Assessori con stagioni
concorrenti e in competizione, con spese sempre più onerose, eventi
sempre più concomitanti e esplosione di spesa, a cui non ci pare
corrisponda proporzionalmente un risultato di grande promozione.
Assessori, su questo la confusione regna sovrana. Mao diceva:
"grande confusione sotto il cielo"
, poi aggiungeva:
"la
situazione è ottima"
, ma la vedeva dal punto di vista di un
rivoluzionario; questa confusione a noi non sembra ottima, anziché
pestarsi i piedi fra settori della pubblica amministrazione,
dovrebbero cercare una forte compattezza, distinguersi nei ruoli e
calmierare la spesa anche.
La lievitazione dei costi è formidabile, la analizzeremo
puntualmente e, dal punto di vista culturale, poi questa è una
sottolineatura che sembra strana, operata nel quadro di un
bilancio, ma vale a preannunciare un'azione e uno sguardo
penetrante che vogliamo avere in questo campo, vediamo crescere
sempre più massicciamente l'intervento pubblico diretto a sostegno
di una cultura organizzata. Crediamo che vi sia una forte
diffusione di schemi e programmi culturali ad ispirazione e a
direzione politica o promossi sotto l'ala del potere pubblico,
siamo per un sostegno pubblico alla cultura senza dubbio, siamo
comunque di fronte in questo settore ad una complessa, ma delicata
partita, Assessore Viérin, fra il particolarismo culturale e la
libertà di espressione e di organizzazione. Su questo terreno più
che sulle cifre, sulle quali torneremo fra poco, ci misureremo e
andremo a fare le nostre proposte.
Ma dove andiamo a trovare la novità di tale bilancio, visto che
questa era attesa? Nelle entrate, non mi pare. Il peso di alcune
voci resta altissimo, 120.000.000 di accise sulla birra, quasi 1/10
dello spendibile del bilancio regionale, è un dato incoraggiante,
ma rimane un dato di fragilità; il calo nei settori dei giochi non
è una novità, ma direi che la novità più rilevante è data dalla
posta fantasma, dalla sparizione del cosiddetto "tesoretto", di cui
non si percepisce più la presenza, mentre era ben evidente nel
bilancio 2009. Il tesoretto, per capirci, è quella somma che
dovrebbe poter essere resa disponibile alla Regione Valle d'Aosta,
le valutazioni in commissione sono oscillate fra i 4 e i
600.000.000; una posta fantasma sulla quale si gioca l'idillio fra
il Governo regionale e Il Popolo della libertà, ma è una posta
preoccupante, perché se da un lato permette al Consigliere Lattanzi
di volare molto alto nelle sue considerazioni, per noi questo
dovrebbe essere un tema di forte e diretto interesse. E poi come
non preoccuparsi del crollo dei nostri tributi propri? Lo abbiamo
provocato attraverso scelte politiche di questa Regione, da 180 a
135.000.000, credo che nessun altro Ministro...
(interruzione dell'Assessore Lavoyer, fuori
microfono)
...lo sappiamo, non le sto facendo un rimprovero, sto solo
sottolineando che lei è l'unico Assessore a potersi permettere il
lusso di far diminuire proporzionalmente di 1/4 le entrate proprie
della Regione, perché ha e abbiamo le spalle coperte. Non sono
disonesto in questa considerazione, ma se non avessimo un
materassino di 300.000.000 che ci viene dalla forfetizzazione che
iscriviamo ancora a bilancio per un triennio, delle somme che ci
sono state riconosciute in compensazione dell'IVA da importazione,
credo che né lei, né la Giunta, né noi tutti avremmo potuto fare
delle scelte di sostegno del mondo economico soprattutto, come
quelle della riduzione dell'IRAP.
Non troviamo neanche le novità sul versante della spesa. Siamo
debitori al collega Rosset del suo lavoro, non solo di quest'anno,
ma anche dell'anno scorso, perché abbiamo utilizzato la sua
analisi, che è molto puntuale per registrare un dato oggettivo: la
spesa è una fotocopia per macroaree di quella dell'anno scorso, non
ci sono elementi di novità e con un lavoro che non esito a definire
certosino... in particolare il Vicepresidente Chatrian lo ha
analizzato molto dettagliatamente... e riscontriamo questa dinamica
di assoluta staticità del bilancio, staticità nella finanza locale
come è stato anche ricordato, ma soprattutto di debolezza negli
investimenti. Se una nota critica è venuta dal mondo economico,
riguarda proprio l'invarianza, il non cambiamento nell'investimento
nel settore industriale: 9.200.000 erano in termini sostanziali, in
termini di volume reale di spesa, 9.200.000 continuano ad essere;
se questa è medicina per il rilancio, forse dobbiamo intenderci
meglio sulle terapie. Né ci sono cambiamenti rilevanti, ma questo è
un settore che non risente di sterzate immediate come il settore
sanitario e sociale, ma sul sanitario in particolare vogliamo
sottolineare come peseranno molto negli anni prossimi, oltre questo
triennio le scelte annunciate che sta portando avanti questo
Governo per la ristrutturazione dell'ospedale, ma che nel frattempo
aumenterà fortemente ancora la dipendenza dalla sanità privata
esterna, dov'è quindi lo scatto, questa novità?
"La ripresa può essere occasione...
- sono parole di
Massimo Lévêque su Il Sole 24Ore di ieri - ...
di crescita
autentica solo se si aggancerà alla locomotiva dello sviluppo
sostenibile, legato alla valorizzazione delle risorse naturali e
ambientali, delle energie rinnovabili, delle bioproduzioni e delle
tipicità locali, tutte cose che appaiono particolarmente
compatibili e vocazionalmente appropriate con la realtà alpina, in
particolare con quella valdostana"
. Credo che sottoscriviamo
tutti questa analisi molto pertinente, ma dov'è il nostro aggancio
con la locomotiva dello sviluppo sostenibile? Il settore ambientale
è purtroppo - non è un riferimento ironico al fatto che è l'unica
Signora presente nel Governo regionale, una donna... - la
Cenerentola di questa Regione e del suo bilancio. Noi contrastammo
la nascita di questo Assessorato per la proliferazione delle
strutture e l'aumento dei costi, ma avevamo una piccola speranza
che esso potesse rivelarsi una carta utile in questo momento, un
centro propulsore, una cabina di regia verso quella che tutti
rivendicano come la
green economy
(l'economia verde), questo
bilancio invece ci ispira molta tristezza. Eravamo scettici su
questa scelta del Presidente Rollandin, abbiamo la sensazione che
il capostazione lo abbia messo definitivamente su un binario morto,
facendogli perdere tutta la capacità propulsiva che avrebbe potuto
vedersi riconoscere e saputo esprimere, siamo certi, attraverso
l'intelligenza di chi lo dirige in questo momento.
Il collega Rosset ci invita ad un sussulto di orgoglio, allora
chiediamoci se guardiamo avanti politicamente, se guardiamo al
rapporto che abbiamo con le generazioni future, quali carte
mettiamo in mano a chi sta per venire avanti, per costruirsi un
percorso di vita sicuro e sereno, se non potremo garantire, e non
lo potremo, posti pubblici a tutti, come forniamo queste certezze
senza costruire nuove filiere di lavoro in settori innovativi e
sostenibili, dove sono queste filiere, dove l'incentivo a nuove
professioni emergenti, dove l'individuazione di settori di
eccellenza? Accanto a questo perché non riprendere il filo di un
discorso intelligente che è stato avviato nella scorsa legislatura
nella discussione del reddito di cittadinanza? Siamo una regione
matura, in cui c'è un benessere sufficiente. Perché non riprendere
l'esplorazione di questa via, che sicuramente è una via auspicata
dalle forze rappresentative del mondo del lavoro, ma che credo sia
un'attesa diffusa per uscire da quella miriade di supporti
settoriali, contributi, ammortizzatori sociali diversi, che stanno
progressivamente trasformando l'esistenza individuale in un
peregrinare da un ufficio all'altro? Perché non riaprire la
discussione al tavolo dell'Assessorato della sanità con tutti gli
attori sociali? Perché non riprendere politicamente e culturalmente
quel grande contributo di idea del Collège d'études fédéralistes
non solo per le commemorazioni di Corrado Gex, ma anche per
riscoprire le intuizioni di Alexander Marc e della scuola economica
che a lui si richiama? Vediamo invece crescere nel bilancio le aree
di parcheggio, vediamo protrarsi la condizione dei giovani
aggrappati alle famiglie di origine, crescere le fasce di nuova
povertà, aumentare la peregrinazione da uno sportello all'altro, in
veri e propri percorsi di guerra. E anche dove abbiamo tracciato
delle prospettive che possono rivelarsi utili ad un cambiamento,
come quella della legge sulla casa, animatamente discussa e sulla
quale manteniamo delle rigorose riserve, anche laddove si aprono
questi squarci, perché non accompagnarli da interventi economici
che riformino profondamente il settore dell'edilizia con nuove
idee, professionalità, aiuto alla riconversione delle aziende,
plasmando nuovi soggetti economici, lanciando progetti di
trasformazione, anche edilizia di più ampio respiro?
Nel settore agricolo e nell'istruzione non percepiamo grandiose
trasformazioni. Il settore agricolo, che leggiamo in modo del tutto
diverso dalla lettura parassitaria che ne dà il collega Lattanzi,
non deve chiudersi sotto un ombrello di qualità e biodiversità solo
nominali, deve perseguire questi obiettivi di qualità in modo
deciso e marcato. L'istruzione universitaria, al di là degli
sbandamenti sull'offerta formativa di questi ultimi giorni, deve
tracciare prospettive convincenti che devono trovare preparazione
in termini economici rispetto alle ricadute esterne. Si propone
qualcosa a chi esce da una facoltà di economia, gli si dà sostegno
immediato per uno
start up
, per la nascita di un'attività
economica o teniamo il mondo del lavoro così distante? E
soprattutto facciamo di Testafochi un'operazione di solo mattone o
una prospettiva di sviluppo convinta e condivisa? Nel settore della
pubblica istruzione segnaliamo una preoccupazione, Assessore
Viérin, molto forte: quella dell'impoverimento anche economico
della scuola pubblica valdostana, decisamente perdente nel
confronto oggi in termini di risorse rispetto alla scuola privata,
non un centesimo di crescita nel prossimo triennio per le spese di
investimento della scuola pubblica ridotte ad un gracile 430.000
euro in sconsolante fissità.
Al cuore di questa situazione una centralità operativa ancora
crescente della Presidenza della Regione, a cui non possiamo non
dedicare un minimo di attenzione ulteriore, credo ne sarebbe deluso
il Presidente Rollandin. La vediamo veleggiare, Presidente, da
390.000.000 di euro del 2009 fino a 441.000.000 de 2012, un bel
salto avanti, ma non ci preoccupa la cifra in sé: ci preoccupa
l'ampliamento continuo, la gravitazione sempre più intensa di tutta
la macchina operativa regionale e non solo sulla Presidenza della
Regione. Questo è un dato che il bilancio traduce in cifre, che
rende tangibile rispetto alla percezione che ha ormai il singolo
cittadino che la sua questione personale, locale deve trovare snodo
e momento decisionale nella Presidenza della Regione. Su questo la
riflessione non può non essere collettiva, l'ipertrofia
presidenziale non può non essere un tema di discussione all'interno
di tale Assemblea.
Chiudiamo rapidamente sui fondi globali, che sono sempre stati
il libro dei sogni, la prospettiva. Li vediamo gravati di capitoli
pesanti solo su questioni ormai consolidate: il contributo
riscaldamento e l'infrastrutturazione di aree industriali, con un
segno positivo che ha il connotato di speranza per noi tutti in un
investimento su una fondazione per la ricerca contro le malattie
tumorali, che ci auguriamo possa portare il piccolo contributo
efficace anche di questa Regione oltre che dei suoi cittadini che
lo fanno individualmente, anche in questo settore.
Nel complesso chiudiamo con la considerazione di un bilancio
purtroppo ordinario al fronte di un momento straordinario. La
manovra economica di questa Regione fa astrazione dall'impatto
futuro del federalismo fiscale, un argomento eluso, esorcizzato in
questa discussione. Il "mammuttino" regionale resiste bene sotto la
sua spessa coltre di pelo, la comunità valdostana non se la passa
così bene, batte i denti consolata solo dalla prospettiva del nuovo
contributo per il riscaldamento domestico.
Il Governo regionale, a nostro modo di vedere, oggi con tale
bilancio non dà ciò di cui ha veramente bisogno questa nostra
comunità valdostana. Grazie.
Président
- La parole au Conseiller Prola.
Prola (UV)
- Grazie, Presidente. Anch'io due pensieri sul
bilancio. Il bilancio 2010-2012 è un bilancio di conferma: si
conferma la solidità economica della nostra Regione, il nostro
modello economico: il mammut sta in piedi e in maniera stabile. Le
entrate hanno un trend nel triennio costante in termini reali e qui
vorrei fare un appunto tecnico a Lattanzi: la vacca, se si aumenta
il numero di mungiture, a parità di razione, rende di più, aumenta
il 15 per cento della sua produzione! Il bilancio allora è solido e
stabile anche per gli enti locali, per la funzione fondamentale che
essi svolgono pur con una lieve flessione, ma mantengono le risorse
pressoché a livello dello scorso anno, l'indebitamento è contenuto
ed è mirato ad investimenti precisi. L'equilibrio economico che
misura la capacità di far fronte alle spese correnti con le entrate
correnti evidenzia una situazione costante e positiva, quindi
flessibilità e operatività dal punto di vista di bilancio.
Non entro nel merito, ma mi soffermo su due questioni: la prima,
non sono un economista e devo dire che degli economisti non mi fido
assolutamente; tutte le previsioni a breve che abbiamo avuto
l'occasione di ascoltare dai vari studiosi economisti e anche
politici in condizioni difficili come quelle in cui si trova
l'economia mondiale sono, a mio avviso, un terno al lotto.
Sicuramente la ripresa avverrà, ma quanto sarà vigorosa non si sa,
quanto rapidamente si tornerà ai livelli occupazionali precedenti
alla crisi non si sa. Ad oggi quindi, secondo me, è impossibile
essere ottimisti, cerchiamo invece di analizzare e capire la realtà
in cui viviamo. Il sentire delle persone non nasce dal nulla, ma
nasce da esperienze concrete, nasce da dinamiche sociali, nasce da
dinamiche economiche ed è importante cogliere questi fenomeni con
tempismo e adottare politiche ed interventi adeguati. Mi pare che
il nostro Governo regionale abbia la capacità di cogliere questi
fenomeni, ha capacità di conoscere il territorio, la capacità di
incontrare i cittadini e quindi che abbia risposto in maniera
adeguata a tutti tali fenomeni. Il pacchetto anticrisi varato nel
2009 ruota attorno a tre grandi assi: famiglie, imprese,
ammortizzatori sociali. Vi sono stati effetti positivi sulle
attività produttive e una ricaduta favorevole sulle famiglie e
sulle fasce deboli: 92.000.000 di risorse distribuite, delle quali
il 65 per cento alle imprese e il 35 per cento alle famiglie.
C'è inoltre da precisare che in VDA abbiamo un quadro sempre
positivo, confermato dai tradizionali indicatori di benessere
dell'economia locale: reddito, patrimonio medio per famiglia,
livello e composizione di consumi, raccolta bancaria, ma
chiaramente non siamo al giro di boa, non abbiamo ancora cominciato
a risalire dalla profondità della crisi e, se abbiamo iniziato a
correre in piano, per risalire non ci saranno scorciatoie. Ho
sentito dall'Assessore ieri le analisi effettuate dall'agenzia di
rating
, si conferma che a livello nazionale il PIL avrà una
diminuzione, mentre per la Valle d'Aosta si registrerà un 2 per
cento in meno nel 2009 e una crescita dello 0,5 nel 2010. A questo
punto non possiamo che condividere il percorso previsto nelle
misure anticrisi, previste anche in tale bilancio. Affrontando
questo percorso con determinazione e lungimiranza dimostriamo che
la politica fuori dalle ideologie e dalle strumentalizzazioni di
parte può e deve contribuire alla sicurezza della comunità.
In questo bilancio abbiamo individuato una serie di opzioni
valide per tentare di dare nuovo impulso alle attività produttive e
rispondere in parte alla sofferenza delle famiglie. L'Assessore
ieri ha precisato, e condivido, che il nostro
mi
x di
industrie medio-piccole, con parecchie imprese di servizi, meno
esposto al ciclo economico, dovrebbe contribuire a mantenere il
tasso di disoccupazione al di sotto di un 5 per cento, che è
l'obiettivo che noi dovremmo porci a medio termine, segnali
incoraggianti ci sono... La situazione di crisi congiunturale
sfavorevole ha registrato una contrazione del 4,3 per cento degli
ingressi nell'occupazione e una disoccupazione che cresce,
aumentano in modo esponenziale le ore di cassa integrazione: siamo
ad oltre 1.000.000, e crescono i lavoratori messi in mobilità. Sono
segnali che danno la dimensione del problema, ma l'attenzione che
viene posta nel bilancio di previsione è sicuramente confortante
con una strategia integrata e mirata ad avviare una serie di
realizzazioni, previste dal piano triennale di politica del lavoro,
che possono mitigare e rispondere in modo adeguato ed efficace alle
difficoltà che colpiscono i lavoratori e le aziende.
Ancora una riflessione sul settore agricolo. La depressione
economica internazionale ha lasciato un profondo segno nel settore
agricolo. A livello nazionale, scorrendo l'elenco delle produzioni,
non c'è un solo segno positivo rispetto ai bilanci dell'annata
precedente; nessuna coltivazione o allevamento mostra un andamento
dei prezzi all'origine in grado di coprire i costi di produzione.
Drammatica è la caduta del comparto sui prodotti principali, come
parmigiano e grana padano del settore lattiero-caseario. Anche le
filiere DOP e i GP hanno segnato flessioni notevoli: 4 per cento
sui consumi interni, 3 per cento nel primo semestre 2009, i DOCG
dei vini il 10 per cento sui prezzi dei bianchi e il 18 per cento
sui prezzi dei rossi. Unica nota positiva è la tenuta dei consumi
nell'agroalimentare: un più 0,4. Di fronte a questo scenario dei
prezzi, i prezzi delle nostre produzioni riescono a mantenere
quotazioni stabili, quindi significa che le nostre produzioni sono
e mantengono le posizioni di mercato. Il settore frutticolo e
vitivinicolo mantiene l'alto valore qualitativo delle produzioni,
registra un mercato stabile con quotazioni buone.
Nel settore lattiero-caseario, fontina, la qualità è cresciuta e
il mercato ha risposto positivamente, tant'è che il prezzo di
listino della fontina è cresciuto negli ultimi due anni del 20 per
cento: 70 centesimi nel 2007 e 50 nel 2008, 1,20 euro. Il latte
fuori Valle destinato al comparto alimentare viene pagato intorno
ai 35 centesimi al litro, in Valle riesce ad avere una
remunerazione che va dallo 0,45 allo 0,55 al litro. Per la carne la
situazione è ancora peggiore: il mercato riconosce all'allevatore 3
euro al chilo di carne, dove i costi di produzione sono aumentati
di oltre il 25 per cento. I prezzi però arrivano a 4,50 euro se
trattiamo carne valdostana identificata e prodotta secondo il
disciplinare di produzione. I costi delle materie prime sono in
costante aumento, ma la strada che abbiamo intrapreso sulle
produzioni di qualità è l'unica che ci permette di guardare con
speranza al futuro. Ben vengano le misure previste a bilancio per
il piano di sviluppo rurale, che contiene la strategia di gestione
del nostro territorio e fissa le priorità degli interventi a
sostegno delle aziende.
Sono confermate le linee di intervento per finanziare i tre assi
principali di sviluppo, che sono previsti nelle misure del PSR e
della nostra legge regionale n. 32, quella di riferimento del
settore: il miglioramento delle competitività del settore, il
miglioramento dell'ambiente, dello spazio rurale, della qualità
della vita e la diversificazione dell'economia rurale. Nel primo
asse sono compresi gli investimenti per l'ammodernamento e il
potenziamento delle dotazioni fisiche delle imprese, le risorse per
l'innovazione delle aziende, per la promozione dell'integrazione
lungo le filiere, il miglioramento della capacità imprenditoriale e
professionale degli addetti al settore, nonché il sostegno al
ricambio generazionale. Viene quindi mantenuto l'intervento per il
consolidamento e lo sviluppo della qualità della produzione. Questo
asse dà solidità all'impresa, diminuisce sicuramente i costi di
produzione. Con il secondo asse vengono finanziate le misure per la
tutela del territorio, la conservazione della biodiversità e
l'utilizzo delle energie alternative e fonti rinnovabili. Non siamo
con migliaia di ettari incolti, perché l'unico indicatore
preoccupante è sicuramente la riduzione delle superfici agricole
utilizzabili, ma non parliamo di migliaia di ettari incolti. Nel
terzo asse vengono individuate le risorse per la diversificazione
dell'attività rurale.
Nel comparto della zootecnia le linee di intervento sono
indirizzate a confermare l'impianto complessivo dell'organizzazione
di sostegno al settore: fondi per la selezione e il miglioramento
del bestiame, sia sotto il profilo produttivo che morfologico, il
finanziamento per la tenuta dei libri genealogici,
l'identificazione degli animali, i controlli funzionali, i piani di
fecondazione e ipofertilità. Vengono confermati i contributi per i
concorsi, la tutela assicurativa per il miglioramento dello stato
sanitario degli animali, delle relative produzioni a tutela e a
garanzia dei consumatori. Ci terrei a precisare che non esistono
più dal 2000 contributi per le stalle indenni e per il fine
carriera, ci sono solo dei contributi per i danni nel momento in
cui la stalla viene bloccata dal punto di vista sanitario per
indennizzare i danni, che non coprono l'intero danno che
l'allevatore sostiene, quindi i contributi per le stalle indenni
non esistono più! Vorrei inoltre evidenziare che le linee di
intervento finanziario previste mirano alla crescita complessiva
tecnica ed economica, ma anche culturale del
management
aziendale. In questo senso la nuova misura di intervento attivata
nel bilancio 2009 mette in atto i giusti accorgimenti per
salvaguardare il patrimonio zootecnico dell'azienda, migliorando il
grado di qualità sanitaria dell'allevamento e favorendo così non
solo le rese produttive e la qualità dei prodotti alimentari, ma
anche i consumatori e i cittadini che fruiscono di prodotti salubri
e garantiti. È un intervento che fonda i suoi elementi su dati
oggettivi, verificabili e controllabili. È una misura qualificante
che permette di premiare chi lavora bene, chi segue le pratiche
zootecniche indicate dalla normale gestione locale, che attua i
piani di miglioramento sanitario - mi riferisco anche ad altri
piani quali i BR e lotta alla mastite - e che dovrebbe evidenziare
chi aderisce ai piani di assistenza tecnica, chi segue e applica le
indicazioni per la selezione del bestiame. È una misura che, a mio
parere, deve trovare anche in futuro una collocazione, nel limite
dell'ampliamento del
de minimis
della normativa attuale, per
dare un forte impulso al miglioramento del settore e premiare chi
lavora bene, con coscienza e consapevolezza del proprio ruolo nei
confronti della comunità e dei suoi cittadini. È questo il lavoro
da difendere ed è questo il lavoro da premiare. Infine nel corso
delle audizioni alcune categorie hanno evidenziato in maniera
critica, ancorati ad aridi indicatori economici, il peso delle
risorse di bilancio che viene destinato all'agricoltura rispetto ad
altri comparti produttivi; solo un pensiero: i fondi destinati
all'agricoltura non devono essere considerati fini a sé stessi. La
politica agricola non riguarda solo chi lavora nei campi o nelle
stalle, ma tutti i cittadini che chiedono sicurezza alimentare,
ambiente sano e coltivazioni sostenibili, tutte cose che vanno
pagate. Se non si comprende questo, il settore corre grossi rischi.
I servizi che rende l'agricoltura sono impagabili e quindi anche la
politica, che sia locale, nazionale, o europea, se ne deve far
carico. Grazie.
Concludo confermando il mio giudizio positivo sull'impianto di
bilancio.
Président
- Pour l'alternance la parole au Vice-président
Chatrian.
Chatrian (VdAV-R)
- Grazie, Presidente. Non ero ancora
pronto, ma per l'alternanza cercherò di fare qualche
considerazione. L'analisi di un bilancio regionale è sempre un
momento in primis importante e poi, sempre interessante. È
un'analisi che porta ad affrontare i bisogni di tutta la comunità
per garantire a tutti i suoi cittadini una qualità di vita
dignitosa. Nella nostra regione, al momento, non mancano risorse e
dovrebbero, visto il trend in grande crescita negli ultimi 4 anni,
dare prospettive. Apro una parentesi: solo 3 anni fa il Presidente
Caveri portava sul tavolo di questo Consiglio la previsione di
bilancio del 2006 con circa 1.480.000 di euro. Tre anni dopo le
risorse disponibili sono di circa 200.000.000 in più, una cifra
importante, una cifra che ci deve far riflettere da un lato, ma
dall'altro una cifra che può dare gambe a tanti progetti, ma che
può mettere in discussione questo impianto; un impianto che è
forte, che è molto ben dettagliato, ma soprattutto è ben capillare.
Visto che oggi stiamo parlando del domani, auspicheremmo un futuro
pieno di stimoli e di confronto politico, un futuro di idee per
migliorare quella qualità del singolo e della famiglia valdostana,
ma soprattutto la qualità della comunità nella sua globalità e
nello stesso tempo nella sua differenza. Mi riferisco a tutti i
settori, i settori piccoli, quelli più grandi, più importanti e
meno importanti, ai servizi, al sociale, alla cultura, come è stato
detto da voi tutti stamani. Un ringraziamento particolare, visto il
nostro ruolo, al dipartimento e a tutti i dirigenti per le
informazioni a cui hanno dato risposte in queste due settimane
visto che abbiamo chiesto più volte delucidazioni e precisazioni.
Penso che senza informazione corretta e documentata non si possa
affrontare un dibattito leale, poi le opposizioni svolgono il loro
ruolo, possono e sovente sono diverse, ma, senza una base di dati,
di informazioni vere, uno non può confrontarsi. Ho sempre trovato e
trovo appassionante conoscere, capire questo documento ma, visto il
nostro ruolo, dobbiamo interpretare quali siano le grandi e le
piccole strategie che il Governo ha messo nel percorso, soprattutto
se esistono o non esistono queste risorse disponibili vere, non
blindate precedentemente, diciamo disponibili, quelle che si
possono modificare in un triennio così importante, se sono forti o
deboli, se sono di equilibrio, se sono di facciata o se sono
strutturali, o se invece vanno a pianificare il domani, come ha
scritto nella relazione l'Assessore:
"una nuova Era sta
arrivando"
. Quale sia questa nuova Era ho qualche piccola
difficoltà a intravederla nel concreto ma, detto questo, quest'anno
rispetto all'anno scorso ci sono 10.000.000 di euro in più come
disponibilità, c'è una riduzione importante dei proventi del
casinò. Non apro qui la parentesi, ne parleremo nel prossimo
Consiglio visto che ieri ci avete portato a conoscenza di questo
disegno di legge di unificare per una serie di problematiche le due
società che gestiscono sia il casinò, sia il Grand Hôtel Billia.
"Grandi entrate"
è stato detto, importanti e per la prima
volta forse dopo il 2001 una volontà di mettere di nuovo nero su
bianco un indebitamento di circa 80.000.000 di euro; dunque, tre
mutui importanti ad oggi: quello delle centrali, quello
dell'alluvione e quello del Billia e nel bilancio 2010 una
previsione di un indebitamento importante, d'altro canto percepiamo
un aumento della spesa corrente... giustificati, molto dettagliati
in relazione di circa 30.000.000 di euro e bisogna riconoscere...
(perché bisogna perdere l'abitudine di pensare che l'opposizione
debba solo dire le cose che non vanno), quindi onestà intellettuale
in primis e, quando ci sono le cose che funzionano e sono ben
dettagliate, penso che sia d'obbligo anche da parte nostra di
sottolineare i punti di forza. Un buon saldo contabile, vicino ai
300.000.000 di euro, quello ci dà il polso della situazione
economico-finanziaria del bilancio regionale. Da una
semplificazione che mi sono fatto, e che ho poi trovato nella
relazione del collega Rosset, circa 900.000.000 di euro sono quelle
risorse blindate all'interno della finanza locale, della sanità e
del personale; 1.670.000.000 di euro sono tanti, sono importanti.
Sicuramente dobbiamo riflettere sapendo che "non possiamo fare di
tutta un'erba un fascio", le spese correnti sono cose negative, gli
investimenti sono cose positivi... semplificare così il quadro...
probabilmente i 500.000.000 di euro in investimenti non sono tutti
disponibili, sono blindati da diversi anni, probabilmente il
margine di manovra del Governo è nettamente inferiore ai
500.000.000 inseriti nelle spese di investimento.
Guardando da lontano, con la lente di ingrandimento, mi sembra
che il margine di manovra sia limitato, Presidente, ma è stato
detto dal nostro Capogruppo che la nostra analisi più dettagliata
ci porta a dire che ci sembra sinceramente che sia, come dire, una
fotocopia del bilancio 2009 con qualche modifica e con qualche
integrazione, niente di più o di meno. Conoscendo lei soprattutto,
probabilmente nulla è dato al caso e su questo ne siamo certi. Ci
aspettavamo, come l'anno scorso ce lo saremmo aspettati, un cambio
di marcia e un rilancio reale, notiamo invece una volontà chiara,
politica non tecnica: i tecnici hanno fatto il loro lavoro, lo
hanno fatto bene, lo hanno dettagliato bene, lo hanno inserito in
aree molto capibili, leggibili per i non addetti ai lavori, ma
vorremmo soffermarci su un'analisi più politica. C'è una chiara
volontà di mantenere, una sorta di equilibrismo bello da vedere,
bello da lontano e bello anche nella sostanza; qualche buona
caramella distribuita un po' di qua e un po' di là, molto ben
inserita all'interno dei capitoli o nelle previsioni di base, ma la
parola d'ordine ci sembra essere:
"manteniamo lo status quo"
e per il domani qualcuno forse, dopo domani... - il Consigliere
Agostino ride -, ma dopo il 2013 magari qualcuno ci penserà per la
pianificazione del domani. Viste le ingenti risorse, la
distribuzione è capillare e dà certezza e gambe, perché quando è
distribuzione capillare, c'è una certezza e si dà gambe, perché si
può dare gambe in questo momento. Non percepiamo in tale bilancio
quella grande volontà più volte annunciata, Presidente, di
sburocratizzazione della macchina e su questo argomento vorrei
soffermarmi, perché non solo non la percepiamo questa
sburocratizzazione così tanto annunciata dal suo Governo ormai da
un anno e mezzo. Lei sovente si sofferma sul fatto che il tutto è
iniziato il 1° settembre 2008, ebbene 1 anno e 4 mesi sono
trascorsi e non percepiamo quegli annunci che lei nel mese di
luglio ci portò in quest'aula. Se poi per sburocratizzazione si
intende esclusivamente la nascita di società controllate o
partecipate nuove o con competenze e attività allargate a quelle
già esistenti, forse il verso giusto è proprio al contrario.
Un altro dettaglio: il collega Lattanzi prima si soffermava sui
numerosi dipendenti pubblici e non solo dell'Amministrazione
regionale, ma del comparto della Regione più allargato, ricordo che
in quest'anno e mezzo le strutture dirigenziali
nell'Amministrazione regionale sono aumentate, non sono mai state
così tante come in questo biennio 2008-2009. Se da un lato c'è
l'annuncio di sburocratizzare, di semplificare, di dare risposte,
di velocizzare, dall'altro ci sembra che la traiettoria sia
un'altra, per delle ragioni a noi sconosciute, ma ci sembra che la
volontà sia davvero un'altra. Per fare qualche altro esempio fresco
di queste settimane, la non volontà di semplificare la vita ai
cittadini per quanto riguarda le due leggi esistenti sull'uso
razionale dell'energia e sul rendimento energetico in edilizia. Per
adesso andremo a modificare i due testi, andremo ad integrarli come
commissione e come Consiglio, vista la complessità della materia,
per poi magari nel 2010 o nel 2011 unirli in un unico testo e di
conseguenza semplificarlo. Presidente, noi abbiamo qualche dubbio
su questa sburocratizzazione, non utilizzerei quella parola, ma
quella volontà di semplificare la vita ai cittadini o dare più
chiarezza... non ci sembra che ci sia, quindi ad annunci non
percepiamo queste "gambe" veritiere e reali. Un altro esempio di
quest'anno, proprio per riuscire a dare delle risposte più
semplici, è quello della rottamazione, la volontà di rinnovare il
parco macchine; avevamo presentato un emendamento semplice e
chiaro, forse banale, ma a monte avevamo fatto degli
approfondimenti e c'era la possibilità di semplificare il quadro:
il cittadino poteva rivolgersi solo al concessionario, la risposta
è stata:
"si è sempre fatto così non si cambia"
. Saranno dei
passaggi banali, ma il
fil rouge
che lei ha sempre portato
in questo Consiglio in quest'anno e mezzo era:
"cerchiamo di
semplificare il quadro ai cittadini"
.
Da una parte chiediamo agli operatori del settore turistico di
semplificare il quadro e fare più sinergia, è stato detto prima da
altri colleghi... e dall'altra l'Amministrazione regionale
suddivide in maniera molto certosina capitoli, dettagli e altro,
che si occupano di promozione e di collaborazioni; quindi chiediamo
ai privati una semplificazione e dall'altra parte non ci sembra di
avvertire che la volontà politica sia quella di semplificare
all'interno del Governo regionale. Dal punto di vista
economico-finanziario, ci sembra lasciato nel cassetto il settore
turistico dal punto di vista del peso economico - qualche centinaio
di migliaia di euro in più nel calderone principale -, ci chiediamo
se questo Governo crede in tale settore, se crede che sia un
settore trainante, che coinvolge una maglia più ampia, una maglia
di ulteriori settori. Ci viene il dubbio che questo Governo metta
certe risorse di continuità e non di rilancio. Alla voce
"iniziative promozionali" c'è un "peso" di 4.000.000 di euro, non
spetta a me giudicare se sono tanti o pochi, farei una riflessione:
è quel "peso", quello promozionale che va a proiettare la Valle
d'Aosta come settore, come turismo, come conoscitore del nostro
impianto sia sufficiente, oppure no; non è solo un problema di
sufficienza o meno: è un problema di volontà che questo sia il
settore che traina tutti gli altri.
Qualche riflessione sulla valorizzazione dei prodotti agricoli.
Oggi si è sentita per l'ennesima volta l'importanza delle aziende
agricole, l'importanza del nostro ambiente, l'importanza di questo
settore. Ho ascoltato bene la relazione del collega Prola, ha
ribadito:
"questo bilancio assicura al mondo agricolo e
zootecnico, al mondo de l'entretien du territoire tutte le poste
inserite nel bilancio 2009"
. Io andrei oltre: va bene
assicurare, ma se sappiamo che il settore in questo momento ha
delle grandi difficoltà, forse "Assicurare" è una parola non
sufficiente in questo momento. Ci aspettavamo, oltre ad assicurare
quali potevano essere le valorizzazioni superiori o le nuove
strategie per valorizzare i nostri prodotti già esistenti o una
filiera commerciale per garantire... perché probabilmente
l'obiettivo è garantire un reddito a queste aziende, oltre che
assicurare. Penso che l'auspicio di tutti sia quello di garantire
un reddito vero. Prima sentivo certi passaggi forse un poco
demagogici:
"ci devono essere degli utili"
; probabilmente
qualcuno non conosce a fondo la difficoltà del settore, ma dal
Governo regionale ci aspettavamo, oltre che l'assicurare lo
status quo
, una valorizzazione per il domani, sapendo che i
nostri numeri sono dei numeri piccoli, il rendere anche il nostro
un prodotto di punta: la fontina DOP, parliamo di 320.000-340.000
forme... sono dei numeri molto piccoli, quindi si può e si deve
valorizzare questa rete commerciale che al momento ha qualche
difficoltà.
Un altro cenno vorrei farlo sul settore vitivinicolo. Non
vorremmo che fra qualche anno ci mettessimo a discutere sulle
difficoltà del settore, produciamo circa 1.500.000 bottiglie fra
privati e cooperative, qualche campanello di allarme c'è, lo
percepiamo sia dal settore cooperativistico, sia da quello privato.
Anche su quello, non aspettiamo il 2011 per dire che il settore è
in crisi, c'è la difficoltà di vendere il nostro prodotto di
qualità in Valle o fuori Valle. Non arriviamo ad avere dei
magazzini pieni di scorte, perché qualche campanello di allarme ce
lo abbiamo, quindi facciamo attenzione a non portare in ulteriore
difficoltà un settore che inizia ad avere qualche piccola (o
grande?) crepa; quindi, visto che i nostri numeri sono
relativamente piccoli, se riusciamo a pensarci prima... Ci sembra
che sia proposta un po' una minestra riscaldata rispetto al 2009 e
le papille gustative di solito percepiscono la fragranza vera, ma
soprattutto percepiscono quella autentica, reale. Sovente chiediamo
informazioni corrette sempre con una certa onestà intellettuale,
per avere un dibattito e aprire, avere un confronto, dobbiamo avere
tutta la "maglia", diciamo questa Regione allargata dovrebbe
fornirci la possibilità di posizionarci a livello di termometro.
Siamo seri e cerchiamo di non giocare, ma le porto un altro
esempio. Sovente abbiamo portato in quest'aula la non veridicità
degli annunci fatti dalla Giunta e dal Consiglio regionale, da
esponenti politici... faccio proprio un esempio; piano operativo
annuale dei lavori pubblici, abbiamo sovente chiesto lo stato di
avanzamento, le modalità, la veridicità degli annunci fatti ad
inizio anno, le procedure adottate, perché le aziende, come
chiedono a voi, chiedono pure a noi, perché probabilmente non
avevano risposte chiare. Nessuno vuole fare della demagogia o il
teatrino, ma vorremmo da quest'aula e dal Governo, proprio la
credibilità della politica e che ad annuncio faccia seguire una
risposta chiara, diretta, soprattutto franca.
Apro un'altra parentesi legata all'informazione verso i
cittadini che non seguono cosa il Consiglio e il Governo regionale
facciano. Sovente i cittadini chiedono:
"queste società
partecipate hanno un peso più importante o meno importante del
Consiglio regionale?"
. Anche su questo non sarebbe male avere
una maglia allargata di dati; propongo un esempio legato
all'edilizia, alla manutenzione ordinaria e straordinaria di
investimenti importanti che possono essere quelli della CVA, degli
impianti a fune, quelli di Vallée d'Aoste Structure, quelli della
Testafochi, quelli dell'ospedale, della STV, dell'INVA,
dell'autoporto e via di seguito. Penso a tal proposito che il piano
operativo annuale, rispetto ai piani operativi edilizi di queste
società, sia veramente un povero piano annuale.
Terminando vorrei dire che cercheremo sempre, consci del nostro
ruolo, di ascoltare la comunità, di avere un confronto leale, ma
nello stesso tempo di informare in maniera documentata e di
proporre, dove riusciremo con una certa veridicità e coerenza, le
nostre posizioni, idee pensate soprattutto al domani per la
comunità, che non continuino ad alimentare esclusivamente il
sistema, che dovrebbe avere il coraggio di prendere forse una
strada diversa a costo di rimettere anche nero su bianco scelte
errate. Grazie.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Come è già
stato ricordato dalla maggior parte dei colleghi, gli effetti della
crisi economica, che ci ha colpito a partire dall'ultimo trimestre
del 2008 per effetto della recessione internazionale, hanno
cominciato ad attenuarsi solo nel terzo trimestre del 2009. Anche
in Valle d'Aosta il primo trimestre di quest'anno ha conseguito un
calo del fatturato industriale negli ordini e nei livelli di
produzione; le esportazioni hanno registrato una rilevante
diminuzione molto marcata nel settore dell'acciaio e grazie al
cielo attualmente si intravedono alcuni segni di miglioramento.
Altro settore che vede perdurare situazioni di difficoltà è quello
delle costruzioni che, come quello industriale, vede ripercussioni
negative sulla produzione e in modo particolare
sull'occupazione.
Nel terziario il deterioramento congiunturale ha interessato sia
il commercio, sia il turismo, nei primi mesi di quest'anno le
giornate complessive di presenza dei turisti presso le nostre
strutture ricettive sono diminuite, anche se possiamo segnalare che
le presenze turistiche degli italiani sono aumentate, il calo della
clientela straniera ha marcato un evidente segnale negativo. Le
ripercussioni della sfavorevole congiuntura economica hanno
colpito, come era prevedibile, le fasce più a rischio; è aumentato
il tasso di disoccupazione e il ricorso alla cassa integrazione
guadagni ha registrato il livello più alto degli ultimi anni. Con
questo quadro a tinte chiaro scure presentiamo un bilancio
importante, ricco di opportunità e impostato in modo eccellente,
come è stato detto anche dai colleghi dell'opposizione, anche se
condizionato dagli interventi anticrisi e comunque nella speranza
di avere interpretato nel miglior modo le esigenze della nostra
gente. Siamo quindi chiamati ad approvare il bilancio di previsione
2010 e per il triennio 2010-2012 con delle risorse importanti:
1.685.000.000, 10.000.000 in più rispetto all'anno in corso, anche
se non potremo forse spendere l'intera cifra per effetto del Patto
di stabilità; per questo motivo è previsto un avanzo di 160.000.000
che rischia di essere abbondantemente sottostimato. Sarà quindi
necessario intensificare il dialogo con il Governo nazionale per
poter utilizzare quei fondi che rivestono un'importanza strategica
per avviare le grandi opere previste nella nostra regione, ma su
questo argomento torneremo, anche se brevemente.
Possiamo anzitutto riaffermare, come peraltro hanno fatto quasi
tutti gli operatori, che il bilancio grazie alla nuova
impostazione, oltre a certificare la buona salute dei conti e la
tenuta delle entrate, è di facile lettura, è più trasparente e più
razionale. Nel merito del documento contabile, le entrate maggiori
derivano dai nostri tributi, dal gettito dei tributi erariali, che
portano nelle casse regionali più dell'80 per cento degli introiti
disponibili, anche se, rispetto al 2009, c'è una leggera riduzione
del 2,1 per cento, dovuta sia dalle previsioni di minore introito
dei proventi del casinò, sia dal calo dei proventi IRAP, imposta
per la quale viene mantenuta la riduzione di quasi l'1 per cento.
La spesa corrente, che è utilizzata per far funzionare la macchina
amministrativa, ha registrato un leggero incremento (0,60 per
cento), incidono poi le spese per il personale del 25 per cento,
per la sanità del 23 per cento, del 13 per cento per la finanza
locale. Rispetto al 2009, la spesa corrente aumenta di circa
30.000.000 aumento dovuto al fatto che il Governo regionale ha
stanziato quasi 18.000.000 per le famiglie nel settore del
riscaldamento domestico, di cui parleremo probabilmente domani.
Molto importanti rimangono gli impegni destinati all'investimento:
oltre 500.000.000 di euro; la parte del leone la fa lo sviluppo
economico, ma anche la finanza locale che, grazie all'attuazione
delle norme statutarie, mantiene entrate congrue che la Regione
elargisce con peculiarità. Possiamo affermare che nella sostanza
c'è un grande equilibrio fra i vari settori e le scelte sono
all'insegna della razionalità e del buon senso, con uno sguardo
attento gli sprechi. Vanno avanti la formazione e le politiche del
lavoro. Segnali importanti sono stati dati nel campo della
sicurezza, problema che noi di Stella Alpina non abbiamo mai
sottovalutato, assegnando incentivi per la videosorveglianza. Si
sono mantenuti i fondi FOSPI, i costi della politica rimangono
sotto controllo, i costi del personale rimangono uguali, i fondi
FAS dovrebbero finalmente essere sbloccati. È ormai chiaro a tutti
che il bilancio risente per buona parte degli interventi anticrisi,
che andranno in finanziaria.
Come detto nelle diverse sedi istituzionali, il 2010 sarà
considerato ancora un anno di crisi, tanto che l'impegno economico
per questo settore ammonta a quasi 100.000.000 di euro e di questo
bisogna rendere merito al Governo regionale, che correttamente non
ha sottovalutato il prossimo futuro. L'immediato futuro quindi sarà
all'insegna di una grande attività nei diversi settori strategici
della nostra economia. Nel campo dei lavori pubblici vale la pena
ricordare gli impegni progettuali per le grandi opere: Testafochi,
ospedale, eliporto di Pollein, le opere stradali delle statali n.
26 e n. 27, la riqualificazione del territorio; nel campo
dell'edilizia pubblica l'incremento del 30 per cento per il
sostegno alla locazione e aumento di 350.000 euro per l'emergenza
abitativa, senza dimenticare il provvedimento già adottato di
innalzamento del tetto dei mutui prima casa. Importanti interventi
ci sono come sempre nel settore della sanità e assistenza sociale;
la spesa socio-sanitaria, che si aggira complessivamente sui
400.000.000 di euro, è improntata come sempre a migliorare e
implementare il settore. Sottolineiamo la prossima apertura della
radioterapia, che finalmente risolve il disagio degli ammalati che
dovevano andare fuori Valle, ma anche la tomografia, che pare uno
strumento di assoluta novità, il potenziamento della telemedicina
che consente di implementare i rapporti fra le diverse strutture,
in particolare con i medici di famiglia, la medicina generale sul
territorio che sperimenterà gli ambulatori infermieristici nei
paesi di montagna. Migliorerà la mobilità attiva grazie alla già
citata radioterapia, ma anche all'apertura della nuova clinica di
Saint-Pierre, che farà della riabilitazione un valore aggiunto nel
nostro sistema sanitario. Per le politiche sociali - il cui impegno
nel triennio ammonta a quasi 100.000.000 di euro - il 2010 vede un
incremento di circa 2.000.000. Vanno più soldi agli invalidi, per
il minimo vitale, per le badanti, per il rinnovo delle convenzioni
con i privati, ma anche per il nuovo servizio di mediazione
familiare, che entrerà in funzione il prossimo anno. Grande impegno
nel settore dell'istruzione e cultura, il segnale qui è
interessante, perché l'Assessorato mantiene tutte le risorse. Nel
settore dell'istruzione condividiamo l'impegno di investire
nell'edilizia scolastica, anche se in bilancio non ci sono ancora
le risorse e non possiamo che rallegrarci per la scelta di aver
portato il numero minimo di alunni da 5 a 3 per le scuole di
montagna.
Nel settore della cultura apprezziamo l'impostazione data e
riteniamo che i numeri relativamente al gradimento della
Saison
culturelle
: 40.000 presenze con 400 abbonati per 500 posti a
disposizione, sono numeri importanti e devono incoraggiarci a
confermare anche per il futuro l'alta qualità degli spettacoli. Il
mix
di spettacoli dell'Assessorato della cultura e
dell'Assessorato del turismo nel periodo estivo peraltro
rappresenta il giusto viatico per soddisfare un attento pubblico
locale e per incrementare la presenza del turismo di qualità.
Sarebbe intellettualmente poco corretto non riconoscere che alcuni
settori della nostra economia sono in difficoltà, a volte in forte
difficoltà. Del casinò non aggiungiamo nulla a quanto già
rappresentato in diverse occasioni anche recenti, le difficoltà
permangono e non si vedono segnali di ripresa. Come Stella Alpina,
abbiamo manifestato le nostre preoccupazioni in occasione della
presentazione della relazione programmatica sulla casa da gioco;
ora siamo in attesa di vedere come la società riuscirà a chiudere
l'esercizio. In ogni caso non possiamo dimenticare che fino a pochi
anni fa il casinò rappresentava una risorsa importante nel nostro
bilancio, che oggi viene a mancare. Riteniamo che la costituzione
in atto di una società unica accorpante Billia e casinò rappresenti
la strada più idonea per una gestione razionale, ma certo non potrà
bastare.
Altro settore in grave difficoltà è l'agricoltura. Tralasciando
le questioni giudiziarie ancora in corso e di cui si è già detto, a
noi pare importante che il Governo regionale abbia confermato tutto
l'impegno possibile nel settore, con particolare attenzione alla
zootecnica, che risente più di tutti della crisi. Le difficoltà
maggiori sono nel mercato degli animali, il patrimonio zootecnico
infatti ha avuto una forte contrazione fin dall'inizio degli anni
2000 e il mantenimento degli aiuti è indispensabile per coprire il
gap
con l'agricoltura di pianura. Bisogna in futuro
rivolgere uno sforzo maggiore per salvaguardare fortemente i nostri
prodotti e la strada irrinunciabile ci pare quella del sostegno al
consumo. È necessario incentivare i nostri ristoranti a proporre
con più frequenza i prodotti locali per infondere maggiormente la
nostra cultura di nicchia.
Manteniamo poi la solita preoccupazione nel settore
dell'industria, anche perché collegato inevitabilmente al problema
occupazionale, che prevediamo possa ancor più aggravarsi nel
prossimo anno. In questo settore la Regione sta facendo e farà la
sua parte, l'impegno sarà quello di non lasciare nessuno senza
riferimenti occupazionali e questo mi pare un impegno importante.
Non manca poi il sostegno alle imprese, basta ricordare
l'intervento sull'IRAP, sui Confidi, gli interventi per
l'innovazione e ricerca, incentivi per l'auto ed altro ancora.
Concludendo nella sostanza il percorso che ci attende non sarà
privo di ostacoli, la crisi che stiamo ancora attraversando e che,
come prevedono tutti gli indicatori, ci accompagnerà anche l'anno
prossimo, ci impegnerà a cercare l'apporto di tutti: mi riferisco
alle commissioni consiliari, agli operatori dei diversi settori, ai
sindacati, alle forze sociali, agli imprenditori. Siamo consci che
la nostra Regione presenta da sempre una struttura finanziaria
all'altezza e capace di fronteggiare la crisi in corso. La società
di
rating
ci ha consegnato "AA+", considerando lo Statuto
speciale di autonomia un fattore di assoluta stabilità e questo
bilancio lo testimonia. Lo sguardo ora è rivolto alla politica,
bisognerà intensificare i rapporti con il Governo nazionale,
dobbiamo ricordarci che i 160.000.000 di avanzo confluiranno nel
Patto di stabilità e andranno ad aggiungersi ai 200.000.000 già
accumulati nell'anno precedente e queste sono risorse nostre che
non possiamo spendere. La partita è tutta lì, dovremo saper giocare
bene le nostre carte, utilizzando intelligenza politica e giusta
razionalità, evitando se possibile inutili "pruriti di partito",
che potrebbero rovinare percorsi invece opportuni e necessari. Il
clima politico nazionale di questi ultimi tempi rimane complesso e
non aiuta, ma confidiamo molto sulle capacità relazionali dei
vertici del nostro Governo locale.
L'ultima nostra annotazione alla crisi vogliamo lasciarla agli
ottimisti di maniera, a coloro che fanno finta di non vedere che la
situazione congiunturale non è definitivamente conclusa, a coloro
che vedono solo ciò che vogliono vedere dimenticandosi che, quando
si attraversano periodi di questo tipo, la forbice della ricchezza
e della povertà si allarga sempre più e, quando sentiamo dire che
il peggio della crisi è passato, ci fermiamo a riflettere e ci
diciamo che è certamente passata per chi investe in borsa, i cui
indici sono aumentati del 100 per cento dall'inizio dell'anno. Il
peggio è passato per gli speculatori finanziari, quelli che ci
hanno portato in questa maledetta crisi. È passata per le banche
che raccolgono sempre più risparmi della gente che non investe più,
perché ha paura della congiuntura, ma certo la crisi non è passata
per i precari, per chi ha perso il lavoro, per i pensionati, per
quella fascia debole che non può continuare a vivere di soli
ammortizzatori sociali, ma anche per i giovani che non vedono
certezze per il futuro. Noi non siamo e non vogliamo essere
cassandre, vogliamo solo metterci in guardia da coloro che fanno
profezie di rilancio troppo semplicistiche, lo scopo per noi è
quello di difendere la famiglia e soccorrere le nuove povertà,
nella consapevolezza che la strada della ripresa è ancora in salita
e come amministratori vogliamo, come ci pare giusto, essere
semplicemente osservatori del nostro tempo.
Président
- La parole au Conseiller Agostino.
Agostino (UV)
- Grazie, Presidente. Credo che dopo gli
interventi che mi hanno preceduto vi sia ben poco da aggiungere,
perché penso che la materia sia stata masticata, rimasticata, che
siano state dette e ridette un mucchio di cose, mi limiterò a
sottolineare alcune parti significative di quello che penso di
questo bilancio, che considero in maniera positiva. Intanto volevo
fare una piccola battutina, mi perdoni collega Louvin, su quello
che ha detto dell'Assessore Lavoyer, ossia che è un Assessore
fortunato, che ha le spalle coperte. Io sono ben contento, perché
l'Assessore Lavoyer è Assessore al bilancio della Regione, questo
vorrebbe dire che i soldi ci sono, la ricchezza c'è e ben venga!
Ben venga, perché di questo ne possiamo usufruire e ne può
beneficiare l'intera Valle d'Aosta, quindi sono ben felice che
l'Assessore Lavoyer sia fortunato, era solo una battuta, la prenda
come una battuta.
In questo bilancio la parte del leone, come al solito, la fa la
sanità, ma come non condividere che la sanità, i servizi alla
popolazione siano la parte più preponderante, quella che assorbe la
maggior parte delle risorse? Non per nulla siamo considerati come
la Regione prima in Italia in questo tipo di servizi, sanità e
servizi sociali, servizi alla persona, quindi non a torto siamo i
primi - e questo lo ha sottolineato anche il collega Lattanzi -,
siamo una popolazione che invecchia sempre più e investiamo in
questo settore, un settore che ci pone all'eccellenza come
microcomunità distribuite nei vari comuni della regione; quindi
questo è un settore che avrà sempre un occhio di riguardo come
investimenti.
È un bilancio che non abbandona nessun settore, sia produttivo
che non, un bilancio che va a spalmare le risorse in modo equo ed
equilibrato e che in quasi tutti i comparti vede un piccolo
incremento, soprattutto nel settore strategico per l'economia
locale come quello del turismo e commercio, dove troviamo 4.000.000
in più di euro rispetto all'anno scorso, distribuiti naturalmente
in tutti i vari settori: sport, turismo, impianti a fune, commercio
e trasporto pubblico. Parlo del trasporto pubblico locale, collega
Fontana, che ha fatto una piccola critica al trasporto pubblico
riferendosi alla ferrovia, critica condivisibile, ma io dico anche
che la ferrovia ancora mi risulta appartenere allo Stato, quindi
dovremmo soprattutto impegnarci affinché lo Stato prenda in
considerazione di cercare di darci una mano con questa ferrovia!
Noi interveniamo per quello che possiamo con piccole somme, ma
anche in maniera significativa, quindi interveniamo soprattutto nel
trasporto pubblico locale. Come potete vedere, nel 2009 ci sono
stati 25.000.000, quest'anno siamo a 26.000.000, 1.000.000 in più,
per dare dei servizi come l'Allô Bus, l'Allô Nuit, le chiamate
quando la domanda è più debole... anche per il trasporto per i
diversamente abili abbiamo un occhio di riguardo; quindi mi sembra
che non si possa dire che siamo totalmente assenti in questo...
Naturalmente la Regione contribuisce anche in maniera determinante
al ricambio del parco autobus, per fare in modo che gli autobus che
vengono sostituiti siano a bassissimo impatto ambientale, ci sono
dei contributi anche lì in maniera determinante. Vi sono poi i
contributi dove sono aumentati nel settore dello sport: passiamo a
3.600.000 di quest'anno da 3.200.000 dello scorso anno, abbiamo
migliorato anche lì. Abbiamo migliorato nella gestione delle
infrastrutture sportive i contributi, negli impianti a fune,
abbiamo messo 4.000.000 nel commercio, in questo settore
importantissimo e trainante come il turismo e il commercio
quest'anno mi pare che l'Assessore Marguerettaz possa beneficiare
di 4.000.000 in più di euro da gestire in maniera oculata. Tutto
questo nonostante la crisi nazionale e internazionale, dove tutti
sono toccati compresa la Valle d'Aosta.
Un altro intervento positivo, dove ho visto che ci sono i fondi
è il piano anticrisi in agricoltura, nella forestale, ad esempio
per quei cantieri forestali dove l'anno scorso è stato fatto un
bando per l'assunzione di 80 posti per persone che hanno perso il
lavoro, per precari e dove la domanda lo scorso anno su 80 posti
era di 150, ma noi abbiamo già dato una piccola risposta
assumendone 80. Quest'anno ho visto che anche lì c'è stato di nuovo
un occhio di riguardo nel continuare in quella direzione e questo
non dobbiamo dimenticarlo sembra una piccola goccia, ma è
importantissimo perché 80 posti in più messi nell'anno scorso vuol
dire 80 famiglie di persone che magari si ritrovano a 50-55 anni
senza né arte, né parte, quindi un aiuto dato dalla Regione in
questo senso è importantissimo, magari per portarli alla pensione.
Ritengo che in questo campo la Regione possa continuare a
investire.
L'altra cosa importante sono i finanziamenti agli enti locali,
mi pare che sono rimasti gli stessi, anzi sono aumentati di una
piccolissima percentuale; mi pare che gli enti locali possano
essere contenti nonostante la crisi, che la Regione possa avere a
disposizione questa ricchezza da mettere a disposizione dei
Comuni.
Mi pare che di questo bilancio tutto si possa dire, ma non che
venga spalmato su tutti i settori, va a contribuire a non lasciare
indietro nessuno, tutto quanto viene preso in attenzione.
Sicuramente ritengo che questo sia un bilancio più che positivo,
speriamo che il prossimo anno questa crisi diluisca, che potremo
lasciarcela alle spalle e potremo investire nel settore dello
sviluppo dell'intera regione. Grazie.
Président
- La parole au Conseiller La Torre.
La Torre (FA)
- Grazie, Presidente. Sicuramente siamo già
entrati in una fase nuova della politica, in quella che si può
definire la nostra seconda autonomia ed è su questo che dobbiamo
riflettere, anche se poi il bilancio è un documento così vasto che
ognuno riesce a vederci quello che vuole. In realtà il bilancio è
uno strumento amministrativo che identifica bene chi lo gestisce e
esalta anche il gradimento sul Governo che lo presenta. Credo che
questo bilancio si possa dire con chiarezza un patrimonio delle
forze regionaliste autonomiste, l'Union Valdôtaine, la Fédération e
la Stella Alpina, poi, come Fédération, siamo anche particolarmente
onorati, essendo l'Assessore alle finanze e al bilancio
rappresentante del nostro movimento, di poter essere un piccolo
pilastro di questo ragionamento e di questa cultura che le tre
forze regionaliste vogliono rappresentare in questa regione. Perché
è questo quello che si cerca di infondere all'interno di un
bilancio: una cultura, una filosofia politica e anche una visione
amministrativa, ma tutto questo non è che lo si fa pensando di non
confrontarsi con una comunità, esattamente l'opposto amico
Chatrian! Lo si fa confrontandosi con una comunità, perché, quando
si gestisce il bene pubblico - e questo è il bene pubblico della
nostra collettività -, il riscontro lo si ha dalla collettività che
si amministra e, siccome in politica il riscontro è il consenso,
posso dire che il Governo delle forze regionaliste autonomiste gode
di ottima salute, perché gode della fiducia della sua collettività,
della sua popolazione.
Questo è un bilancio aperto, non è vero che è un bilancio
chiuso, al contrario è un bilancio aperto che ha visto nel suo iter
una serie di incontri, tali e tanti come forse non c'erano mai
stati, con una pazienza certosina nel voler costruire questi
incontri. Ho qui l'elenco, potrei citarglielo, ma mi creda, ci sono
tutte le energie di questa regione: dalle sociali alle sindacali,
alle imprenditoriali e via così. E non va confusa, nel momento del
dibattito e del confronto, l'intesa che si possa trovare con queste
forze come una sorta di adagiamento da parte di chi è all'esterno,
perché di questo non si tratta: si tratta al contrario di una presa
di coscienza di comuni obiettivi che vengono perseguiti all'interno
del bilancio!
Qualcuno ha sollevato prima che questo è un bilancio che viene
molto distribuito, ma d'altronde facciamoci una domanda: quando
parliamo di bene pubblico e parliamo dei 9/10 che provengono dal
riparto fiscale, stiamo parlando dei soldi dei cittadini e a chi
dovrebbero tornare questi soldi se non ai cittadini? E in che modo
dovrebbero tornare ai cittadini, se non in servizi, in qualità
della vita e benefici? Di questo non c'è da vergognarsi. Meno
tasse? C'è chi ne parla, noi lo abbiamo fatto. Più servizi? C'è chi
ne parla e noi li diamo. Non mi pongo neppure il problema di
identificare la Regione come un ente che sicuramente va
sburocratizzato, ma come una parte del nostro PIL, perché in fondo
anche la nostra Regione produce un'economia anche con i suoi
dipendenti e di questo non dobbiamo vergognarcene, perché se diamo
alla nostra popolazione delle risposte, le diamo anche creando
delle condizioni con i posti di lavoro, con tutte le conseguenze
che ne derivano. È diverso poi ragionare sul suo funzionamento, su
questo ci mancherebbe altro! Sul funzionamento si può dire molto,
così come lo abbiamo capito anche nella questione dell'allevamento.
Perché il vero problema non è quello di non dare o di non
distribuire a chi ha bisogno in agricoltura: il vero problema è
distinguere fra chi merita e chi non merita! Il problema è di
cominciare a fare questi ragionamenti, perché non si può dare a chi
non ha bisogno! In un momento come questo, un momento di crisi
sottolineato da tutti, oggi dobbiamo dare soprattutto a chi ha
bisogno e chi ha più bisogno dei nostri agricoltori e dei nostri
allevatori o dei nostri imprenditori? Su questo sono d'accordo con
Lattanzi: si dà sempre troppo poco all'Assessore alle attività
produttive, ma questo è un altro discorso. Direi che questo è
evidente, poi dobbiamo distinguere fra chi non ha bisogno e chi non
merita.
Il vero ragionamento che volevo svolgere è più politico...
quando facevo prima la riflessione che le forze regionaliste godono
di ottima salute, perché hanno il consenso e la fiducia della
popolazione... si devono porre la domanda, che è la domanda
cruciale che nasce in una discussione sul bilancio per chi vuol
parlare di politica: come gestire in prospettiva questa fiducia che
la gente ci dà? Come gestire le aspettative di questa regione?
Allora siamo entrati di fatto in questa fase della seconda
autonomia, perché questo voto di fiducia che la gente ci dà, e che
il bilancio ritrasmette alla gente distribuendo equamente le
risorse alla popolazione, impone un senso di responsabilità per chi
è al governo. Questa responsabilità si sente, si percepisce nel
momento in cui tu devi cominciare a valutare da forza regionalista
autonomista le prospettive migliori per la tua collettività, non
quelle che tu preferiresti, perché il problema non è quello che
preferisco io o preferisce un altro: sono le opportunità che devo
creare per la mia collettività e nell'interesse della mia
collettività e traguardando il futuro, perché non si può leggere un
libro al contrario, bisogna leggere una pagina avanti del libro.
Non serve neanche leggerne 10, come dicevano altre persone avanti,
perché perdi il senso della realtà, ma una pagina avanti la devi
leggere, perché devi essere pronto a guidare i cambiamenti sociali,
perché una formazione culturale di un popolo si fa guidandola
attraverso i cambiamenti sociali. Oggi ci troviamo di fronte a dei
grandi cambiamenti sociali, basta guardare solo su Il Sole 24ore di
oggi: via il 27 per cento delle poltrone locali, riduzione di
91.000 consiglieri comunali, riduzioni di Giunte, 20.000 Assessori,
in arrivo 1.100.000.000 da Trento e Bolzano, chiuso un accordo fra
Trento e Bolzano e il Ministro Tremonti sull'IVA.
È in atto un grande cambiamento ed è su questo che ci dobbiamo
interrogare: come guidare questa Regione, al di là delle proprie
aspettative personali o delle ambizioni personali, guidarla
mantenendo questo livello di benessere che tale bilancio
garantisce! Perché questo è un bilancio che garantisce il benessere
della nostra collettività, il famoso modello valdostano, e non ci
torno più sopra, è stato citato tante volte. La prima risposta è
evidentemente l'esercizio pieno dell'autonomia, perché, mentre ci
sono altre Regioni che combattono e discutono per ottenere
l'autonomia, noi l'abbiamo e dobbiamo comprendere che la seconda
autonomia consiste in un esercizio pieno della nostra autonomia,
andando fra di noi a trovare le capacità di essere coesi su tale
tipo di politica. Questo non può prescindere da un rapporto con lo
Stato e con l'Europa, che diventano i due soggetti principali con
cui una Regione-Stato come la nostra si deve confrontare. Questo è
il punto su cui dobbiamo riflettere per il futuro: come ritrovare
un equilibrio che cambia con tali realtà, perché non possiamo
essere assenti dal quadro europeo e succubi di politiche che
vengono gestite in luoghi dove noi non siamo, ma che determinano la
nostra agricoltura, i nostri allevamenti e via così! Da qui una
necessità di saperci rapportare in maniera aperta con questi
cambiamenti, ma di farlo in modo politico. Dobbiamo quindi portare
avanti un lavoro - passatemi il termine - lobbistico di
rappresentanza della nostra Regione per gli interessi della nostra
Regione ed è un lavoro che è già in atto, perché non è un problema
che tocca solo l'autonomia speciale della Valle d'Aosta, ma tocca
tutte le Regioni a statuto speciale, che sono quelle che hanno di
più da perdere in questo momento. Mentre le altre Regioni cercano
di conquistare degli spazi, le Regioni a statuto speciale corrono
il rischio di perderne, perché noi abbiamo uno Statuto speciale, ma
questo può essere messo in difficoltà a seconda dei passaggi che lo
Stato farà portando avanti il federalismo fiscale e le riforme
costituzionali, il Senato delle Regioni, il codice delle autonomie
e "chi più ne ha più ne metta". Le risorse: non ci dimentichiamo
dell'attacco alle risorse, la gestione privatistica dell'acqua,
tutte cose che oggi sono in discussione, ma che diventeranno in
prospettiva il vero tema del confronto rispetto allo Stato.
Dobbiamo per forza mettere in campo una difesa attiva della nostra
autonomia, oltre che piena consapevolezza, ma una difesa attiva
riparte da un confronto con le istituzioni, con lo Stato e con le
forze che lo rappresentano. Qui non è una questione di Inter/Juve,
io tengo per l'Inter o tengo per la Juve e mi diverto a cambiare a
seconda dei miei gusti personali, ma è una questione di logica e
soprattutto di responsabilità politica. Si può poi essere o non
essere d'accordo, ma bisogna assumersi le responsabilità sia delle
scelte che si fanno, sia delle scelte che non si fanno, perché non
si può far finta di non decidere e poi di quelle non decisioni non
tener conto che abbiano un peso, perché sono le scelte non fatte
che pesano di più: è il costo del non fare che pesa di più
sull'amministrazione, a volte è meglio rischiare di sbagliare, ma
fare delle cose, anziché subirle.
Una visione della seconda autonomia allora non ci può che
ritrovare protagonisti di una capacità di interloquire e trovare un
ragionamento con le altre forze politiche, con lo Stato, perché
abbiamo fatto delle scelte nel nostro bilancio che impersonificano
il nostro DNA di forze regionaliste autonomiste, che sono scelte
chiare e anche costose. Non neghiamo che siano scelte costose, che
molte volte il rapporto costo/beneficio non è a favore del
beneficio, ma dobbiamo anche dirci che, se vogliamo mantenere
un'economia di montagna, non può essere un'economia a guadagnare;
questo lo dico a Massimo, perché sto cercando di trasformarlo
ancora di più in un regionalista. Non può essere un'economia a
guadagnare, Massimo: un'economia di montagna è un'economia che va
sostenuta per la ragione stessa del suo posizionamento geografico,
dei costi. Bisogna trovare un equilibrio fra questi due punti, sono
d'accordo, perché bisogna stimolare una cultura che faccia sì che
non ci si sieda in quella che è l'assistenza, perché questo è il
rischio: che qualcuno, sapendo di essere assistito, si sieda in
tale tipo di atteggiamento senza produrre uno sforzo reale. È
questa la grande sfida, è questo il meccanismo che deve mettere in
moto un bilancio!
Se leggiamo il bilancio in questo modo, lo leggiamo non più come
una cosa statica, ma come un volano: avete presente i volani nelle
moto che si mettono in movimento? La spinta iniziale è certamente
una spinta faticosa, perché il volano è duro quando gira, ma,
quando vince la sua inerzia, questo volano deve trainare. È questo
il messaggio che dobbiamo trasmettere alla nostra popolazione, è
questo il messaggio che deve passare anche per gli investimenti
nella ricerca e nello sviluppo, continuo a dire sempre troppo
pochi, lo dico apertamente, perché sono la strada che può
qualificare la nostra regione, per le sue caratteristiche in un
territorio di ricerca e di sviluppo all'avanguardia, per tutte
quelle che sono delle realtà specifiche che in altre regioni
dell'Italia non ci sono... come territorio di sperimentazione per
alcuni ambiti ambientali.
Credo che in qualche modo la nostra filosofia si traduca in
questo bilancio, un bilancio che però deve segnare politicamente
l'entrata in questa seconda fase dell'autonomia, la presa di
coscienza di questa necessità di aprire un dialogo politico e
un'azione attiva con le altre Regioni a statuto speciale, con la
Sicilia, con il Friuli, con Regioni che si stanno muovendo per
difendere le stesse motivazioni. Certo c'è un rischio: quello di
partecipare a dibattiti più ampi con un peso piccolo, ma da qualche
parte bisogna iniziare e forse anche il nostro peso nei confronti
dello Stato, nel momento in cui lo esercitiamo con chiarezza e
onestà intellettuale, è un peso che ha un significato, anche perché
la Valle d'Aosta sarà anche la Provincia delle Gallie, ma resta una
Regione che, per storia, per cultura e per tradizione, ha insegnato
al resto dell'Italia cos'è il federalismo e cosa può essere
un'autonomia e un governo dell'autonomia se ben gestito. Non
dobbiamo avere paura di aprirci quindi, non dobbiamo avere paura di
questo confronto con lo Stato; dobbiamo ricercare in queste strade
l'inizio di un percorso nuovo per una seconda autonomia che veda
garanzie nel bilancio, perché l'augurio che mi faccio io non è
tanto quello oggi di discutere se una cosa va bene o va male, ma di
avere sempre dei bilanci così, di avere sempre la possibilità di
garantire ai nostri cittadini queste certezze, di avere sempre
questa capacità di interpretare il nostro territorio. Io ho fatto
parte prima delle forze non regionaliste e oggi ho vissuto e sto
vivendo sul territorio cosa vuol dire essere pienamente una forza
regionalista e la differenza è una: che interpreti veramente il
territorio! Ne beneficiate anche voi, perché se anche voi siete
all'opposizione come forza regionalista autonomista, voi ne state
beneficiando di questa politica, credete a me! Chatrian, voi ne
beneficiate di questo bilancio, ne beneficiate alla grande, fidati!
Questo vi permette oggi di rilanciare... certo si può fare sempre
meglio, ma in realtà voi ne beneficiate...
(interruzione del Vicepresidente Chatrian, fuori
microfono)
...si deve fare meglio e io questo lo prendo come un invito,
perché conosco la tua pulizia mentale e lo capisco.
Per concludere, questo è un buon bilancio, evidentemente si
possono fare delle cose migliori, come diceva Chatrian, ma credo
che questo bilancio sia l'inizio di quello che può essere un
qualcosa di più, un qualcosa che veda le forze regionaliste
autonomiste protagoniste non solo nella nostra regione, ma anche
all'esterno, portatrici del loro messaggio. Perché non
dimentichiamo che l'esperienza delle europee che su fronti diversi
ci ha fatto condividere lo stesso obiettivo fondamentale: quello di
essere in Europa, di partecipare al PPE... io l'ho già detto:
dobbiamo avere la capacità di rapportarci ad un gruppo europeo,
perché anche lì dobbiamo trovare la strada, ma ci ha dimostrato una
cosa, collega Louvin: che la Valle d'Aosta è credibile all'esterno,
perché i voti all'esterno li abbiamo presi noi e li ha presi anche
lei. Vuol dire allora che questo è un buon modello, è un esempio
che la gente ci invidia, vuol dire che in questa regione si sta
bene e tale bilancio dimostra che questo Governo gode di ottima
salute e che i valdostani possono essere fieri di essere
valdostani, governati dal Governo delle forze regionaliste.
Président
- Je n'ai pas d'autres conseillers inscrits à
parler et je crois que c'est judicieux d'interrompre ici nos
travaux, les travaux reprendront l'après-midi à quinze heures et
trente.
La séance est levée.
---
La séance se termine à douze heures et cinquante
minutes.
