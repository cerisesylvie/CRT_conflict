Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 938 del 18 dicembre 1989 - Resoconto
OGGETTO N. 938/IX - Applicazione della normativa che prevede
l'inserimento di opere d'arte negli edifici pubblici -
(Interrogazione)
Presidente
- Do lettura del testo dell'interrogazione
presentata dai Consiglieri Mafrica e Tonino:
INTERROGAZIONE
Vista la petizione indirizzata alle autorità competenti da
numerosi artisti valdostani e dalle associazioni che li
rappresentano;
ritenuto che il rispetto della normativa che prevede
l'inserimento di opere d'arte negli edifici pubblici possa
contribuire, oltre che all'abbellimento delle opere pubbliche,
anche allo sviluppo artistico-culturale della Regione,
i sottoscritti Consiglieri regionali del Gruppo comunista
interrogano
la Giunta regionale per conoscere:
1) in che misura si è tenuto finora conto della legge 3 marzo
1960 n. 237 nella progettazione di opere pubbliche regionali;
2) quali indicazioni sono state o verranno date in merito per le
opere di enti locali costruite con il determinante contributo
finanziario della Regione.
Presidente
- Ha chiesto di parlare l'Assessore ai Lavori
Pubblici Fosson, ne ha facoltà.
Fosson (DC)
- Il problema dell'inserimento delle opere
d'arte negli edifici pubblici è stato risollevato di recente da una
petizione di persone interessate al problema.
In effetti queste persone si rifanno ad una legge del 1949, che
prevede che all'interno di edifici pubblici vengano inserite delle
opere d'arte per un importo del 2% dell'importo globale
dell'opera.
Esaminando ed analizzando la legge, sono compresi nella
normativa gli edifici di nuova costruzione destinati ad uffici, sia
regionali che comunali, l'edilizia sanitaria e per la sicurezza
sociale. Non è chiaro se l'edilizia sportiva sia compresa.
In effetti, dai progetti che pervengono all'Assessorato ai
Lavori Pubblici attraverso il FRIO, e mi riferisco in particolare
agli edifici comunali, non è previsto esplicitamente il 2% da
destinare all'opera d'arte. Malgrado questo, l'Amministrazione
regionale ha provveduto in questi ultimi tempi all'inserimento di
alcune opere d'arte in edifici pubblici, e mi riferisco per la
precisione al frontone del palazzo regionale per un importo di 296
milioni: è stato un concorso di idee che si è espletato 25-30 anni
dopo l'esecuzione del palazzo stesso.
Mentre invece sono stati inseriti, con il completamento delle
opere un bassorilievo di Cristiano Nicoletta nella casa di riposo
per anziani di Aosta, per un importo di ventiquattro milioni, ed un
bassorilievo in ceramica di Nex presso la scuola alberghiera
regionale, per un importo di trenta milioni. C'é quindi
un'attenzione da parte dell'Amministrazione, anche se non è
codificato il principio del 2%.
Ritengo però che la Giunta regionale potrà dare istruzioni, e le
darà ai Comuni e a chi comunque dovesse presentare dei progetti che
rientrano nella legge del 1949, affinchè sia inserito un importo
che preveda l'inserimento di un'opera d'arte all'interno degli
edifici per i quali la legge prevede l'obbligo dell'opera
d'arte.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Voglio esprimere l'insoddisfazione per la
risposta, perchè nel tentare di dimostrare che la Regione fa
qualcosa nel settore l'Assessore Fosson ha in realtà elencato una
serie limitatissima di interventi, che dimostra come sia del tutto
inapplicata la legge statale che predispone l'obbligo
dell'inserimento di opere d'arte negli edifici pubblici.
E' significativo il fatto che non ci sia, ad esempio, una scuola
che abbia opere d'arte inserite nell'atrio, nel giardino, così come
avviene regolarmente in Francia; chi ha avuto modo di visitare lì
opere pubbliche, avrà notato come quasi sempre ci sono opere d'arte
collegate agli edifici pubblici.
Quindi si tratta - e mi rivolgo all'Assessore - di mettere mano
al problema con una apposita regolamentazione - o una legge
regionale o un regolamento - che disciplini l'obbligo per le opere
pubbliche di un certo rilievo e, io aggiungo, disciplini anche le
modalità con cui la pubblica amministrazione va alla scelta degli
artisti da invitare per la realizzazione di queste opere.
Si tratta di un regolamento o di una legge assolutamente
necessaria perchè - e non rientro qui nello spirito che ha portato
a quella legge nazionale - la necessità fondamentale è quella di
fare in modo che chi usufruisce di un edificio pubblico, abbia
anche la possibilità di conoscere alcune espressioni dell'arte
contemporanea. Non si tratta, dunque, di un intervento che guarda
soltanto alle esigenze degli artisti, ma ben più in generale alla
esigenza di promuovere la cultura e l'arte.
Dette queste cose, chiediamo un impegno alla Giunta regionale,
in assenza del quale promuoveremo come gruppo consiliare altre
iniziative specifiche.
