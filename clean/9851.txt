Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 972 del 10 gennaio 1990 - Resoconto
OGGETTO N. 972/IX - INIZIATIVE PER CREARE A PONT-SAINT-MARTIN
UNA STRUTTURA PER UN CENTRO SOCIALE AUTOGESTITO DAI GIOVANI.
(Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Tonino e Riccarand, ed iscritta al punto
12 dell'ordine del giorno.
INTERPELLANZA
RICORDATO che, con una petizione sottoscritta da più di mille
giovani della Bassa Valle d'Aosta, del Canavese, è stato richiesto
alle Amministrazioni comunali ed all'Amministrazione regionale di
mettere a disposizione gli spazi opportuni per la creazione di un
Centro Sociale Autogestito;
RILEVATO che la richiesta di spazi di aggregazione, confronto e
lavoro comune fra i giovani non può lasciare indifferenti le
pubbliche amministrazioni e che occorre dare a tale domanda
risposte positive e concrete;
i sottoscritti Consiglieri regionali
INTERPELLANO
la Giunta regionale per sapere:
1) quali iniziative sono state concordate fra l'Amministrazione
regionale e le Amministrazioni comunali della Bassa Valle per
creare a Pont-Saint-Martin una struttura che sia in grado di
offrire spazi ed occasioni per attività autogestite dai
giovani;
2) in che modo si intende operare per istituire in più punti
della Regione strutture e spazi per l'aggregazione giovanile.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Credo che l'interpellanza sia già di per sé
sufficientemente chiara nel chiedere alla Giunta quale sia il suo
orientamento rispetto al problema sollevato, tuttavia io voglio
premettere alcune considerazioni anche sul modo in cui siamo
arrivati a discutere e sul perché abbiamo presentato oggi questa
interpellanza.
Com'è noto, un gruppo di giovani si è fatto promotore di una
raccolta di firme in favore di una petizione che chiedeva alle
autorità competenti ed alle istituzioni competenti degli spazi per
creare un centro sociale autogestito. Tale petizione, che, come
prima è stato ricordato, ha raccolto 981 firme in Valle d'Aosta e
325 firme fuori Valle, ma in particolare nell'area canavesana
confinante con Pont-Saint-Martin, è stata illustrata alle forze
politiche ed alle autorità nel corso di un'assemblea pubblica
convocata per l’11 dicembre dello scorso anno.
Ahimé! A quella riunione erano presenti soltanto tre forze
politiche, ma nessun altro rappresentante di questo Consiglio
regionale né dell'Esecutivo regionale.
La riunione è stata riconvocata la settimana successiva, ma ha
avuto analogo risultato, senza ottenere quindi, neanche in quella
sede, un'opportunità di confronto.
Ricordo che alla prima assemblea, oltre al PCI, a Nuova Sinistra
ed al rappresentante dei Radicali, era presente anche il Sindaco di
Pont-Saint-Martin, il quale in quella occasione si è dichiarato non
contrario all'iniziativa, ma ha aggiunto: "Rivolgetevi però a
livello regionale, perché il Comune di Pont-Saint-Martin ha un
progetto-giovani di cui si discute, ma non dispone di strutture per
rispondere all'esigenza manifestata da quel gruppo di giovani".
Il 25 dicembre, giorno di Natale, si è così arrivati
all'occupazione simbolica della palazzina-uffici dell'ex Ilssa
Viola di Pont-Saint-Martin, che è stata interrotta in modo
"burocratico e poliziesco", senza produrre purtroppo alcun
confronto di tipo politico sulle questioni che erano state
poste.
Che cosa chiede questo gruppo di giovani? Ho già detto in parte
che chiede uno spazio per attività autogestite, non assistite da
contributo regionale, uno spazio cioè in cui possano realizzarsi
attività di tipo musicale, teatrale, ricreative e culturali decise
da quel gruppo di giovani, con una disponibilità a rendere questo
centro assolutamente aperto a tutti coloro che ne fossero
interessati e quindi anche con una certa disponibilità per un
ricorso a regole democratiche nella gestione di quel centro.
Dietro a tutto questo c'è, a mio avviso, un'affermazione di
particolare valore e cioè che oggi gli unici spazi disponibili per
giovani che hanno questa volontà sono quelli dei bar e delle
discoteche.
Credo che questa affermazione possa far piacere al Consigliere
Rusci, che è proprietario di discoteche, ma ritengo che questa
affermazione meriti una risposta da parte delle forze politiche e
degli amministratori, perché coglie il punto centrale della
questione.
Noi abbiamo già discusso in sede di Consiglio regionale sulla
necessità di promuovere una certa politica nei confronti dei
giovani. Come Gruppo comunista, ad esempio, noi abbiamo presentato
una proposta politica in tal senso, sulla quale si è fatto un
lavoro comune, ed esiste poi una legge regionale che consentirà
finalmente di promuovere iniziative in quella direzione.
Io credo che già in quella legge (ecco l'altro aspetto del
problema) esista una indicazione sulla opportunità di offrire ai
giovani la possibilità di autogestire degli spazi. Ecco allora che,
rispetto a questa particolare richiesta, occorre esprimersi e
valutare se è possibile individuare subito degli spazi da
utilizzare in tal senso.
Io insisto su questo elemento e, visto che la petizione è già
stata presentata e che sta per iniziare l'iter della sua
discussione anche in sede di Commissione, io mi auguro che in
quella sede potremo fare serenamente anche una discussione di
merito. Quello però che a nostro avviso è intollerabile è che non
ci sia alcuna risposta.
Provate voi a pensare che tipo di immagine hanno questi giovani
della politica e delle istituzioni, dopo aver intrapreso
quell'iniziativa, chiesto un confronto che non c'è stato, iniziato
un'occupazione simbolica che è stata interrotta in modo
burocratico, perché gli Assessori Fosson e Lanivi si sono recati a
Pont-Saint-Martin, con un foglietto hanno chiesto che una
delegazione si presentasse in Comune, senza neanche sentire il
dovere di andare lì a discutere con loro, ed hanno comunicato che
andava sgomberata la palazzina, per ragioni sotto certi aspetti
anche comprensibili, come ad esempio la sicurezza (e chi lo
negava?), senza però fornire alcuna risposta nel merito delle
questioni che erano state poste. Questo è un metodo che, per noi,
allontana i cittadini dalla politica e dalle istituzioni.
Se però me lo consentite, io voglio concludere con una
riflessione molto schietta sul come è stata vissuta questa vicenda
dalla gente e quindi anche sull'atteggiamento che hanno avuto
determinate forze politiche.
Intanto è circolata una immagine distorta di questo gruppo di
giovani. Per essere espliciti, la frase più ricorrente è stata la
seguente: "Si tratta di un gruppo di drogati, di tossicodipendenti
e di sbandati". Io sono rimasto impressionato da questo modo di
etichettare la gente e lo ritengo una bestialità.
Oltre all'immagine distorta, c'è anche un problema con dei
risvolti che io definisco di carattere etico-morale. Noi sappiamo
bene che questo gruppo di giovani rappresenta solo una parte del
movimento giovanile, anzi solo una sua minoranza, nel senso che non
tutto il mondo giovanile la pensa in quel modo. E allora? Quando
noi parliamo della necessità di riformare la politica, ci riempiamo
la bocca soprattutto di due concetti: della necessità di una
politica della solidarietà rispetto alle aree di disagio, rispetto
a quelli che hanno rotto con il sistema dei partiti e delle
istituzioni e che manifestano il disagio; del principio delle
diversità, delle pari opportunità per chi in questa società
rappresenta una minoranza.
Allora, se è così, di fronte ad un caso di questo tipo, si può
rispondere rifiutando il dialogo? Io dico di no.
In questo senso, riconosco che esiste sempre un certo perbenismo
di maniera che acceca la gente: è un fatto normale ed io lo
tollero. Quello però che non tollero è ciò che sta dietro, vale a
dire il rifiuto dei valori della solidarietà e del rispetto delle
minoranze e delle diversità. Questa è la ragione più propriamente
politica per la quale io credo che tutti noi dobbiamo riflettere e
ragionare, quando ci avviciniamo a questo tipo di richiesta.
Torno a ripetere che l'interpellanza chiede di conoscere quale
sia, rispetto a questo tema, l'orientamento della Giunta regionale.
Come si sa, l'interpellanza consente solo un "botta e risposta",
che sicuramente può anche non essere esauriente. Nell'illustrarla,
tuttavia, io ho fatto questa riflessione, proprio perché confido
che nel lavoro delle Commissioni e nel confronto sui contenuti di
quella richiesta ci sia la possibilità di svolgere un'analisi
approfondita.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Noi abbiamo presentato questa
interpellanza un po' prima della fine di dicembre, quando ci siamo
resi conto che l'atteggiamento della Giunta regionale e
dell'Amministrazione comunale di Pont-Saint-Martin nei confronti
delle proposte e delle richieste formulate da un certo gruppo di
giovani non erano pertinenti o comunque puntuali ed attente verso
le domande che erano state poste. Ci sembrava che fosse evidente un
tentativo di evadere la risposta e di nascondersi dietro a problemi
tecnici e ad atteggiamenti di tipo burocratico, per cui abbiamo
voluto porre all'attenzione dell'istanza politica più competente in
materia, cioè al Consiglio regionale, questo problema, in modo che
si avviasse una prima riflessione, che poi, nell'iter di
discussione della petizione presentata dai 1.300 giovani, dovrà
evidentemente trovare una decisione più organica.
Abbiamo però ritenuto di fondamentale importanza sollevare
questo problema in Consiglio anche perché ci sembrava macroscopica
la contraddizione tra quello che il Consiglio stesso aveva appena
dichiarato nel mese di dicembre, approvando la cosiddetta legge
sulla condizione giovanile, e quello che poi è stato il
comportamento della Giunta regionale e dell'Amministrazione
comunale di Pont-Saint-Martin nel corso del mese di dicembre,
rispetto ad una domanda ben precisa e specifica.
L'articolo 1 della legge che abbiamo approvato a dicembre dice
testualmente:
"La Regione promuove la realizzazione di iniziative sociali,
formative e culturali a favore degli adolescenti e dei giovani,
volte a:
a) favorire l'informazione, l'aggregazione, l'associazione e la
cooperazione tra i giovani;
b) attuare interventi per l'inserimento della società e
rimuovere il disagio giovanile;
c) valorizzare e dare impulso ad ogni forma di manifestazione di
contenuto culturale ed alle attività del tempo libero;
d) prevenire fenomeni di devianza e di emarginazione
sociale"
Si tratta di belle affermazioni di principio, che abbiamo votato
tutti quanti. Anche se la legge nella sostanza non prevede grandi
cose, perché rimanda tutto nel tempo ad una apposita commissione e
ad una fase di concertazione, esprime comunque delle direttive,
delle indicazioni e degli orientamenti che dovrebbero stare alla
base delle scelte concrete. Alla prima prova, però, cioè ad una
precisa richiesta, che non necessariamente doveva essere accettata
in blocco tale e quale, ma alla quale bisognava comunque
rispondere, magari in modo anche articolato o alternativo, specie
se non si ritenevano praticabili le proposte che erano state
avanzate, non è stata data alcuna risposta, come giustamente è
stato fatto notare dal Consigliere Tonino. La risposta, anzi, è
stata semplicemente quella di non presentarsi agli incontri, di far
sgomberare quella palazzina che era stata occupata solo per fornire
un'indicazione rispetto alla domanda che veniva fatta, ma non c'è
stata alcuna volontà di rispondere in modo positivo.
Noi invece riteniamo che la necessità di dover rispondere a
questo gruppo di persone, a coloro che hanno firmato la petizione
ed a chi ha organizzato le riunioni e l'occupazione simbolica della
palazzina dell’ex Ilssa Viola rimanga un problema
tuttora aperto.
Pertanto, noi ci auguriamo che, dalla risposta che sarà data
oggi dalla Giunta a questa interpellanza e poi dalla discussione
sulla petizione, emerga un’indicazione concreta
sugli strumenti e sui luoghi che saranno ritenuti idonei per
rispondere positivamente a chi ha avanzato questa richiesta, in
modo che sia possibile accertare l'attuabilità delle iniziative
configurate, come quelle di aggregazione, di riunificazione e di
espressione, che testimoniano di un'esigenza, presente nella città
di Aosta, ma che sta salendo anche in Valle d'Aosta, rispetto alla
quale finora non siamo stati sufficientemente attrezzati e nei cui
confronti l'Amministrazione regionale, in accordo con
l'Amministrazione comunale, ma senza scavalcarla, dovrebbe saper
dare una risposta concreta e puntuale.
PRESIDENTE:
Ha chiesto la parola l'Assessore alla Sanità
ed Assistenza sociale, Lanièce; ne ha facoltà.
LANIECE (DC):
Farò anch'io una breve premessa, prima di
rispondere ai due quesiti, che peraltro sono abbastanza chiari e
che concernono il carteggio tra l'Amministrazione comunale e quella
regionale e gli intendimenti della Regione per il futuro.
Il problema della situazione giovanile oggi è molto complesso ed
anche molto difficile da risolvere, perché molte volte il disagio e
l'insoddisfazione della nostra gioventù, dovuti a motivi reali,
quale, per esempio, l'incognita dell'inserimento nel mondo del
lavoro, rischiano di produrre crisi esistenziali. E' quindi dovere
di tutti noi, in qualunque posizione ci troviamo ad occupare posti
di pubblica responsabilità, non lasciare nulla di intentato per
andare incontro alle aspirazioni ed alle necessità della nostra
gioventù.
Per quanto concerne l'azione esercitata dall'Amministrazione
regionale in merito all'argomento oggetto di questa interpellanza,
mi preme inoltre far presente che nella fattispecie la Regione non
può certamente agire senza il pieno accordo dell'autorità comunale.
Il rispetto delle autonomie locali, infatti, non deve essere un
concetto astratto e neppure una via a senso unico.
Fatte queste premesse, rispondo ora al punto 1)
dell'interpellanza, che concerne i contatti avuti con il Comune di
Pont-Saint-Martin in vista della creazione di un centro sociale per
i giovani.
In data 9 ottobre 1987, il Comune chiese all'Amministrazione
regionale un contributo per le spese sostenute nella realizzazione
di una progettazione di massima di un centro di incontro per i
giovani del Comune (area Minchetti) e di uno studio sull'eventuale
attività dello stesso centro. La Giunta regionale, con
deliberazione n. 172 del 15 gennaio 1988, ha concesso un contributo
da liquidare su presentazione di idonea documentazione.
Seguì un carteggio tra la Regione ed il Comune, dovuto anche
all'incertezza sulle procedure da seguire, perché allora mancava
una legge regionale sulle iniziative sociali in favore dei giovani.
Ci si chiedeva in particolare quale avrebbe dovuto essere
l'indirizzo preciso di tale genere di attività, anche in vista
delle esigenze di futuri utenti.
A tale scopo, il Comune incaricò la società Anset di Aosta,
specializzata in progettazione ed in interventi psico-pedagogici,
nonché in animazione sociale, di allestire uno studio apposito e
nominò anche una commissione incaricandola di fornire a tale
società gli indirizzi da seguire. Emerse l'orientamento di
realizzare un centro rivolto prevalentemente agli adolescenti, che
costituiscono infatti la fascia a maggiore rischio. Stando agli
ultimi contatti avuti con il Comune, tali lavori preparatori
saranno ultimati entro la prossima primavera.
Per quanto concerne il punto 2), ricordo che in questi giorni è
stata restituita vistata la legge regionale con cernente
"Promozione ed iniziative sociali. Formazione culturale a favore
dei giovani. Istituzione della Consulta giovanile", che costituisce
la base per agire nel settore della politica giovanile.
L'Assessorato è impegnato sin d'ora per la costituzione degli
organismi previsti dalla legge per un'adeguata campagna di
informazione verso tutti i soggetti interessati: enti locali,
organizzazioni giovanili...
Il caso del futuro centro, non appena ultimata la fase di studio
e di progettazione, verrà affrontato nell'ambito dell'applicazione
dell'anzidetta legge e, in pieno accordo con il Comune di
Pont-Saint-Martin, si provvederà ad intervenire con un sollecito
finanziamento per passare alla fase operativa.
La nuova legge regionale permetterà ad altre realtà locali di
avanzare opportune proposte per l'istituzione di centri sociali per
i giovani anche in altri punti della Valle. Al riguardo, la Giunta
regionale rassicura i Consiglieri interpellanti, il Consiglio ed
anche tutti i giovani valdostani circa la sua massima disponibilità
ad affrontare tali problemi.
In merito all'assenza di altre forze politiche o di
rappresentanti dell'Esecutivo agli incontri di Pont-Saint-Martin,
devo precisare che ciò è dovuto al fatto che non eravamo stati
informati...
GREMMO (fuori microfono):
Questo non è proprio vero!
PRESIDENTE:
Consigliere Gremmo!
LANIECE (DC):
Non è vero quindi che non abbiamo
partecipato per mancanza di sensibilità.
Il Consigliere Tonino ha ricordato che erano stati presentati
tre progetti di legge (uno del PCI, uno dell'Union Valdôtaine ed
uno della Giunta), che poi abbiamo unificato e presentato in
Consiglio in modo unitario: ciò dimostra che sia l'Esecutivo sia il
Consiglio hanno inteso creare uno strumento del quale si sentiva la
mancanza e che era ed è ritenuto assolutamente necessario per
risolvere questi problemi. In quel momento ci sarebbe stato
pressoché impossibile intervenire, proprio perché la legge era
ancora in fase di elaborazione e di approvazione.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Esprimo la mia insoddisfazione per la
risposta della Giunta, non certo perché voglia disconoscere la
buona volontà manifestata dall'Assessore, ma perché probabilmente
non riusciamo a capirci. Perché? Un conto sono le iniziative
programmate in seguito all'entrata in vigore della legge regionale,
ed in questo senso si colloca anche il progetto-giovani del Comune
di Pont-Saint-Martin,... Come ha avuto modo di dire lo stesso
sindaco, i tempi sono quelli già ricordati anche dall'Assessore,
perché quella struttura non sarà aperta prima di due o tre anni,
ma, come è apparso molto chiaro a chi ha partecipato a quelle
riunioni e discusso della questione, la richiesta è in un certo
senso diversa, perché si chiede di individuare subito strutture e
spazi che possano essere fin da subito utilizzati in tal senso e
che in un certo senso sono o potrebbero essere complementari
rispetto al progetto-giovani predisposto dal Comune di
Pont-Saint-Martin.
Personalmente non so come è andata la vicenda delle
convocazioni. Noi abbiamo ricevuto l'invito e siamo andati. Ho già
detto che alla prima riunione ha presenziato anche il Sindaco di
Pont-Saint-Martin e di essa hanno parlato i giornali; quella
iniziativa è stata poi anche ripetuta. Mi pare abbastanza singolare
che nessuno ne sapesse niente, visto peraltro che chi opera e
lavora nella Bassa Valle sapeva benissimo che si trattava di
assemblee pubbliche, indette con tanto di volantini e pubblicizzate
con manifesti esposti dappertutto.
Non tocca a me, tuttavia, entrare nel merito di questa
disquisizione. A me interessa soprattutto la disponibilità ad
avviare un confronto su questa richiesta, perché l'impressione che
noi abbiamo ricavato, e che ci viene confermata dai dati, è che
finora non c'è stato alcun confronto o, se c'è stato, è stato solo
parziale. Torno a ripetere, infatti, che quel gruppo di giovani si
è fatto un'idea dell'Amministrazione circoscritta agli Assessori
Fosson e Lanivi, che sono andati a Pont-Saint-Martin nel modo che
sappiamo, ed ai fonogrammi del Presidente della Giunta, il quale è
tanto sollecito ad incontrare tutti, ma non mi risulta che finora
abbia avuto la possibilità o il modo di incontrare i promotori di
questa iniziativa.
Cerchiamo allora di passare ai fatti, cioè al confronto vero: se
c'è questa disponibilità, io posso anche dichiararmi soddisfatto
della discussione di oggi, perché perlomeno riportiamo l'intera
questione nei termini esatti in cui essa è stata posta da chi ha
assunto questa iniziativa, ed in quell'ambito ci confronteremo
anche nel merito.
PRESIDENTE:
Ha chiesto la parola il Consigliere Riccarand,
al quale, nel dargliene facoltà, ricordo che ha a disposizione 6
minuti.
RICCARAND (NS):
Come?
PRESIDENTE:
Ha a sua disposizione 6 minuti.
RICCARAND (NS):
Sarò brevissimo. Esprimo l'insoddisfazione
del nostro Gruppo perché la Giunta regionale non ha risposto al
problema centrale, cioè al tipo di risposta che essa intende dare
alla specifica domanda del gruppo di giovani della Bassa Valle. La
Giunta ha fatto un discorso generale, che può anche essere valido
rispetto all'applicazione della legge, alle strutture che si
vogliono predisporre nel Comune di Pont-Saint-Martin ed all'accordo
che deve esistere, perché è fondamentale, tra l'Amministrazione
regionale e quella comunale, però non ha dato alcuna indicazione
concreta sul come essa intende rispondere concretamente ad una
domanda specifica, posta in un modo ed in un tempo ben precisi,
accompagnata altresì da una richiesta ben concreta ed
identificata.
In merito io ritengo opportuno, ed esprimo un'apposita richiesta
in tal senso, che l'iniziativa parta adesso direttamente dalla
Giunta, nel senso che sia la Giunta stessa a farsi promotrice di un
incontro con questo gruppo di giovani o con dei loro rappresentanti
e con il Comune di Pont-Saint-Martin, per verificare con la
necessaria buona volontà e concretezza che cosa si può fare per
rispondere positivamente, in tempi brevi e rapidi, ad una richiesta
che, a mio parere, deve essere accolta ed interpretata
positivamente da parte delle Amministrazioni regionale e
comunale.
Io credo che non sia assolutamente produttivo nascondersi dietro
un mancato invito o un'assenza di informazione. Ripetendo quello
che è già stato detto dal Consigliere Tonino, anche noi abbiamo
ricevuto una regolare lettera di avviso di questa riunione nella
sede del nostro Gruppo politico e penso che, come siamo stati
invitati noi, siano stati invitati tutti quanti gli altri. C'è da
notare che delle riunioni successive hanno poi parlato tutti i
giornali, per cui, al di là di una questione di formalità, perché
le convocazioni o gli inviti possono essere mandati all'Assessore,
ma possono anche essere mandati al gruppo consiliare o al partito,
si tratta di un problema di coordinamento tra gruppi politici ed
amministratori e di saper capire quando è il momento opportuno di
andare a dare una risposta.
In questo caso non ci troviamo di fronte ad una iniziativa
episodica ed estemporanea di qualcuno che ha convocato una
riunione, lasciando poi cadere il tutto all'insorgere delle prime
difficoltà, ma siamo in presenza di una raccolta di firme, di
proposte concrete, di iniziative ripetute e di azioni simboliche,
che testimoniano dell’esistenza di una domanda
corposa e significativa di una parte importante di giovani, anche
se non rappresentativa di tutto l'universo giovanile (ma quando mai
questo può succedere?), alla quale deve essere fornita una risposta
concreta.
Nel preannunciare che, se non verrà data questa risposta
concreta, ripresenteremo tale richiesta con più forza quando
discuteremo la petizione, chiediamo fin d'ora che, prima ancora che
la petizione sia discussa in Consiglio, la Giunta o lo stesso
Assessore alla Sanità ed Assistenza Sociale, Lanièce, avviino
un'iniziativa nei confronti di questo gruppo di giovani, in modo da
cercare insieme una soluzione che, secondo noi, è possibile ed
attuabile, sempreché ci sia una buona volontà ed un intento di
concretezza.
