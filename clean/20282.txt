Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 268 del 1° dicembre 2003 - Resoconto
OBJET N° 268/XII - Ordre des travaux: rejet de la question
préjudicielle.
Président - La parole au Conseiller Riccarand, pour motion
d'ordre.
Riccarand (Arc-VA) - Chiedo, come preannunciato in sede di
Conferenza dei Capigruppo, una breve sospensione di 10 minuti per
una riunione dei gruppi di minoranza.
La séance est suspendue de 17 heures 38 à 18 heures
05.
Président - La parole au Conseiller Riccarand.
Riccarand (Arc-VA) - Riteniamo opportuno - parlo a nome dei
gruppi "Arcobaleno", "Casa delle Libertà" e "Stella Alpina" - porre
al Consiglio, prima di affrontare l'esame dei disegni di legge n. 7
e n. 8, una questione pregiudiziale che ci sembra di estrema
rilevanza. Una questione sulla quale il Consiglio regionale non può
sorvolare: si tratta delle caratteristiche che ha assunto
quest'anno la legge finanziaria. La legge finanziaria di quest'anno
è costituita da un titolo III - dall'articolo 29 all'articolo 56,
quindi da una parte molto corposa - non corrispondente a quello che
la legge n. 90/1989 definisce come "caratteristiche della legge
finanziaria". Si tratta cioè di disposizioni che non hanno un
riflesso sul bilancio regionale, sulla manovra di bilancio, ma
fanno parte di altre esigenze legislative ed amministrative, che,
per comodità, sono state accorpate alla legge finanziaria, creando
però una situazione che è in contrasto con quanto prevede la
normativa regionale sulla contabilità. Questo, secondo noi, è un
fatto inaccettabile, soprattutto in considerazione delle dimensioni
che ha assunto il fenomeno delle norme "avulse" in questa legge
finanziaria.
Vi è poi un problema sostanziale ancora più rilevante del
rispetto formale della legge - che è già di per sé di estrema
rilevanza -: il fatto che le disposizioni contenute nel titolo III
riguardino argomenti - dal territorio, all'urbanistica, alla casa,
ai trasporti, alla sanità, alla cultura, al lavoro, eccetera - di
competenza delle Commissioni consiliari III, IV e V, che non hanno
potuto esaminare nel merito queste disposizioni di legge, non hanno
potuto fare alcun lavoro di approfondimento, né esprimere un
parere, secondo il Regolamento del Consiglio regionale, nel corso
degli iter legislativi. Ci troviamo, quindi, di fronte ad una
procedura che stravolge completamente la funzione preparatoria
delle commissioni consiliari. Tutta la procedura di un
provvedimento legislativo è stata studiata per permettere un
approfondimento, un regolare lavoro delle commissioni, in
definitiva, una decisione del Consiglio regionale sulle varie
scelte operate che sia oculata ed approfondita. Con questo modo di
procedere si mette in discussione il buon funzionamento del
Consiglio regionale come legislatore e questo non è accettabile! Ci
troviamo in una situazione paradossale, vi sono delle disposizioni
nella legge finanziaria che erano oggetto di esame, ad esempio,
nella III Commissione - perché vi erano dei disegni di legge già
depositati - e ora ci ritroviamo a discutere l'argomento in
Consiglio senza che tale Commissione abbia più potuto esaminare
questi provvedimenti. Vi è quindi una situazione assolutamente non
accettabile e i gruppi di opposizione -"Arcobaleno", "Stella
Alpina", "Casa delle Libertà" - chiedono formalmente che vi sia uno
stralcio di questa parte, legge finanziaria: domandiamo che vi sia
uno stralcio del titolo III…
Presidente - … lei la presenterà in
forma scritta?
Riccarand (Arc-VA) - … sì, possiamo
presentare un testo scritto in cui chiediamo lo stralcio del titolo
III, dall'articolo 29 all'articolo 56; una proposta in questo senso
firmata dai Capigruppo delle tre formazioni politiche.
Presidente - … vorrei capire meglio,
perché non abbiamo ancora aperto la discussione
sull'argomento…
Do lettura brevemente, affinché il Consiglio ne sia informato,
di questa questione pregiudiziale:
"Il Consiglio regionale
Richiamato l'articolo 19 della legge regionale n. 90/1989
"Norme in materia di bilancio e di contabilità generale della
Regione Autonoma Valle d'Aosta" che definisce la natura e le
finalità della Legge finanziaria quale strumento di supporto alla
manovra di Bilancio;
Constatato che il Titolo III, dall'articolo 29 all'articolo
56, del Disegno di legge n. 7 (Legge finanziaria per gli anni
2004/2006) è costituito da modifiche od integrazioni a disposizioni
legislative che non hanno riflessi sul Bilancio di previsione
2004-2006;
Evidenziato che sugli articoli di cui al precedente comma non
c'è il parere delle competenti Commissioni consiliari
permanenti;
Delibera
di stralciare dal Disegno di legge n. 7 il Titolo III,
dall'articolo 29 all'articolo 56.
F.to: Riccarand - Salzone - Frassy"
Presidente - Il Presidente su questa questione - che mi pare
importante - ha la possibilità di dare la parola ad un oratore per
ciascun gruppo consiliare. Lo ritengo opportuno, perché discutiamo
l'atto politico relativo ad un anno di tempo. Su questa materia,
pertanto, anziché parlare un oratore a favore e uno contro, vi è la
possibilità di parola di un oratore per ogni gruppo consiliare.
La parola al Consigliere Borre.
Borre (UV) - Ritengo che questo argomento non sia nuovo, perché
è stato sollevato nelle audizioni, nella III Commissione; vi è
stata una risposta alla richiesta del Consigliere Riccarand da
parte del Presidente Perrin, vi è stato un comunicato da parte
dell'Assessore alle finanze.
Reputiamo che non vi sia illegittimità, perché chi siede in
questi banchi, sia da Consigliere o da ex amministratore, è buon
testimone che tutte le finanziarie hanno permesso di portare delle
modifiche a delle leggi, per permettere un'economia di lavori anche
agli uffici. Ricordiamo che questa maggioranza ha cominciato ad
operare dal mese di luglio, quindi non ha potuto in poco tempo dare
un impulso e un sistema diverso alla compilazione del bilancio,
cosa che invece tutti noi, come consiglieri, auspichiamo da più
tempo.
Mi sembra che nel programma di maggioranza, dalle parole del
Presidente e degli Assessori, vi sia questa volontà di iniziare i
lavori della legislatura con il coinvolgimento massimo di tutti i
consiglieri. È stato dato atto al gruppo "dell'Arcobaleno" di aver
fatto un buon lavoro, senz'altro la presentazione di quel loro
elaborato sul bilancio, portando in evidenza alcuni punti di
interesse regionale, non è stata considerata strumentale.
Chiaramente, è la maggioranza che deve fare il bilancio, pertanto è
compito della maggioranza lavorarci sopra, ma questo non impedisce
che vi sia un coinvolgimento diverso.
Dicevo prima, in una lettera che è stata spedita si dice:
"Con riferimento alla sua richiesta pervenuta il 19 novembre
2003, si ribadisce quanto già affermato dall'Assessore al bilancio,
finanze, programmazione e partecipazioni regionali, in particolare
che il disegno di legge sulla finanziaria non può dirsi illegittimo
per violazione dell'articolo 19 della legge regionale in materia di
bilancio e contabilità, poiché esso non esprime un principio capace
di vincolare o di limitare la legislazione regionale successiva. È
quindi giuridicamente infondata l'asserzione secondo la quale le
disposizioni contenute nel disegno di legge in argomento sono
illegittime perché non aventi riflessi sul bilancio di
previsione"
.
Possiamo discutere sul fatto se sia opportuno o
meno… questo è legittimo da parte della
minoranza. Credo anche che sia sincera da parte vostra questa
volontà - come l'abbiamo noi - di avere la possibilità di discutere
in commissione gli argomenti. Non dimentichiamoci però l'urgenza di
certe questioni; vi è stato il dibattito con la CELVA, quindi con i
rappresentanti dei sindaci, che hanno sottolineato per un
particolare argomento l'esigenza di avere in tempi brevi la
possibilità della modifica delle disposizioni.
Per quanto riguarda il discorso del "non avere riflessi sul
bilancio", anche questo non sembra che sia vero perché, per
precisione, proprio l'articolo che tratta del PTP consente
l'utilizzo di un residuo passivo per una destinazione diversa di
quella approvata con l'impegno, se non fossimo autorizzati da una
legge, non potremmo farlo. Queste sono cose, Consigliera Squarzino,
che già nel 1992 e nel 1995 abbiamo fatto. Oggi forse
l'impostazione del bilancio porta a una trasparenza e a una
chiarezza che mette più in evidenza queste modifiche, cosa che una
volta non succedeva, perché si vedeva: "articolo 22, modifiche alla
legge regionale in vigore, il comma 5 dell'articolo 3 e la lettera
d) del comma 1 dell'articolo 4 della legge regionale 16 agosto 1994
sono abrogati", poi si doveva andare a cercare tutto il resto,
quindi magari, per la poca voglia di lavorare, non andavamo a
cercare e si "passavano via" senza dare il risalto alle modifiche
che si andavano a fare nella finanziaria a delle leggi.
Termino il mio intervento dicendo che riteniamo legittimo il
documento, lo voteremo, però ci proponiamo insieme a voi di trovare
strumenti diversi per la partecipazione sia delle commissioni che
del Consiglio nel bilancio che verrà nel prossimo futuro.
Presidente - La parola al Consigliere Frassy.
Frassy (CdL) - Il nostro gruppo, come è stato annunciato dal
collega Riccarand, ritiene effettivamente che il problema del
titolo III sia una questione che debba essere affrontata
separatamente rispetto all'intero articolato della finanziaria e
vorremmo essere chiari sull'argomento.
È abbastanza evidente - perché, al di là delle posizioni
politiche, sono sempre i fatti che parlano - che questa maggioranza
è in grave ritardo su una serie di aspetti sostanziali e che sia in
grave ritardo lo denota "in primis" la finanziaria, ma anche il
fatto che l'unico disegno di legge approdato all'aula è un
provvedimento che va a porre rimedio ad alcune previsioni errate
contenute nel bilancio approvato nella scorsa legislatura per
l'anno che si sta chiudendo.
Contrariamente a quanto accadeva, questo Consiglio per 6 mesi
non ha prodotto nulla dal punto di vista legislativo: due proposte
di legge, una ritirata la settimana dopo dalla Giunta stessa, una
proposta minimale rispetto alle vere esigenze e alle vere priorità
che la Regione ha. Non riteniamo che sia corretto che questa
urgenza venga scaricata sul Consiglio, utilizzando lo strumento
della legge finanziaria e, cosa più grave, by-passando le norme di
approfondimento previste dal Regolamento, norme che prevedono che
in commissione vadano fatti gli approfondimenti sostanziali.
Sappiamo che queste materie passano in II Commissione e scavalcano
tutte le competenze che possono essere riscontrate qui indicate al
titolo III - le Commissioni III, IV e V -, di conseguenza vi è
un'evidente violazione non solo delle regole formali, ma anche di
quelle sostanziali: le audizioni che in alcuni casi forse sarebbero
state opportune, gli approfondimenti e le possibilità di arrivare a
delle modificazioni in sede di commissione, modificazioni
concordate che diventa difficile, soprattutto in sede di bilancio,
riuscire a conseguire in aula.
Denunciamo perciò questo atteggiamento, di una maggioranza che
per 6 mesi non ha fatto nulla, in termini legislativi quanto meno,
e che pretende nella "3 giorni" dedicata al bilancio di dare delle
risposte, che il più delle volte sono dettate dall'urgenza e dalla
fretta - che spesso è cattiva consigliera -, pensando di poter
chiudere la partita per quest'anno con la legge finanziaria.
Pensiamo che, se avevate un intendimento del genere, avreste dovuto
mandare questo disegno di legge quanto meno nelle commissioni
competenti nella materia sostanziale o fare quello che avviene
ormai da tempo a livello parlamentare: vi è la legge finanziaria,
vi sono i "collegati", vi è il "decretone", seguono una strada
diversa, vanno nelle commissioni competenti. Qui invece avete
voluto infilare tutto in questo provvedimento di legge e avete
ignorato completamente le competenze delle altre commissioni. È un
atteggiamento deprecabile, in palese violazione dei principi che
regolamentano le funzioni legislative di questa Assemblea.
Riteniamo che sul bilancio sia forse il caso di evitare uno
scontro, che potrebbe avere delle ripercussioni, queste sì, anche
di tipo finanziario.
Presidente - La parola al Consigliere Salzone.
Salzone (SA) - Anche noi su questa questione della finanziaria,
in modo particolare del titolo III, siamo assolutamente contrari
all'impostazione, non fosse altro perché abbiamo già ribadito più
volte in quest'aula che la centralità del Consiglio è fondamentale:
il Consiglio deve legiferare. Noi, che abbiamo presentato una legge
sull'urbanistica in commissione, ce la troviamo qui nel titolo III,
per cui non avremo più modo né in commissione, né in altre sedi di
poter discutere questo provvedimento.
Non abbiamo capito bene, fra l'altro, l'intervento del
Consigliere Borre, che ha parlato di dichiarazioni di voto. Non mi
pare che fosse questa la risposta al quesito del Consigliere
Riccarand.
Anche noi, comunque, dopo aver discusso con i Capigruppo della
minoranza, abbiamo concordato questa
linea… che rimane ferma su questa
posizione.
Presidente - La parola al Consigliere Curtaz.
Curtaz (Arc-VA) - Per il principio dell'alternanza, aspettavo
che parlassero i "Democratici di Sinistra".
Credo che ci si trovi davanti ad un fatto piuttosto importante
dal punto di vista politico, perché in questa Regione non è mai
stata presentata una finanziaria con dei provvedimenti collegati
così importanti e numerosi.
Prima il collega Borre ha fatto riferimento alle esigenze
dell'inizio della legislatura, allora, per curiosità, sono andato a
vedere cosa era successo nel 1998, quando vi era più o meno la
stessa maggioranza e noi eravamo all'opposizione: non possiamo che
essere imparziali di fronte ai dati. Nel 1998 vi era una
finanziaria di 28 articoli, esattamente la metà di quelli che
vengono oggi presentati, e così è successo ogni anno. Si è
cominciato a sconfinare dal dettato della legge n. 90/89 in
occasione dell'alluvione - quindi bilancio del 2001 discusso alla
fine del 2000 -, perché c'era quella giustificazione - lì sì che
c'era l'urgenza, non c'era la "fiacca" di portare i provvedimenti
in Consiglio -, ma è stato un fenomeno contenuto. Lo sappiamo anche
noi che, è vero, qualche articolo "scappava", però non avevamo la
sensazione di trovarci di fronte a un sistema studiato
scientificamente per evitare il lavoro in commissione e per
impedire un dibattito completo in questo Consiglio, perché di
questo si tratta! Qui ci troviamo di fronte - non credo di
esagerare nel dirlo - ad una deriva istituzionale! Chiedo al
Presidente della Regione, in particolare, e a voi Consiglieri di
maggioranza di smetterla con l'ipocrisia della centralità del
Consiglio, perché oggi dimostrate che della centralità del
Consiglio non ve ne può importare di meno! Abbiamo democraticamente
combattuto da questi banchi, abbiamo accusato altri Presidenti
della Giunta di essere prevaricatori - come lo erano - nei
confronti del Consiglio, però almeno avevano un pudore: accennavano
assai poco spesso alla centralità del Consiglio. Oggi sento ogni
tre interventi riprendere la questione della centralità del
Consiglio, quando tutti gli atti contraddicono questa volontà e
questo mi sembra un fatto grave, perché non sappiamo più cosa
fare!
Qui ci troviamo di fronte a un testo normativo - lasciamo
perdere i discorsi della legittimità, perché ci portano lontani,
oltre che su un terreno che non è quello principale -, ad un atto
che comunque contraddice il dettato di una legge regionale e, se
foste coerenti, dovreste avere il coraggio di dire che quel dettato
- l'articolo 29 della legge n. 89/90 - deve essere abrogato, perché
oggi lo state abrogando! Se non voterete lo stralcio, voi
quell'articolo lo abrogate, perché quella è una norma programmatica
a cui il Consiglio regionale, che l'ha votata, doveva attenersi!
Era il Consiglio che dava un limite alla legge finanziaria, ma
perché si dava questo limite? Per evitare la "porcheria" che oggi
arriva in Consiglio regionale.
Secondo punto: questi provvedimenti - lo hanno già detto altri
prima di me - non sono passati nelle commissioni competenti; magari
parlateci della centralità delle commissioni competenti, così
ridiamo ancora un poco. Mi ricordo che, provocatoriamente, un
Consigliere la scorsa legislatura propose di abolirle, se andiamo
avanti così, mi sembra una soluzione scontata. Se provvedimenti
come quelli che voi intendete approvare nei prossimi giorni, ad
esempio, in materia di urbanistica, non passano anche in III
Commissione, che ne facciamo delle commissioni?
Terzo punto: in questa Regione via via si copiano le peggiori
abitudini della politica romana, proprio quelle che voi contestate,
dove si va avanti a decreti omnibus, a finanziarie in cui si parla
di tutto, un po' alla volta ci stiamo arrivando. Qui abbiamo già
una finanziaria che si occupa più di altre cose che di questioni di
bilancio e di finanze!
Quarto e ultimo punto, un punto essenziale: se questa
finanziaria va in discussione com'è, compite un atto di arroganza
politica, che vi consente la forza che avete in quest'aula. Avrete
la forza dei numeri, ma in questa vicenda non avete la forza della
ragione, perché anche le argomentazioni che ha tentato di esprimere
il "povero" Borre (mi consenta, Consigliere Borre, di cui ho stima,
di definirla così)… perché è
"un'arrampicata sui vetri" cercare di giustificare una cosa del
genere, è difendere l'indifendibile, perché sappiamo tutti che in
questa finanziaria, dal punto di vista istituzionale, sono state
commesse delle irregolarità gravi. Non mi riferisco soltanto alle
irregolarità sotto il profilo della legittimità, peraltro mi
risulta che negli scorsi anni, negli scorsi bilanci quanto meno
c'era un argine che gli uffici cercavano di dare a questo tipo di
finanziarie, mi sembra che quest'anno l'argine sia stato tracimato
o si è aperto del tutto per lasciare il passo a questa serie di
articoli.
Concludo, sperando che vi sia un ravvedimento da parte della
maggioranza: avete tante soluzioni, anche sulle questioni urgenti,
potete persino farle passare, se volete, il prossimo Consiglio, ma
fatele discutere, fatecele discutere, fate vedere che non siamo qui
solo ad alzare la manina o a premere il dito su un pulsante, ma
siamo qui per contribuire al futuro di questa Regione, per
contribuire alla vita politica, per stimolare e controllare le
scelte dell'Amministrazione, altrimenti prenderemo atto di quello
che succede, secondo me sarà una brutta pagina per la democrazia in
questa Regione! Non credo peraltro che la maggioranza e la Giunta
con questa vicenda stiamo facendo una gran bella figura.
Presidente - La parola al Consigliere Sandri.
Sandri (GV-DS-PSE) - Credo che il taglio della discussione di
questa sera su questa parte procedurale stia prendendo una piega
che non ha molto senso. È vero che i gruppi della minoranza hanno
posto un problema importante, che merita attenzione e rispetto e,
come ha già detto prima il collega Borre, nessuno della maggioranza
intende sottovalutare un tema procedurale, soprattutto quando viene
dalla minoranza. Il problema del rispetto delle istituzioni è un
valore, non un problema, che tutti noi condividiamo, che vogliamo
difendere e portare avanti con decisione per rispetto del mandato
elettorale che abbiamo avuto e nel rispetto dell'istituzione.
Cerchiamo allora di capire un attimo, al di là delle parole di
parte facilmente provocatorie o accalorate, qual è il vero
problema: è che una serie di articoli della cosiddetta "legge
finanziaria" di questa Regione quest'anno, per la prima volta,
contengono una serie di interventi specifici che comportano delle
competenze di bilancio, ma forse anche un altro tipo di
valore… comunque, associano un altro
tipo di problematica.
Bene, credo che si debbano dire innanzitutto due cose. Tutto
questo insieme di norme, per quanto importanti, sono delle norme
estremamente marginali, per lo più sono messe a punto di procedure,
di provvedimenti, di situazioni che abitualmente ci si trova a
dover mettere a punto ogni anno, perché il mondo evolve, perché vi
è bisogno di intervenire con rapidità e lo strumento della
finanziaria ci è sembrato lo strumento più idoneo per risolvere
queste cose. Non vi è nessun provvedimento previsto in questi
articoli che abbia un valore strategico, neanche tattico. Credo che
sia da sottolineare questo aspetto, proprio perché non vi è da
parte di nessuno, né della Giunta, né della maggioranza, la volontà
di fare chissà quale furto al Consiglio regionale, tant'è vero che
siamo nel Consiglio regionale a discutere di queste cose. Siamo di
fronte ad un iter che è pieno di possibilità, di emendamenti, di
discussioni, di approfondimenti, di discussioni generali, articolo
per articolo, vi è tutta la possibilità di fare questo tipo di
lavoro. Credo che cercare di spacciare per uno stravolgimento di
chissà quali leggi e quale ordinamento della Regione Valle d'Aosta
sia un tentativo surrettizio da parte della minoranza.
È vero, si potevano avere delle procedure di tipo diverso;
probabilmente, se non vi fossero state le elezioni quest'anno, se
vi fosse stata un'annata normale di lavoro e non l'avvio di una
nuova legislatura, di una nuova Giunta, di una nuova
riorganizzazione degli uffici della Regione, avremmo potuto fare
questo nei tempi e nei modi, nel rispetto di tutte le procedure. In
quanto Presidente di commissione, concordo pienamente nel valore
delle commissioni, avremmo potuto fare di più e in tempi migliori.
In questo senso credo che dobbiamo cogliere nelle parole della
minoranza un invito importante, un invito che ci trova tutti
d'accordo. Quest'anno, per questioni legate all'inizio della
legislatura, i tempi sono stati quelli, se pensate che la
legislatura è iniziata a settembre, fra predisporre gli indirizzi,
fare la discussione, eccetera… i tempi
sono stati quelli. È certo però che dobbiamo cogliere la reprimenda
che ci fa la minoranza, perché dall'anno prossimo per il bilancio -
e vorrei dire anche per il bilancio consuntivo del 2003 che
discuteremo in primavera e poi nel preventivo del 2005 -, ci daremo
dei tempi e delle procedure diverse, che consentano l'analisi di
tutti questi passaggi, anche dei più piccoli e apparentemente meno
significativi, nelle opportune sedi: le commissioni e
quant'altro.
Credo che siano dati diversi: una cosa è prendere atto che in
questa occasione abbiamo dovuto stringere i tempi per raggiungere
dei dati positivi; dall'altra parte, invece cercare di trasformare
questa cosa in chissà quale segnale di un disegno di oppressione
della democrazia, di furto di democrazia e di
competenze… niente di tutto questo e la
minoranza lo sa; chiaramente però, non sapendo forse intervenire su
un bilancio regionale che ha degli ampi aspetti positivi, ci si
attacca di più alle questioni procedurali.
Attenzione: vi è una responsabilità che abbiamo tutti,
maggioranza e minoranza, perché la gente fuori da questo Consiglio
attende delle risposte. Non è assolutamente un modo per dire che
non dobbiamo rispettare le procedure. In questo caso le procedure
sono rispettate, anche se forse non sono quelle ottimali, ne
conveniamo, ma questo ci consente di dare delle risposte al di
fuori a tutta una serie di persone e di situazioni che necessitano
di una risposta, che non possono stare qui ad aspettare che noi
facciamo delle lunghissime discussioni per arrivare "all'optimum".
Certo, "l'optimum" è importante ma, quando il malato è morto,
"dell'optimum" non ci importa più niente: il problema è riuscire a
salvare l'ammalato prima che muoia, quindi vi è un problema anche
di rispetto dei tempi. Per questo motivo credo che, come
maggioranza, questa sera possiamo tranquillamente dire alla
minoranza, che cogliamo il significato profondo della loro
protesta, il segnale profondo della necessità di avere i tempi più
adeguati e le procedure più certe, affinché tutto questo lavoro
possa essere fatto nel miglior modo possibile. Credo che, nella
situazione in cui ci si trova oggi, se la minoranza, dopo aver
fatto questo tipo di sollecito - giustissimo -, ritirasse l'ordine
del giorno che è stato presentato, dimostrerebbe di avere un
massimo senso di responsabilità e di rispetto delle istituzioni; da
questo punto di vista, sarebbe qualcosa di utile al Consiglio e
consentirebbe a questa Assemblea di andare avanti in modo serio e
costruttivo. Sarebbe grave che dietro questo tipo di richiesta -
che comunque, come abbiamo detto, ha dei fondamenti - venisse fuori
il tentativo di fermare l'attività del Consiglio, dell'Assemblea
legislativa di questa Regione. Nei prossimi passaggi vedremo se
questo era l'obiettivo finale; in caso affermativo, sicuramente
andrebbe anche a detrimento della qualità politica
dell'iniziativa.
Presidente - La parola al Consigliere Comé, per mozione
d'ordine.
Comé (SA) - Chiederei se vi è la possibilità di fare le
dichiarazioni di voto su questo, e lo chiederei al Segretario
generale.
Presidente - Lasciamo fare al Segretario generale il suo lavoro.
Ho consentito eccezionalmente, in considerazione dell'importanza
dell'argomento, ad ogni gruppo di esprimersi su questa questione.
Le ricordo che normalmente su una questione di questo genere ci si
esprime uno a favore e uno contro, mi pare che il suo gruppo si sia
espresso tramite il suo Capogruppo e sia stato sufficientemente
chiaro, pertanto credo che il Consiglio possa votare sulla
questione pregiudiziale che è stata illustrata dai gruppi
componenti le minoranze.
Pongo in votazione la proposta pregiudiziale sospensiva:
Consiglieri presenti: 32
Votanti: 13
Favorevoli: 11
Contrari: 2
Astenuti: 19 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, Maquignaz, Marguerettaz, Nicco,
Pastoret, Perrin, Praduroux, Rini, Sandri, Viérin Adriana, Viérin
Laurent)
Il Consiglio non approva.
Presidente - La parola al Consigliere Riccarand, per mozione
d'ordine.
Riccarand (Arc-VA) - Qui ovviamente possiamo fare molti giri di
parole sul dibattito che c'è stato, sulla richiesta, eccetera; a
noi - ripeto quello che è stato detto da tutti gli intervenuti - la
questione sembra estremamente rilevante.
Abbiamo posto una questione che ci sembra seria, ci è stato dato
atto che il problema esiste, ma che non vi sono le condizioni per
accogliere la richiesta di stralcio del titolo III. Ci saremmo
aspettati, ci aspettiamo ancora - perché non è finita la
discussione - una proposta da parte della maggioranza, che riguardi
almeno la parte più ponderosa, più importante e significativa del
titolo III… perché in tale titolo vi
sono norme di estrema rilevanza in questo titolo, norme che da sole
meriterebbero un disegno di legge, vi sono dei commi che da soli
hanno un'incidenza enorme…
Presidente - Consigliere Riccarand, mi
spieghi…
Riccarand (Arc-VA) - … arrivo alla
questione. Noi ci aspettiamo che almeno una parte venga
stralciata.
Se si vuole ad ogni costo andare avanti con la legge finanziaria
come è impostata adesso, compreso il titolo III con tutti i suoi
articoli, riteniamo allora che non si possa fare una discussione
congiunta dei disegni di legge n. 7 e n. 8 per un motivo
sostanziale: la discussione congiunta, come per prassi è stata
fatta in passato, aveva senso perché la legge finanziaria era
strettamente collegata e finalizzata alla manovra di bilancio ma,
se voi ci inserite, come avete fatto, delle norme che niente hanno
a che vedere con il bilancio, allora noi chiediamo una discussione
specifica su ognuna di queste norme; quindi separiamo i due
momenti: prima discutiamo la finanziaria e poi discuteremo il
bilancio.
Presidente - Vi è una mozione d'ordine che riprende la questione
pregiudiziale che è appena stata posta e che è
stata…
(vivaci proteste da parte dei Consiglieri di
opposizione)
… il Consigliere Riccarand ha posto
una questione, chi chiede di intervenire?
La parola al Consigliere Curtaz.
Curtaz (Arc-VA) - Volevo solo chiarire che non vi sono
discussioni, né votazioni da fare, si tratta solo di seguire
l'ordine del giorno come previsto dal Regolamento, perché
l'accorpamento non è previsto da alcuna parte. È una prassi che, se
siamo tutti d'accordo, si può utilizzare, basta che una persona
dica: "sono contro l'accorpamento" e non si fa.
Presidente - Mi pare corretto interpretare questa richiesta in
questo modo: vi è una richiesta legittima dei gruppi della
minoranza di discutere disgiuntamente questi due progetti di legge,
chiedo che su questa procedura il Consiglio si
esprima…
(proteste in aula)
La parola al Consigliere Borre.
Borre (UV) - Chiedo 5 minuti di sospensione per chiarirci le
idee, senza stare a bisticciare qui.
La séance est suspendue de 18 heures 52 à 19 heures
33.
Presidente - C'è stata una richiesta dei gruppi della minoranza
di discutere disgiuntamente i due disegni di legge.
La parola all'Assessore al bilancio, alle finanze, alla
programmazione e alle partecipazioni regionali, Marguerettaz.
Marguerettaz (UV) - In virtù della richiesta di applicazione del
Regolamento, nella misura in cui prevede che l'ordine del giorno
sia affrontato in ordine sequenziale, facendo riferimento a quanto
già deciso dalla Conferenza dei Capigruppo nelle riunioni
preliminari, chiedo di affrontare in modo separato, contrariamente
a quanto era stato concordato precedentemente, prima la legge
finanziaria e successivamente la bozza di bilancio.
Le Conseil prend acte.
