Classificazione
ACQUE



Oggetto del Consiglio n. 2396 del 21 aprile 2023 - Resoconto
OGGETTO N. 2396/XVI - Interpellanza: "Visione strategica in
merito alla manutenzione e all'efficientamento delle reti idriche
dell'intero territorio regionale".
Bertin (Presidente) -
Alla presenza di 30 Consiglieri,
riprendiamo l'ordine del giorno. Punto n. 64. Per presentare
l'interpellanza, la consigliera Foudraz.
Foudraz (LEGA VDA) -
Apriamo quest'ultima seduta
pomeridiana dell'assemblea consiliare con un oggetto che riveste
un'importanza vitale: la carenza d'acqua, già più volte trattata in
quest'aula.
La tematica "Carenza di acqua", in tutti i settori delle
attività umane, si sta rivelando una problematica sempre più
urgente, a causa delle mutevoli condizioni climatiche.
L'acqua è essenziale non solo per il funzionamento del nostro
organismo, ma per garantire i cicli naturali del nostro pianeta. Il
ciclo dell'acqua è l'origine della vita stessa ed è proprio per
questo che è estremamente importante essere a conoscenza di come la
consumiamo e soprattutto in quale quantità.
Scarse risorse idriche, siccità e desertificazione, sono temi
difficili e, purtroppo, sempre più attuali; solo attraverso una
corretta comunicazione si può davvero cercare di modificare le
proprie abitudini, come risparmiare l'acqua, per far fronte a
queste problematiche e dare quindi il proprio contributo alla
salvaguardia dell'ambiente.
Da recenti pubblicazioni, è emerso che la percentuale di acqua
dolce utilizzabile per attività umane è molto bassa, si parla
dell'1% della quantità totale presente sul nostro pianeta; della
piccolissima parte di acqua rimanente oltre il 90% è impiegato in
agricoltura.
Il fabbisogno minimo di un essere umano per la sua sopravvivenza
è di circa 4 litri e mezzo di acqua ogni 24 ore, assunta sia in
forma liquida, acqua o altre bevande, sia attraverso i cibi.
Tuttavia, per le attività quotidiane, come ad esempio l'igiene
personale e il lavaggio degli indumenti, si arriva anche a 50 litri
al giorno.
La quantità di acqua che utilizziamo per bere o preparare il
cibo infatti è solo una piccola parte: circa il 96% dei litri
utilizzati nel corso di una giornata è destinato quindi all'igiene
personale, alla pulizia degli indumenti, alle faccende di casa e ad
altre necessità.
Vorrei solo fare alcuni esempi per far capire quali sono i
consumi che vengono utilizzati nel campo che non va per dissetarci
o per la preparazione del cibo.
Per quanto riguarda l'igiene personale, si possono consumare
fino a 60 litri per una doccia, se invece si opta per un più
rilassante bagno caldo, si possono raggiungere anche i 100 litri di
acqua. Per lo scarico del water, ci vanno all'incirca circa 12
litri per ogni scarico con le cassette tradizionali, si passa poi
da 3 a 6 litri per ogni scarico nel caso di cassette che hanno lo
scarico con il doppio tasto.
Per quanto riguarda il lavaggio delle stoviglie, si possono
consumare sino a 12 litri se i piatti e le stoviglie si lavano a
mano, il doppio con l'uso di una lavastoviglie.
Per quanto riguarda il lavaggio delle auto - sarebbe proprio
caldamente consigliato non utilizzare almeno l'acqua potabile - il
consumo è da 140 ad addirittura 200 litri.
Sempre da recentissime pubblicazioni, è emerso che l'Italia è il
Paese europeo che detiene il primato per il consumo di acqua
potabile: si parte da circa 150 litri al giorno per arrivare
addirittura a 240 litri al giorno a persona.
Constatato che numerosi articoli di stampa descrivono uno stato
di salute delle reti idriche ai fini del consumo idropotabile
decisamente poco edificante - stanti le percentuali di perdita del
cosiddetto "Oro blu" - tant'è che la rete idrica in Italia ha un
forte elemento di criticità ed è la vecchiaia.
Il 25% delle infrastrutture idriche ha 50 anni e il 60% ha
raggiunto i 30 anni.
Altro dato emblematico è quello sul riciclo dell'acqua, ne
avevamo già parlato più volte in quest'aula consiliare; ogni anno
in Italia si riusa solo il 2% delle acque reflue. In media il 36%
di tutta l'acqua immessa in rete in Italia diventa una perdita e
quindi non raggiunge la destinazione prevista.
Per quanto riguarda la nostra regione, la dispersione dovrebbe
aggirarsi all'incirca a un 24%, situazione migliore rispetto ad
altre realtà italiane, ma ancora non ottimale.
Questo dato è ipotizzato, poiché si è appreso, sempre da organi
di stampa, che l'unico dato aggregato disponibile è quello della
città di Aosta, non essendo stato possibile acquisire i dati delle
altre realtà territoriali e comunali della nostra regione.
Questa mattina - in realtà poche ore fa, alle ore 12:13 - è
uscito un articolo di stampa su un quotidiano locale, dove si parla
di siccità e in cui si cita il Sindaco del Comune di Issogne, che
ha emesso oggi un'ordinanza per l'utilizzo dell'acqua potabile solo
per scopi alimentari e igienici.
La cosa che mi ha attratto nel leggere quest'articolo è il fatto
che il Comune di Issogne era ben a conoscenza delle problematiche
esistenti sulla rete idrica e di approvvigionamento per l'uso
potabile; il Sindaco durante quest'intervista riferisce che sono
state molte le riparazioni effettuate negli ultimi mesi,
riparazioni che hanno visto interventi importanti che hanno
interessato circa 300 metri di tubazioni poiché vi erano numerose
perdite.
Un'altra cosa che ha attirato la mia attenzione è stato leggere
che - malgrado dopo essere paradossalmente intervenuti nel
ripristino di queste perdite, e quindi nelle manutenzioni corrette,
il Sindaco riferisce che probabilmente questo problema è dato anche
dal fatto che alcuni residenti si sono allacciati abusivamente
all'acquedotto, utilizzando quindi l'acqua dell'acquedotto per
irrigazione o altri usi rispetto a quello umano, tant'è che citava
che praticamente le perdite, malgrado fossero state fatte le
manutenzioni, erano addirittura aumentate, cioè si parla di perdite
dell'acquedotto di circa 13,5 litri al secondo, ovvero 100 litri
ogni 7 secondi, contro il consumo di un piccolo paese che è stimato
a 4 litri al secondo, quindi sono dei numeri folli, delle perdite
folli.
Occorre quindi una mappatura, laddove non fosse già esistente,
che consenta la conoscenza delle effettive percentuali di perdite
di acqua degli acquedotti di tutti i Comuni valdostani, per poter
programmare una corretta manutenzione e prevedere le opere
necessarie affinché non vi siano delle perdite così rilevanti.
Ecco perché prendersi cura del proprio territorio significa, per
esempio, investire sulla rete idrica per garantire che tutta la
popolazione vi abbia accesso e limitare quindi gli sprechi, ma
direi anche una mappatura esatta di ogni allacciamento per
prevenire appunto eventuali fenomeni di allacci abusivi, come
abbiamo potuto leggere nell'articolo di poche ore fa.
Ecco perché quindi una corretta pianificazione, con a fianco
opportune campagne informative per sensibilizzare la popolazione
sulla tematica del corretto utilizzo dell'acqua a scopi umani è
assolutamente necessaria.
Per le motivazioni che ho appena illustrato, quindi interpello
l'Assessore competente per conoscere in prima battuta se vi sia una
mappatura a livello regionale di tutta la rete idrica dei 74 Comuni
valdostani presso l'Assessorato competente, se siano elencate le
criticità collegate alle perdite d'acqua per malfunzionamenti o per
vetustà delle reti idriche ai fini del consumo idropotabile, se il
Governo regionale abbia intrapreso fattivi colloqui con le
Amministrazioni comunali valdostane e quale sia la visione
strategica in merito alla manutenzione ed efficientamento delle
reti idriche e con quali risorse.
Presidente -
Risponde l'assessore Sapinet.
Sapinet (UV) -
Sono quesiti che danno l'opportunità di
fare il punto su una complessa situazione, la situazione della
gestione del rifornimento idro-potabile in Valle d'Aosta; abbiamo
parlato di qualità delle acque, di quantità, e oggi parliamo anche
di infrastrutture.
Il quadro normativo regionale, l'abbiamo detto, negli ultimi
mesi del 2021-inizio del 2022 ha avuto l'importante momento di
revisione che ha poi generato la legge regionale n. 7/2022, che più
volte abbiamo citato.
Questa legge è una svolta importante nell'organizzazione del
servizio idrico, che elenca tutta una serie di importanti
innovazioni, quindi: sottopressione  dei sette sottoambiti;
l'individuazione di un unico ente di governo d'ambito, noto come
EGA, per tutto il territorio regionale; ridefinizione degli organi
di governo del BIM, quindi ente locale individuato come EGA;
predisposizione di un Piano d'ambito generale e affidamento del
servizio a un gestore unico, una visione d'insieme che abbiamo
preso ad esempio come un'organizzazione che oggi riguarda il
servizio idrico e che probabilmente in futuro riguarderà anche
altri servizi.
La riorganizzazione si è resa necessaria a fronte degli
obiettivi fissati dalle disposizioni europee e nazionali che
prevedono appunto una gestione industriale del settore che deve
essere affidata a un gestore individuato fra le forme previste
dalle disposizioni vigenti. Ci sono un po' di numeri e un po' di
dati, come le avevo anticipato, le fornirò la risposta; l'articolo
149bis del codice dell'ambiente prevede che l'Ente di governo
d'ambito scelga la forma di gestione del servizio idrico integrato
fra quelle previste dall'ordinamento europeo e proceda
all'affidamento in conformità alla normativa sui servizi pubblici
locali. Le modalità di affidamento sono quindi: la gara a evidenza
pubblica, il partenariato pubblico privato o l'affidamento in
house.
Il BIM, come dicevamo, - individuato quale EGA a partire
dall'entrata in vigore della legge dell'8 giugno 2022 la n. 7 - ha
avviato tutte le attività necessarie all'organizzazione dell'Ato,
come previsto dalle nuove disposizioni, e, in particolare, ha
approvato il Piano d'ambito del servizio idrico integrato; anche
qui dati che abbiamo già detto ma ricordiamo volentieri: il Piano
investimenti di 447 milioni di euro in un arco di tempo
trentennale, questo ad agosto del 2022, per poi procedere alla
costituzione di una società in house, Services des eaux
valdôtaines, nota come S.E.V., per la gestione del servizio idrico
stesso.
La S.E.V. da parte sua, a seguito della sua costituzione e
dell'individuazione dell'amministratore unico, qui eravamo al 18
ottobre del 2022, ha avviato le procedure per consentire l'avvio
dell'operatività della società: la gestione del servizio idrico è
stata avviata con convenzione firmata il 7 giugno 2022, quindi come
dicevo una visione condivisa, un momento importante anche per fare
ordine, sono tanti gli acquedotti frazionali, le varie sorgenti
frazionali... tante realtà che cambiano da Comune a Comune.
In riferimento al primo quesito, già a metà degli anni 2000,
intorno al 2010-2012, il BIM e la Regione, attraverso la società
Inva, avevano dato avvio, attraverso un'apposita convenzione, alla
costruzione del Sistema informativo risorse idriche, partendo da
alcune banche dati regionali che erano già allora disponibili in
Regione, ma approfondendo anche le conoscenze disponibili negli
anni successivi attraverso specifiche iniziative conoscitive.
I dati del censimento di primo livello - risalente a circa dieci
anni fa, realizzato direttamente dai Comuni mediante incarichi
professionali, sulla base di un quaderno d'onere predisposto allora
dal BIM - sono stati caricati dalla società Inva sul sistema delle
conoscenze territoriali, noto come S.C.T., e sono oggi disponibili
sul portale Partout nella sezione riservata alla pubblica
amministrazione.
Fu un lavoro che io feci nel mio Comune che è piccolo ma purché
piccolo, il lavoro fu comunque tanto impegnativo quanto importante,
perché è una mappatura delle reti acquedottistiche e anche
fognarie, un qualcosa che si è lasciato in eredità.
La necessità di aggiornare e d'integrare le informazioni è
ritenuta assolutamente fondamentale tra le diverse competenze
affidate all'EGA, quindi una volontà di realizzare il sistema
informativo del Servizio idrico integrato coordinato con il sistema
delle conoscenze territoriali, al quale partecipano e collaborano
tutti i soggetti a diversi titoli coinvolti nel Servizio idrico
integrato.
A fronte della riorganizzazione della legge 7/22 è stato
predisposto, nel corso del 2022, un progetto di fattibilità tecnica
economica per la digitalizzazione, distrettualizzazione e
monitoraggio delle reti, che è stato presentato nell'ambito
dell'avviso del Piano nazionale per la ripresa e resilienza.
Tale domanda di finanziamento ha avuto un riscontro negativo
rispetto al quale è stato presentato un ricorso al Tar per
l'annullamento del decreto direttoriale n. 1 del 10 gennaio 2023,
in quanto la motivazione dell'esclusione risulta essere lesiva del
quadro normativo regionale e dell'autonomia statutaria. In attesa
dell'esito del ricorso, si sta prevedendo comunque di procedere a
un primo aggiornamento dei dati.
Il secondo quesito: la mappatura disponibile individua i
tracciati delle reti e le fonti di approvvigionamento con alcune
informazioni relative anche all'anno di costruzione delle stesse,
mentre, per quanto riguarda invece le perdite di rete, si hanno
delle stime derivanti dalle indagini di ARERA con dei dati simili a
quelli che citava lei, infatti circa una metà dei Comuni ha fornito
una stima delle perdite quale differenza tra acqua immessa in rete
e acqua fatturata pari a valori inferiori al 20%. Solo alcuni hanno
indicato valori inferiori al 30%, mentre l'Istat indica un valore
delle perdite per la nostra regione pari al 22,1%.
Con riferimento al terzo quesito, le linee d'intervento per la
manutenzione e l'efficientamento delle reti idriche sono indicate
nella deliberazione n. 4 del 28 giugno 2022, con le quali l'EGA ha
provveduto all'approvazione del Piano d'ambito del servizio idrico
integrato per la Valle d'Aosta.
Il Piano d'ambito è costituito, tra gli altri, dal documento
programma degli interventi, strumento che individua e descrive le
opere di manutenzione straordinaria e le nuove opere da realizzare,
compresi appunto gli interventi di adeguamento per le
infrastrutture già esistenti, necessarie al raggiungimento almeno
dei livelli minimi di servizio, nonché al soddisfacimento della
complessiva domanda dell'utenza.
Alla luce della grave crisi idrica occorsa nel 2022, il
Consiglio regionale, con la legge regionale 18/22, articolo 13
comma 1, ha approvato un contributo a favore del BIM, in qualità di
ente di governo, per un importo complessivo di 4 milioni di
euro.
Con la deliberazione dell'EGA n. 15 del 9 settembre 2022,
servizio tecnico, approvazione del Piano degli interventi urgenti,
secondo quanto disposto dall'articolo 13 comma 2 della 18/22, è
stato approvato il Piano degli interventi urgenti.
Il piano operativo organizza in un documento strategico gli
interventi poi da avviare o le progettazioni che sono in corso al
fine di perseguire i seguenti obiettivi: garantire un'erogazione
dell'acqua ai cittadini, anche a fronte della grave crisi idrica in
corso; perseguire il raggiungimento degli standard tecnici e
contrattuali stabiliti dalle delibere ARERA e consentire il
passaggio delle gestioni salvaguardate in essere al gestore unico
come previsto dal Piano d'ambito.
L'importo complessivo del Piano d'ambito ammonta a euro
34.799.684.
Il BIM, inoltre, attraverso i sovra canoni provenienti dai
produttori di energia elettrica - e ne abbiamo parlato anche
durante questo Consiglio - finanzia interventi di emergenza e
criticità segnalati dai Comuni, in base al regolamento approvato
dalla Giunta consorziale con proprio provvedimento n. 16 del 9
settembre 2022.
Siamo poi all'ultimo quesito: attualmente le risorse impegnate
per far fronte a questi interventi ammontano a circa 11 milioni di
euro.
Si ricorda che ai sensi della legge regionale 13/2008, oggi
sostituita con la 87/2022, la Regione aveva approvato numerosi
piani operativi, finanziando interventi strategici per più di 80
milioni di euro.
La visione sul medio-lungo periodo è quindi contenuta nel Piano
d'ambito e negli altri strumenti di programmazione citati; è un
Piano necessariamente dinamico, anche alla luce dei cambiamenti
climatici e dell'evoluzione normativa in materia ambientale.
La decisione di costituire un ente unico di governo a livello
regionale, di affidare la gestione a un unico soggetto mira,
ovviamente, a creare le sinergie territoriali necessarie al
migliore utilizzo della risorsa idrica e contestualmente a
garantire i livelli del servizio in linea con gli standard di
qualità fissati a livello nazionale, oltre che, ovviamente, a
governare le politiche tariffarie, garantendo anche un certo
monitoraggio territoriale... (inc.) diretta dei Comuni.
Il tema delle risorse finanziarie è un tema critico per il quale
esiste l'impegno del Governo non solo a sostenere le esigenze più
immediate, come fatto nel 2022, ma anche a trovare le soluzioni
definitive capaci di garantirci certezze di finanziamento sul medio
periodo.
Presidente -
Replica la consigliera Foudraz.
Foudraz (LEGA VDA) -
Le chiederei, come mi aveva già
anticipato poco fa, se poteva darmi copia del documento, perché ho
preso appunti però sono veloce ma non velocissima, non sono così
dinamica.
Le risposte che lei mi ha dato evidenziano una situazione che
non è così rosea e, per quanto riguarda le perdite di acqua, è
abbastanza sconcertante che si abbiano solo delle stime.
Purtroppo in tutti questi anni non si è mai investito abbastanza
in questo settore poiché fino all'anno scorso problemi di riserve
d'acqua, per il soddisfacimento umano e non, si erano verificati in
modo poco importante, o comunque non importante come si sono
verificati a partire dal 2022.
In una regione alpina che in prevalenza è attorniata da
importanti ghiacciai, chi di noi avrebbe mai pensato che avremmo
dovuto fare i conti con la mancanza di uno degli elementi primari
che consente la vita? Però io credo che spesso non avere
lungimiranza sulle possibili problematiche che nel lungo periodo
potrebbero verificarsi purtroppo porta a questi risultati.
Con l'entrata in vigore del Decreto legislativo del 2023, il n.
18, che recepisce quanto approvato dall'Europarlamento con la
direttiva 2184 del 16 dicembre 2020, di cui già abbiamo accennato
ieri durante un'iniziativa del collega Restano - è un Decreto
legislativo in merito alla qualità delle acque destinate al consumo
umano - si dovrà per forza di cose valutare quali siano
effettivamente le perdite e i potenziali miglioramenti per la loro
riduzione, poiché è un obbligo previsto proprio dall'articolo 4 di
questo decreto legislativo, e saranno anche dettate le tempistiche
per fare questo.
L'augurio è che la nostra rete acquedottistica si avvicini al
più presto a una percentuale pari allo zero relativamente a perdite
e a malfunzionamenti vari e che il piano di realizzo degli
interventi sia effettivamente dinamico, così come lei ci ha detto
sarà.
