Classificazione
DEMANIO E PATRIMONIO REGIONALE



Oggetto del Consiglio n. 1974 del 21 settembre 2011 - Resoconto
OGGETTO N. 1974/XIII - Interpellanza: "Affidamento in
gestione a terzi dell'area destinata a deposito carburanti ubicata
nei pressi dell'arena Croix-Noire in comune di
Saint-Christophe".
Interpellanza
Visto lo stato di degrado ed incuria in cui si trova da tempo
l'area destinata a deposito carburante con relativa palazzina,
realizzata dall'Amministrazione regionale nei pressi dell'arena
Croix-Noire, in Comune di Saint-Christophe e per la quale sono
stati spesi più di 700.000,00 Euro;
Preso atto della volontà espressa in quest'aula di concludere
in tempi brevi la trattativa con il potenziale futuro gestore della
struttura;
Considerata la risposta dell'Assessore al Bilancio, finanze e
patrimonio in una nostra precedente interpellanza con la quale
confermava le trattative in corso per la cessione in gestione,
quindi in affitto, della struttura;
Appreso altresì dalla risposta dell'Assessore che il mancato
affido della struttura era causato da un problema che era in fase
di risoluzione;
il sottoscritto Consigliere regionale
Interpella
l'Assessore competente per sapere:
- quali sono i motivi per cui il fabbricato, peraltro mai
utilizzato dall'Amministrazione regionale, non è ancora stato
affidato a terzi per essere fruito.
F.to: Chatrian
Presidente
- La parola al Vicepresidente Chatrian.
Chatrian (ALPE)
- Grazie Presidente.
Oggi abbiamo parlato diverse volte di come utilizzare le
proprietà pubbliche, ma soprattutto come non sprecare le risorse
pubbliche ed utilizzarle. Non torniamo su questo argomento, non
facciamo nuovamente le premesse, che conosciamo: struttura fatta
nuova di zecca da parte dell'Amministrazione regionale,
inutilizzata da diversi anni; il bene si trova in uno stato di
abbandono totale...non sto esagerando, perché questo è lo stato
dell'arte!
Cinque mesi fa, sempre ad una nostra iniziativa, lei ci disse:
la procedura è stata messa in atto e, nel giro di poco, si chiuderà
e finalmente si concederà in locazione il bene, c'è ancora qualche
problema di tipo urbanistico, ma ci sono dei
pourparlers
e,
a breve, dovrebbe essere risolto anche questo ultimo inghippo di
tipo burocratico...così ci disse nel mese di aprile.
Oggi le chiediamo nuovamente a che punto è, le risorse messe in
campo negli ultimi anni dall'Amministrazione regionale sono
tantissime su questo fabbricato nuovo a Saint-Christophe, con una
vecchia destinazione ormai non più possibile. Quindi le chiediamo
quali sono i motivi per cui il fabbricato oggi non è ancora stato
dato in concessione ed utilizzato.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Oggettivamente le premesse le lasciamo da parte, tanto
l'argomento lo conosciamo; se dovessimo andare a fare la
cronistoria delle risorse, chi e come, lo abbiamo già fatto altre
volte l'elenco. Per entrare nel concreto: anche questa è
un'iniziativa che il gruppo ALPE, a seguito dell'intervento del
collega Chatrian, aveva sottoposto a questo Consiglio nel mese di
maggio. Da allora cosa è cambiato? Ci sono una novità ed un
percorso intrapreso che si sta definendo.
A suo tempo avevamo esplicitato la volontà di cedere questa
struttura a dei privati che avevano manifestato la loro intenzione
di subentrare a questo tipo di attività; oggettivamente, nei
rapporti con il Comune di Saint-Christophe - che sono in fase di
definizione, perché se fosse un rapporto solo di carattere politico
l'accordo si trova immediatamente - il problema è che ci sono degli
aspetti di tipo tecnico legati allo strumento urbanistico:
quest'ultimo prevedeva in quella destinazione dell'immobile la
fattispecie di attività pubbliche di servizio o di pubblico
interesse. Nel momento in cui possa avvenire la cessione di questa
struttura ad un privato, il concetto sarebbe più legato ad usi
commerciali di interesse prevalentemente locali. Allora qua c'è la
tesi tecnica...che, secondo me, tecnicamente si può superare...ma
in questo momento i tecnici e gli esperti del Comune di
Saint-Christophe dicono che bisogna fare una variante al piano
regolatore.
...Stiamo cercando di definire...ed è inutile che scuota la
testa, abbiamo le risposte del Comune, fra l'altro lei ha anche dei
rapporti con il Vicesindaco...ma non è un problema politico, il
problema è tecnico, e "tecnicamente" ci dicono che bisogna
modificare la destinazione del piano regolatore nel momento in cui
questa struttura non viene più gestita dal pubblico. Noi
continuiamo a perseguire questa strada, ma parallelamente c'è
l'elemento di novità che renderà probabilmente inutile questa
variante al piano regolatore; infatti mi è stato riconfermato oggi,
di persona, da parte del dottor Coriale Salvatore (Comandante
regionale dei vigili del fuoco) che la nuova struttura dei vigili
del fuoco ha l'esigenza di questo deposito perché è un'area che nel
progetto non lo prevede, quindi questo deposito sarebbe funzionale
per il Comando dei vigili del fuoco. Questa è la novità che stanno
formalizzando ufficialmente al demanio; se ciò venisse confermato,
potrebbe essere la soluzione immediata diretta, altrimenti rimane
la manifestazione di interesse da parte di privati, ma dobbiamo
superare questo problema urbanistico.
Quindi non è che stiamo a guardare, l'argomento è iniziato nel
2003, poi qua ho tutto, non ho neanche letto tutto il resoconto, ma
sono tutte cose che conosce; la sostanza è che se il Comune di
Saint-Christophe trova una soluzione, in accordo con i tecnici,
affinché non sia necessario fare una variante del piano regolatore,
è aperta immediatamente la possibilità di cedere in locazione
questa struttura. Parallelamente, però - è questione di questi
giorni - è stato manifestato l'interessamento da parte del Comando
dei vigili del fuoco, che considera molto importante la possibilità
di utilizzare questa infrastruttura. Quindi siamo in dirittura di
arrivo; certo, ci sono aspetti di tipo burocratico che qualsiasi
tipo di decisionismo non può sbloccare, se non seguendo un iter che
è quello necessario da seguire in questi casi.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Mi pare di avere assolutamente lasciato a casa i fronzoli e non
aver riportato in quest'aula le premesse e tutto l'iter che questo
fabbricato ha avuto negli ultimi anni. Sta di fatto che
l'Amministrazione regionale aveva deciso di investire quasi 800.000
euro negli ultimi anni per una destinazione...il fabbricato è nuovo
di zecca, ed è abbandonato totalmente.
Le consiglio di cambiare rotta, tornando a casa, e così può
verificare questo abbandono totale; mi sembra che rientri nel ruolo
di un amministratore utilizzare al meglio le proprietà regionali, a
maggior ragione se sono stati investiti centinaia di migliaia di
euro. Però lei ci risponde che ci sono due novità: una, se dal
punto di vista tecnico i tecnici riusciranno a fare questa
variante, troveremo la possibilità di dare in affitto o in
concessione il bene; se questo invece non sarà possibile,
"stamattina o ieri pomeriggio - lei dice - ho sentito il Capo dei
vigili del fuoco, utilizzeremo noi internamente il bene". Scusi,
Assessore, siamo allibiti dalla risposta che lei oggi ci dà, e con
che superficialità e
nonchalance
risponde ad un'iniziativa
non polemica! Un'iniziativa che voleva conoscere nel dettaglio il
suo utilizzo e lei oggi viene...voi che avete anche magari...avete
sentito.
Noi abbiamo fatto un quesito semplicissimo: quali sono i motivi
per cui il fabbricato, peraltro mai utilizzato dall'Amministrazione
regionale, non è ancora stato affidato. Lei, cinque mesi fa, ci
disse che c'era un problema urbanistico e che si poteva risolvere;
oggi lei ci dice, per quanto riguarda la prima possibilità, che il
percorso è lungo perché i tecnici del Comune ci obbligherebbero a
mettere in campo una variante non sostanziale al piano, ma
dall'altra ci dice: però abbiamo sentito anche il Capo dei vigili
del fuoco e potremo utilizzarlo internamente...
(interruzione dell'Assessore Lavoyer, fuori
microfono)
...scusi, ma sinceramente siamo preoccupati dalla leggerezza con
cui si affrontano beni di proprietà, e soprattutto investimenti
importanti fatti negli ultimi anni dall'Amministrazione
regionale.
Un consiglio, se possiamo darlo, Assessore: stamani abbiamo
parlato di manovra finanziaria, abbiamo parlato di costi e di
efficienza...penso che si parta proprio dall'utilizzo nel senso
nobile del termine delle proprietà regionali, ma con una certa
programmazione e pianificazione, e non con una certa
superficialità! Grazie.
