Classificazione
TURISMO E INDUSTRIA ALBERGHIERA



Oggetto del Consiglio n. 3151 del 24 gennaio 2018 - Resoconto
OGGETTO N. 3151/XIV - Interpellanza: "Adozione di un nuovo
modello di governance del settore turistico".
Farcoz (Président) -
Point n° 14 de l'ordre du jour. Pour
l'illustration, la parole à la Vice-Présidente Morelli.
Morelli (ALPE) -
È un tema noto, riproposto ciclicamente
in quest'aula e, ahimè, ciclicamente disatteso in sostanza, ma io
non demordo. È sicuramente l'ultima volta che affronto questo tema
in questa legislatura, spero che nella prossima questo tema avrà un
successo maggiore e un'attenzione maggiore. Il tema è la promozione
turistica e faccio alcune considerazioni, che credo siano
unanimemente condivise da parte di tutto Consiglio regionale, che
partono dal territorio della nostra regione, caratterizzata dalla
presenza delle principali montagne europee, da ambienti naturali di
grande bellezza, oltre che da un patrimonio culturale e monumentale
comprendente siti che, a partire dall'area megalitica di
Saint-Martin-de-Corléans, coprono un arco storico che giunge fino
ai giorni nostri, passando per il Medioevo con i castelli. Inoltre
la nostra regione presenta tutta una serie di altri
atout
importanti, che sono stati valorizzati singolarmente negli anni;
basti pensare all'enogastronomia, alla vitivinicoltura,
all'artigianato, settori che hanno fatto registrare un incremento
importante, sia qualitativo che quantitativo, ponendo la nostra
regione nella condizione di attrarre un pubblico sempre crescente.
La nostra è una piccola regione, facilmente riconoscibile, con un
territorio ben delimitato e poco esteso, con distanze
sostanzialmente molto contenute, basti pensare che da Courmayeur a
Pont-Saint-Martin vi sono circa 85 chilometri, un territorio che ha
una forte identità, ricco di tradizioni e che vanta anche un
carattere ospitale da parte della popolazione, oltre a
particolarità culturali e linguistiche che sono ancora molto da
valorizzare. Negli anni l'Amministrazione regionale ha sicuramente
fatto grandi investimenti in merito alla riqualificazione delle
strutture ricettive, all'infrastrutturazione dei comprensori
sciistici, della rete sentieristica, della fruibilità del
patrimonio culturale e quindi, per tutte queste ragioni, il turismo
può rappresentare un settore centrale nell'economia valdostana, ma
non solo. Bisogna far crescere anche altri settori come
l'agricoltura, settori che sono comunque in qualche modo legati al
turismo: l'industria agroalimentare, il manifatturiero, tutti
settori che beneficerebbero di una maggiore valorizzazione del
settore turistico. Noi riteniamo - sono anni che lo ripetiamo,
anche riscuotendo consensi da parte di tutto il Consiglio regionale
- che sia indispensabile e improcrastinabile adottare un nuovo
modello di
governance
del settore turistico attraverso la
riorganizzazione delle strutture esistenti. Io ho qui davanti a me
una mappa fatta con penna e carta, dove ho cercato di riportare
tutte le strutture che si occupano di promozione, a partire
dall'Assessorato del turismo e
dall'Office du tourisme
, ma
anche l'Assessorato dell'agricoltura per quanto riguarda la
promozione enogastronomica, l'Assessorato della cultura per quanto
riguarda i beni culturali, l'Assessorato delle attività produttive
per quanto riguarda l'artigianato e la Fiera di Sant'Orso e poi il
Forte di Bard, la
Film Commission
, tutti quegli enti, quelle
associazioni che si occupano di promozione come l'ADAVA,
Confcommercio, gli Enti locali, la Società degli impianti a fune e
le singole località di punta (Skyway, la
Chambre
,
Fondation Grand Paradis
, che si occupa di promozione
naturalistica). Ognuno di questi attori agisce sostanzialmente per
conto suo. Vi è un coordinamento, si cerca di portare avanti un
coordinamento quanto meno tra gli Assessorati, ma in sostanza poi
ad ogni Assessorato fa capo una promozione turistica particolare e
in questa legislatura, nonostante le adesioni sul principio, nulla
è cambiato. Prova ne è che ancora ultimamente vi sono delle
delibere della Giunta regionale che testimoniano del fatto che ogni
Assessorato si fa la sua politica promozionale. Ne ho viste di
recente due nelle ultime riunioni della Giunta: una riferita
all'Assessorato dell'agricoltura, dove si approvano manifestazioni
del settore agricolo e un'altra riferita alla partecipazione
dell'Assessorato dell'istruzione e cultura al Salone
dell'archeologia e del turismo culturale. È tutto legittimo, per
carità, anzi, mi sembra giusto che, non potendo fare altrimenti o
non volendo fare altrimenti, quanto meno si faccia questo. Noi
riteniamo, però, che una politica di
marketing
più efficace
sia un nodo centrale su cui altre Regioni, e non mi stancherò mai
di ripeterlo, sono state molto più efficaci di noi, da cui
evidentemente, nonostante le visite, nonostante i confronti,
continuiamo a non voler prendere esempio.
Dicevo, abbiamo presentato durante questa legislatura un numero
considerevole di iniziative su questo tema, sempre registrando un
interesse teorico, ma sempre registrando, ahimè, poi nella pratica
pochi risultati. Il DEFR stesso nella versione 2017, quella
approvata assieme al bilancio, fa un passaggio: "costituzione di
una cabina di regia regionale per la valorizzazione e promozione
dell'offerta turistica regionale", quindi si parla qui di una
"cabina di regia regionale". Fatte tutte queste premesse, vorremmo
capire, anche se ormai tardivamente e anche se alla fine di una
legislatura, quali siano, o quali siano stati, o quali fossero gli
intendimenti in merito, ma quelli reali, non quelli dichiarati, non
quelli virtuali enunciati e a cosa ci si riferisca quando si parla
di questa costituzione di una cabina di regia regionale. Se si
immagina ancora di voler gettare le basi in questo breve lasso di
tempo che rimane in questa legislatura... occorre quanto meno
gettare le basi per anticipare un lavoro per la prossima
legislatura. Vorremmo sapere se vi sono intenzioni in questo senso
- e qui faccio un inciso: è ancora da capire fino a quando durerà
l'alibi dei sei mesi del collega Restano, perché ogni volta il
collega Marguerettaz evoca questo alibi: "c'è stato Restano per sei
mesi", ci dica quando sarà in scadenza questo alibi -, se vi è da
parte vostra ancora la volontà di gettare quanto meno le basi per
una riforma, oppure se avete rinunciato completamente e sarà
affaire de quelqu'un d'autre
che speriamo sia più
efficace.
Président -
Pour la réponse, la parole à l'Assesseur
Marguerettaz.
Marguerettaz (UV) -
Vede, collega Morelli, le cose che ha
detto io le condivido fino in fondo, ma le condivido a tal punto
che la necessità di avere una riorganizzazione sulla promozione e
sul
marketing
- non vorrei deluderla - ma non è
affaire
di ALPE. Se lei va a vedere il programma dell'Union
Valdôtaine del 2013, troverà che era uno degli obiettivi.
Detto questo, quindi, la convergenza che vi è stata in Consiglio
regionale non è dovuta ad un'idea brillante, peraltro
condivisibile, che ha avuto qualche politico illuminato, ma è
patrimonio di tutti. C'era un cantante che Padovani particolarmente
gradisce: De André, che diceva: "quando la gente non può dare il
cattivo esempio, dà buoni consigli". Ecco che, da quel punto di
vista, io le dico che nei sei-sette mesi che siete stati al Governo
se c'era la volontà di fare delle attività brucianti e così
illuminanti, c'era tutto il tempo di farle. A questo punto io cerco
di porre il tema in modo molto garbato: la rivoluzione copernicana
che lei sta citando è un'attività molto complessa, dove
probabilmente sulla soluzione non ci sono delle convergenze. Io
personalmente sono per una soluzione, da un certo punto di vista,
molto draconiana: la costituzione di un ente che ha una sua
autonomia, un'agenzia modello ARPA, modello
Office
, che deve
gestire in modo distinto dalla Regione una serie di attività. Come
avete avuto modo di vedere in quei sei-sette mesi, dove io non
interloquivo più con lei, come al 90 percento di questa
consiliatura, da Assessore e lei da esponente della minoranza, ma
io da membro della commissione e lei Presidente della commissione -
e non è un alibi - non mi pare che abbia calendarizzato tanti
appuntamenti per fare l'approfondimento su questo tema nonostante
le ingombranti sollecitazioni di Marguerettaz. Questo è un tema
importante, ma non è che lei ha avuto l'onestà di dire che non si
fa nulla in questo senso. Lei, per esempio, mi ha parlato della
delibera dell'Assessorato della cultura, sulla partecipazione della
Regione alla Borsa Mediterranea del Turismo Archeologico a Paestum
e al Salone Archeologia e Turismo denominato
TourismA
e,
ovviamente nella delibera non c'è, ma a TourismA chi andrà a
presidiare sarà del personale del Turismo. La delibera quindi è
stata portata dall'Assessorato della cultura, ma l'attività che
viene fatta di promozione è fatta d'intesa con l'Assessorato del
turismo. Non vorrei quindi neanche che chi ci ascolta dicesse: "la
mano destra non sa cosa fa la mano sinistra". Sempre rispetto a
questo tema, presso la Presidenza della Regione c'è un tavolo,
definito "Agenda unica", dove periodicamente i segretari personali
e i responsabili delle strutture dei vari Assessorati si trovano
per definire le attività, questo veniva fatto già precedentemente,
però c'è un passo avanti in questa direzione. Credo che queste
siano le attività pratiche.
Io non sono così netto nel dire che in questa legislatura non si
proporrà nulla. Se devo essere molto realista, dico che i tempi
sono molto stretti. Se vogliamo lasciare una testimonianza,
vogliamo lasciare un'attività, possiamo sicuramente, nell'ambito
della IV Commissione, andare a condividere quelli che erano dei
canovacci, erano già delle proposte legislative che andiamo a
condividere, in modo tale che portiamo un semilavorato, che non ha
avuto in questo momento nessuna legittimazione politica, ma
potrebbe essere una base di partenza interessante, cosa che
peraltro le avevo chiesto quando ero in minoranza. Possiamo quindi
fare questo passaggio e quindi, ancorché non possa essere possibile
approvare una legge, lasciamo alla prossima legislatura, alla
prossima commissione e al prossimo Consiglio un'attività che
consentirà di non partire da zero.
Président -
Pour la réplique, la parole à la
Vice-Présidente Morelli.
Morelli (ALPE) -
Devo tirare un sospiro piuttosto lungo,
perché veramente se tutto quanto riusciamo a fare è lasciare
testimonianza del nostro lavoro all'interno della IV Commissione,
credo che siamo messi piuttosto male.
Ancora una volta lei non ha mancato di prendere a pretesto il
fatto che in quei sei mesi... tra l'altro, la ringrazio
dell'importanza che mi dà in quanto Presidente della IV
Commissione, sicuramente l'ho convocata più spesso di quanto non
viene fatto ultimamente, ma non voglio entrare in questa polemica,
lungi da me. C'erano altri temi, lei lo sa bene: c'era il tema del
Casinò, di cui si occupava la nostra commissione, che si riuniva
anche due volte alla settimana. Mi aspettavo però che quanto meno,
una volta ripreso posizione nel fabbricato laggiù in periferia, lei
avrebbe tirato fuori dai cassetti quel disegno di legge che
sosteneva di avere. Costituzione di un ente che gestisca in modo
distinto? Ma perché no? Discutiamone, ma se non si fanno proposte,
non si potrà mai discutere e fare nessun passo avanti! Sappiamo
benissimo che è una questione complessa. Sappiamo benissimo che da
parte politica, ma anche da parte dei funzionari e dei dirigenti
ognuno custodisce gelosamente le sue prerogative, ma credo che, per
ottimizzare la promozione turistica in Valle d'Aosta, si debba
andare al di là, altri lo hanno fatto. Siamo andati dai colleghi in
Trentino, in Alto Adige per poi lasciare testimonianza all'interno
della IV Commissione? Francamente a me non interessa di lasciare
testimonianza, io posso tranquillamente sparire politicamente senza
alcun problema. Credo che ben altro si doveva fare e lei, Assessore
Marguerettaz, si prenda tutte le sue responsabilità! Io potrei
annoiarmi e annoiarvi nella lettura di quanto ci siamo detti in
questa legislatura, a partire dal vostro programma elettorale,
assolutamente. Ho qui un dossier su tutto quanto ci siamo detti e
che però non avete fatto.
Lei è stato Assessore per due legislature al Turismo, ma non
voglio nemmeno tornare su questa questione, perché il materiale
sarebbe abbondante e interessante, ma mi limiterò a constatare che
poco o nulla di quanto è stato enunciato è stato fatto. Nulla è
stato fatto per andare verso una politica di
marketing
efficace, prova ne è che i singoli Assessorati continuano a
lavorare. Abbiamo un'agenda? Ci fa piacere, è il minimo sindacale.
L'agenda unica dove si trovano i segretari particolari per
confrontare i programmi, ma, scusatemi, siamo la pro loco o siamo
l'Amministrazione regionale della Valle d'Aosta, regione turistica?
Veramente, a me cascano le braccia!
Prova ne è che il materiale promozionale - mi dispiace che non
ci sia il collega Guichardaz - della
Fiera di Sant'Orso
, una
delle nostre massime manifestazioni, è stato distribuito dieci
giorni fa! Negli ultimi due anni io ricordo che il collega Donzel
era riuscito a farlo distribuire l'8 dicembre, quando comincia la
stagione sciistica, dove magari un po' di gente la si intercetta,
dove magari un minimo interesse per questa manifestazione si riesce
a suscitare. Doveva essere fatto ancora prima, dovrebbe essere
fatto tutto l'anno, ma non divaghiamo, però le locandine e i
depliant
sono stati distribuiti il 10 gennaio, quando la
fiera è il 31, ma dove viviamo?
Non siamo neanche all'anno zero, siamo all'improvvisazione più
totale e tutti siete consapevoli dell'importanza che riveste il
fatto di far convergere sotto un unico ente, sotto un unico marchio
tutte le azioni finalizzate a far conoscere la Valle d'Aosta in
tutte le sue sfaccettature, non solo turistiche ma anche agricole,
anche industriali, anche artigianali. Il campanilismo e la gelosia
del singolo ente vanno superati!
Non sono assolutamente soddisfatta, ma credo che nessuno di noi
all'interno di quest'aula sia soddisfatto per la sua risposta,
Assessore, neanche la sua maggioranza. Veramente, è una risposta
non pervenuta.
