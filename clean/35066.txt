Classificazione
STATUTO



Oggetto del Consiglio n. 2647 del 24 ottobre 2012 - Resoconto
OGGETTO N. 2647/XIII - Interrogazione: "Iniziative per
rilanciare ipotesi indipendentistiche della Valle d'Aosta".
Interrogazione
Preso atto delle dichiarazioni dell'Assessore alle Finanze
Leonardo La Torre che ha recentemente rilanciato, a quanto si
legge, "ipotesi di indipendenza della Valle d'Aosta";
Appreso che secondo lo stesso Assessore "bisogna ricominciare
a parlare di indipendenza, cominciare a dire che in Europa possiamo
andarci per i fatti nostri e non abbiamo bisogno di un paese come
questo'';
i sottoscritti Consiglieri regionali
Interrogano
la Giunta regionale per conoscere:
1) se le dichiarazioni dell'Assessore siano condivise dal
Presidente della Regione;
2) se l'iniziativa di rilanciare ipotesi indipendentistiche
sia stata concordata con l'On. Borghezio in occasione dei falò
celtici di Cogne;
3) se le recenti missioni dei consiglieri Caveri e Lattanzi a
Bruxelles siano avvenute allo scopo di avviare trattative con la
Commissione europea sulla questione della futura partnership della
Regione con l'Unione europea;
4) quanto tempo e quali energie consacra attualmente
l'Assessorato alle Finanze, apparentemente molto impegnato dalla
fase critica delle finanze regionali, allo studio della prospettiva
indipendentistica della Valle d'Aosta.
F.to: Louvin - Bertin - Patrizia Morelli
Président
- La parole au Président de la Région,
Rollandin.
Rollandin (UV)
- Merci Présidente.
Pour ce qui est des questions posées:
"se le dichiarazioni
dell'Assessore siano condivise dal Presidente della Regione"
,
le dichiarazioni dell'Assessore sono legate alle valutazioni fatte
su Regioni, Dipartimenti come la Catalogna che in quel momento
hanno fatto dell'indipendenza un punto di riferimento per andare
alle elezioni. Sono valutazioni quindi che tengono conto della
difficoltà del momento e della posizione di Regioni ricche che
possono essere in grado di valutare reali possibilità di
indipendenza. Per quanto ci riguarda, in questo momento credo sia
già una lotta non indifferente mantenere l'autonomia speciale,
quindi su questo ci riserviamo di fare tutte le azioni
possibili.
"Se l'iniziativa di rilanciare ipotesi indipendentistiche sia
stata concordata con..."
: no.
"Se le recenti missioni dei Consiglieri Caveri e Lattanzi a
Bruxelles siano avvenute allo scopo..."
: no.
"Quanto tempo e quali energie consacra attualmente
l'Assessorato delle Finanze, apparentemente molto impegnato dalla
fase critica delle finanze regionali, allo studio della prospettiva
indipendentistica della Valle d'Aosta"
: pochi minuti.
Président -
La parole au Conseiller Louvin.
Louvin (ALPE)
- Grazie Presidente.
Buongiorno, sono felice di avere portato un po' di buonumore in
questa Assemblea che ogni tanto è così cupa. Per la verità, come
succede ogni tanto in teatro, c'è un momento di ilarità e un
momento di serietà e a volte se non proprio
castigat ridendo
mores
, ma insomma c'è anche la necessità attraverso un
sorrisino di capirsi bene sul fondo delle questioni. Siccome il
Presidente aveva un po' di fretta, non ha letto completamente le
domande:
"se l'iniziativa di rilanciare ipotesi
indipendentistiche sia stata concordata con l'Onorevole Borghezio
in occasione dei falò celtici di Cogne"
, la sua risposta è
stata: "no". Ce ne rallegriamo, perché almeno da parte di un
Assessore della sua Giunta, che non ha mai fatto mistero di aver
rapporti molto stretti con la Lega Nord, ha escluso che ci sia
almeno con quella frangia della Lega Nord un legame stretto in
questo momento.
"Se le recenti missioni dei Consiglieri Caveri e Lattanzi a
Bruxelles siano avvenute allo scopo di avviare trattative con la
Commissione europea sulla questione della futura partnership della
Regione con l'Unione europea"
: ci rallegriamo di sapere che non
sia così, ma ci era venuto il sospetto in funzione di quello che
l'Assessore aveva dichiarato, cioè che le parole non bastano più.
Quando si finisce con le parole, si passa ai fatti e una richiesta
di indipendenza nei fatti, non nelle parole, è una
escalation
, Assessore! Salvo considerare che siamo in un
regime dove la libertà di parola consente di dire qualsiasi cosa in
qualsiasi momento, come Assessore di una Giunta regionale
valdostana, quando parla in conferenza stampa, credo che abbia un
significato quello che lei dice:
"bisogna ricominciare a parlare
di indipendenza, a dire che in Europa possiamo andarci per i fatti
nostri e non abbiamo bisogno di un Paese come questo, che non tiene
conto delle sue realtà più piccole, ma anche più serie e
concrete"
.
Che dica molto sulla serietà della nostra Regione il fatto che
la difesa del particolarismo linguistico veda proprio nell'ambito
del suo Assessorato, per funzioni discrezionali, due volte fermati
dei suoi candidati sulla prova di francese è già un punto che
potrebbe fare discutere. Bisogna essere molto cauti, Assessore,
questo glielo dico con meno sorriso sulla bocca, ma ho qualche
trascorso, insieme ad altri di quest'aula, di un fronte e
dell'altro in forze politiche che hanno conosciuto
l'indipendentismo in modo un filo più serio, hanno conosciuto
persone che hanno passato qualche anno della loro esistenza in
prigione per questa idea e le confesso che un uso così surreale e
una banalizzazione tale della problematica indipendentistica un po'
mi dà fastidio, ma glielo dico con la sincerità che mi ha sempre
consentito un rapporto gentile e corretto che abbiamo avuto fra di
noi. È una questione di rispetto per le persone e le organizzazioni
che fanno dell'indipendenza politica un obiettivo serio. Mescolare
- mi rivolgo al Presidente Rollandin - una situazione valdostana,
che è di un certo tipo, con quella catalana...ricordo fra le altre
cose che sulla Catalogna e sul suo referendum autogestito per la
dichiarazione di indipendenza quest'aula votò contro due anni
fa.
Vorrei ricordare che tale questione non va trattata in modo
banale, perché lei, Presidente, oggi, come in altre occasioni, è a
Roma, si presenta di fronte al Governo nazionale a discutere con
serietà di questioni sulle quali...siamo d'accordo nel difendere
fino in fondo questo regime di autonomia e di rafforzarlo, ma non
lo deve fare lasciandosi alle spalle delle situazioni che diano
adito ad un estremo svilimento della nostra condizione. Non
dobbiamo gridare due note sopra nel pentagramma, dobbiamo stare nei
limiti della serietà che ci consente una situazione nella quale
forse l'impegno autonomista non è sempre stato e dappertutto
all'altezza delle necessità e delle aspettative.
Con simpatia quindi, ma anche con un richiamo alla serietà,
Assessore, evitiamo dichiarazioni alla Pulcinella, perché non fanno
bene alla nostra Regione. Grazie.
Presidente
- La parola all'Assessore al bilancio, finanze
e patrimonio, La Torre, per fatto personale.
La Torre (FA)
- Il fatto personale c'è, perché mi
dispiace, collega Louvin, è lei che poi si rende ridicolo e
banalizza degli argomenti che sono di una serietà profonda!
L'autonomia non è una sua proprietà, non è che lei può intervenire
e dire: "Monti mortifica chi è stato leale con lo Stato" e pensa di
avere l'esclusiva, o forse reagisce perché si rende conto che
l'argomento è in discussione e lei era rimasto esterno a questo
argomento. Non le serve banalizzare quello che dico io per
inserirsi in un argomento: lei si inserisca a livello politico nei
dibattiti, fuori da qui, in tutti i luoghi e non utilizzi quello
che io dico come una giusta esasperazione di un concetto per far
capire i problemi reali che stiamo attraversando, perché non è una
questione economica. Qui sono tutti concentrati sulla questione
finanziaria, ma non è una questione solo economica e finanziaria: è
una questione ben più complessa che vede passare uno Stato dal
federalismo ad un centralismo assoluto ed è una cosa molto più
seria di quello che lei pensa. E quel poco tempo che mi resta fuori
dal lavoro, che è tanto, mi vado a leggere quello che lei dovrebbe
avere già letto, che sono Chanoux, Chabod e Olivetti, e me li sto
leggendo e, se lei pensa che quelle sono delle "cazzate", lo dica
tranquillamente!
