Classificazione
CONSIGLIO REGIONALE
Attività consiliare d'aula



Oggetto del Consiglio n. 2597 del 20 giugno 2023 - Resoconto
OBJET N° 2597/XVI - Communications du Président du
Conseil.
Bertin (Presidente) -
Alla presenza di 31 Consiglieri
possiamo dare avvio ai lavori del Consiglio. Punto n. 1 all'ordine
del giorno.
La Conferenza dei Capigruppo, riunitasi questa mattina, in
merito all'organizzazione dei lavori di questo Consiglio, ha
confermato la discussione congiunta dei punti 3.01 e 4: piano
socio-sanitario e mozioni dei gruppi di opposizione.
Lunedì 12 giugno è deceduto l'ex presidente del Consiglio Silvio
Berlusconi. Come richiesto e convenuto in Conferenza dei
Capigruppo, lascio la parola a Pierluigi Marquis, capogruppo di
Forza Italia. Al termine degli interventi sarà osservato un minuto
di silenzio. Consigliere Marquis a lei la parola.
Marquis (FI) -
Colleghe e colleghi Consiglieri, a nome
mio del collega di gruppo Baccega, del coordinatore regionale di
Forza Italia Emily Rini e di tutta Forza Italia Valle d'Aosta, mi
accingo a commemorare in quest'Assemblea il presidente Silvio
Berlusconi. Ricordare il Presidente sia come personaggio politico,
sia come uomo, attraverso un semplice e breve intervento consiliare
credo sia un'impresa improba, oltre che qualcosa di estremamente
riduttivo, motivo per cui cercherò di raccontare ciò che ha
rappresentato per noi essere sfiorati dalla sua figura, dalla sua
presenza.
È stato un uomo di Stato, nel periodo repubblicano è stato il
Presidente del Consiglio che ha governato più a lungo e, sotto il
profilo politico, dopo aver creato Forza Italia, ha avuto il merito
di ideare e fondare prima Il Popolo delle Libertà e poi il
Centro-Destra. In questa triste circostanza non possiamo che
ringraziare sia le Istituzioni regionali nelle persone dei
presidenti Bertin e Testolin, sia il Comune di Aosta e gli altri
Enti locali sul territorio per aver deciso di aderire alla giornata
di lutto nazionale programmata in occasione delle sue esequie.
Questa è la dimostrazione di come in politica ci si può
contrapporre a volte anche aspramente ma senza odiare, e questo è
forse l'insegnamento più alto che ci ha lasciato in eredità il
presidente Silvio Berlusconi che nella sua vita politica ha contato
molti nemici, ma affrontato invece solo degli avversari, spesso e
volentieri con ironia ma sempre con grande rispetto.
È stato un uomo e un imprenditore prestato alla politica, che ha
creato discontinuità con la vecchia politica sin dalla sua discesa
in campo nel 1994. Penso anche alla rivoluzione nel linguaggio,
penso al suo rapporto diretto e immediato con il cittadino, penso
ai suoi sorrisi e alle sue battute; ogni volta che c'è stato
qualche politico impegnato a sforzarsi per sembrare qualcuno
proveniente dalla società civile, uno di noi, ecco che non possiamo
non ammettere come dopo Berlusconi nulla è più stato come
prima.
Il presidente Silvio Berlusconi, prima ancora che di politica,
era solito insistere sull'importanza di coltivare valori come
l'amicizia, la generosità e l'umanità ed è anche per questo che non
mi è mai diventato un politico di professione, ha mantenuto sempre
un tratto della sua formazione, la gentilezza come bontà, parole
ormai fuori moda ai giorni nostri, oggi è di moda, purtroppo,
essere buonisti. È stato una forza gentile e, proprio per questa
sua caratteristica, ha rivoluzionato la politica e costretto
addirittura i suoi avversari a evolversi e a innovarsi nell'impegno
politico e nell'interpretazione del ruolo.
Convinto federalista e amante delle montagne, ha lasciato il
segno anche in Valle d'Aosta. Durante i Governi da lui presieduti,
anche grazie a un intervento, si sbloccò l'acquisizione della
società Deval, senza dimenticare che l'accordo di programma per la
realizzazione della nuova Università venne siglato proprio nel
corso di uno dei suoi Governi, così come il progetto di
realizzazione di Skyway trovò terreno fertile e finanziamenti
sempre grazie alla sensibilità e all'attenzione di cui la Valle
d'Aosta in quegli anni godeva a Roma.
In conclusione, il presidente Silvio Berlusconi è stato un uomo
che ha lasciato un segno importante in tutti i settori in cui si è
cimentato nella vita lavorativa, ancor prima che un grande
personaggio politico. Addio Presidente.
Presidente -
Consigliera Minelli, a lei la parola.
Minelli (PCP) -
La scorsa settimana la notizia della
scomparsa di Silvio Berlusconi e poi i suoi funerali hanno occupato
le prime pagine dei quotidiani, le edizioni di tutti i
telegiornali, di molte trasmissioni radiotelevisive, nonché le
conversazioni di tanti cittadini italiani. Una forte esposizione
mediatica anche nel momento che io ritengo più intimo e vero
dell'esistenza di una persona, la morte, e che, a mio avviso,
dovrebbe riguardare soprattutto le persone che restano, gli affetti
più cari, il cui lutto è sempre da rispettare; ma la grande
attenzione mediatica era prevedibile e comprensibile per un uomo
che è stato, nel bene e nel male, uno dei maggiori protagonisti
dell'economia, della politica e del costume del nostro Paese negli
ultimi 30-40 anni. Una figura controversa, quella di Silvio
Berlusconi, che nel corso della sua vita ha raccolto molto
consenso, molta ammirazione e altrettanta opposizione,
contestazione, dissenso; una persona verso cui non ci sono mai
stati sentimenti convergenti e unanimi e che fino all'ultimo è
stato divisivo. Non è un giudizio, è una constatazione. A questo
proposito ho trovato illuminante l'analisi che è stata tracciata
dal teologo Vito Mancuso qualche giorno fa.
Il Governo nazionale, attraverso il Sottosegretario alla
Presidenza del Consiglio, ha concesso i funerali di Stato e ha
proclamato il lutto nazionale. I funerali di Stato sono previsti da
una norma di legge per chi ha ricoperto le più alte cariche
istituzionali nel nostro Paese o anche a personalità che abbiano
reso particolari servizi all'Italia in segno di omaggio, tuttavia
non era mai accaduto nella storia della Repubblica che venisse
dichiarato il lutto nazionale uno o più giorni per la morte di un
ex Presidente del Consiglio. C'è stato il lutto nazionale per
Giovanni Leone e Carlo Azeglio Ciampi, che sono stati però anche e
soprattutto presidenti della Repubblica. Per Berlusconi è quindi
stata fatta un'eccezione e, a mio avviso, parlo a titolo personale,
in modo del tutto inopportuno, perché un conto sono i funerali di
Stato dovuti, e che peraltro nel tempo sono stati rifiutati dai
familiari di alcuni di coloro che ne avevano diritto, un altro
conto è il lutto nazionale, che per definizione riguarda i
sentimenti di tutta la Nazione, di un popolo che condivide lo
stesso stato d'animo e si ritrova, si stringe nella celebrazione di
quello stesso lutto, come è accaduto poche settimane fa per i morti
dell'alluvione in Emilia Romagna, come è accaduto per le vittime
del Ponte Morandi nel 2018, per il massacro di Nassiriya nel 2003,
per grandi tragedie che suscitano sentimenti di forte commozione e
di unanime vicinanza. In questo caso, a mio avviso, non era così,
non è così, perché se sul Berlusconi privato nessuno ha il diritto
di esprimere valutazioni, sull'uomo pubblico e sull'uomo politico
questo diritto c'è e va esercitato e rispettato. Lo dico da
cittadina che ha un'alta considerazione delle Istituzioni e delle
caratteristiche di chi le deve rappresentare, e la storia di Silvio
Berlusconi è fatta di tanti chiaroscuri, di luci e di ombre, di
inchieste, di condanne e di assoluzioni, ciò che però non consente,
a mio avviso, una serena condivisione e accettazione di un lutto
collettivo.
Lo dico anche ricordando con sconcerto e amarezza che nel 1992,
quell'
annus horribilis
per il nostro Paese, non ci fu lutto
nazionale quando morirono Giovanni Falcone, Paolo Borsellino e gli
agenti delle loro scorte. Lo dico anche da donna, per cui in una
prospettiva di genere gli onori tributati a Berlusconi, che nei
suoi comportamenti pubblici e nella comunicazione ha legittimato la
mercificazione del corpo femminile ed è stato espressione di un
forte maschilismo, sono stati inquietanti e inopportuni.
So bene che cosa significhi perdere una persona cara, molto
amata, come credo tutti voi, e portiamo rispetto al dolore dei
familiari
in primis
, ma anche degli amici e dei
rappresentanti di Forza Italia, ma non condividiamo quel processo
di beatificazione eccessivo e ingiustificato che è stato messo in
atto.
Presidente -
Non vedo altre richieste.
Un minuto di silenzio.
