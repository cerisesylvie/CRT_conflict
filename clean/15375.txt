Classificazione
EDILIZIA


Resoconto integrale del dibattito dell'aula
Oggetto del Consiglio n. 2690 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2690/X Azione per controllare lo sviluppo
dell'attività edificatoria in Comune di Pré-Saint-Didier.
(Interpellanza)
Interpellanza Premesso:
- che, con delibera n. 4352 del 15 maggio 1987, la Giunta
regionale della Valle d'Aosta approvava il P.U.D. che prevedeva la
realizzazione di 67.700 metri cubi di cementicazione del Comune di
Pré-Saint-Didier (di cui 41.000 metri cubi di seconde case e 27.700
di volume alberghiero);
- che tale zona era ed è vincolata ex legge n. 1497/42;
- che il Comune di Pré-Saint-Didier, nel 1996, dando
applicazione alla legge regionale n. 44/94, delimitava gli ambiti
inedificabili del suo territorio inserendovi pure un mappale
oggetto della succitata convenzione in quanto tale superficie
risultava soggetta a rischio di valanghe (delimitazione che veniva,
poi, impropriamente, se non illecitamente, rettificata
dall'Amministrazione comunale al fine di giustificare
l'atteggiamento del Sindaco del Comune di Pré-Saint-Didier che
aveva, nel frattempo, concessionato l'edificazione di una delle
costruzioni del predetto P.U.D.);
- che, indipendentemente dalle scelte comunali, la Giunta
regionale approvava, nel febbraio 1997, gli ambiti inedificabili
relativi al Comune di Pré-Saint-Didier considerando il succitato
fondo costruito come inedificabile;
- che l'area di cui sopra risulta già oggi interessata
dall'illecita edificazione;
- che, indipendentemente da quanto sopra, l'attivazione del
P.U.D. era subordinata all'esecuzione di uno studio volto ad
accertare l'idoneità, ai fini della sicurezza dell'insediamento e
della sottostante S.S. 26 bis, della galleria paravalanghe prevista
a protezione della strada di accesso all'enorme speculazione
edilizia;
il sottoscritto Consigliere regionale
Interpella
l'Assessore all'Ambiente per sapere:
1) quali azioni abbia intrapreso per evitare l'edificazione
summenzionata;
2) quali poteri sostitutivi abbia azionato di fronte all'inerzia
del Sindaco di Pré-Saint-Didier e della sua Giunta;
3) se risulta che la presente pratica edilizia sia stata
caratterizzata, a monte, da n. 2 pareri della Sovrintendenza alle
Belle Arti della Regione Autonoma Valle d'Aosta, l'uno sfavorevole
e l'altro favorevole all'edificazione e quali azioni abbia posto in
essere per chiarire una così grave contraddizione di fondo ed a chi
risulta addebitabile un tale atteggiamento.
F.to: Dujany
Presidente Ha chiesto la parola il Consigliere Dujany.
Dujany (Aut) L'interpellanza riguarda la realizzazione concreta,
conseguente ad un'approvazione di P.U.D., diretta a realizzare
oltre 60mila metri cubi di cementificazione nel Comune di
Pré-Saint-Didier, approvazione di P.U.D. che risale al 15 maggio
1987, diretto alla realizzazione di oltre 40mila metri cubi di
seconde case e 27mila circa di volume alberghiero.
A seguito dell'approvazione del P.U.D. sono iniziate alcune
edificazioni e la prima domanda che pongo all'Assessore è come sia
stato possibile all'inizio dare corso all'esecuzione di
quest'edificazione, nel momento in cui lo stesso P.U.D. prevedeva
che la sua attivazione era subordinata all'esecuzione di uno studio
volto ad accertare l'idoneità, ai fini della sicurezza,
dell'insediamento e della sottostante S.S. 26 bis, della galleria
paravalanghe prevista a protezione della strada di accesso
all'enorme speculazione edilizia.
Non mi risulta - e ne chiedo conferma all'Assessore - che sia
mai stato eseguito questo studio, volto a dare garanzie sul non
pericolo in merito sia all'insediamento che alla sottostante S.S.
26. Anzi, sotto questo profilo mi risulta che siano state
presentate da parte di società private dei progetti finalizzati a
variare quest'ingresso, contando di evitare di rispondere a questo
requisito modificando semplicemente l'accesso a quest'enorme
operazione immobiliare. Se così fosse, non sarebbe comunque
sufficiente il semplice cambiamento di ingresso per non ottemperare
a quella che era prevista come una condizione essenziale perché
l'operazione stessa potesse partire.
Oltre a quest'aspetto, nell'ambito del Comune di
Pré-Saint-Didier e in seguito da parte della Giunta regionale nel
febbraio ?97 sono stati approvati gli ambiti inedificabili relativi
al Comune di Pré-Saint-Didier. Da parte della Giunta regionale sono
stati individuati come inedificabili per pericolo di valanghe
alcuni fondi che sono già stati oggetto nel frattempo di
costruzione; fondi che non dovevano ottenere, sulla base degli
elementi a mia conoscenza, neppure la concessione edilizia proprio
perché non rispondevano a questa preliminare condizione e cioè alla
presentazione di questo studio volto ad accertare la sicurezza del
percorso con riferimento all'insediamento, ma non solo, anche con
riferimento alla sottostante strada statale 26.
Nell'ingarbugliata vicenda si inserisce anche un altro elemento,
su cui chiedo informazioni precise all'Assessore. Chiedo se
risultino nella pratica essere stati espressi da parte della
Soprintendenza addirittura due pareri, l'uno contrastante con
l'altro: il primo, che avrebbe sancito un parere sfavorevole
all'edificazione, trattandosi di un'operazione che va ad incidere
su zona vincolata dalla legge 1497/42; il secondo invece che
avrebbe avuto esito positivo.
Ultima domanda che pongo all'Assessore: nel momento in cui pare
che il Comune di Pré-Saint-Didier non intervenga per evitare
l'esecuzione di quest'operazione immobiliare in difetto di
requisiti essenziali, chiedo se lo stesso Assessore abbia posto in
essere e abbia dato applicazione a quei poteri sostitutivi che la
legge gli impone o gli dà la facoltà di attivare qualora il Comune
risulti inadempiente.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) La vicenda è piuttosto complessa, io cercherò di
tratteggiarne gli elementi essenziali.
Direi anzitutto che occorre distinguere fra quello che è il
P.U.D. complessivo, relativo alle zone C8 e C9 a monte di
Pallesieux e quello che è il caso specifico della più recente
concessione edilizia, che riguarda un fabbricato a destinazione
alberghiera perché sono due problematiche collegate che tuttavia
vanno viste nelle loro diversità.
Per quanto riguarda il P.U.D. sulle zone C8 e C9, va evidenziato
che questo trova la sua motivazione nel piano regolatore generale
adottato dal Comune di Pré-Saint-Didier negli anni ?70 e approvato
dalla Giunta regionale nel 1977. Tale piano regolatore individuava
a monte di Pallesieux due grandi zone edificabili, denominate C8 e
C9 e indicava già anche la volumetria realizzabile all'interno di
tali zone.
Il P.U.D. che è poi stato approvato dalla Giunta regionale il 15
maggio 1987 è la conseguenza di tale previsione del piano
regolatore; va a definire la modalità della collocazione dei volumi
all'interno di queste due zone, però sulla base di scelte di
edificazione a suo tempo fatte. È in tale sede, nella fase di
approvazione del P.U.D. adottato dal Comune, da parte della
Regione, che si pone la vicenda dei due pareri della Soprintendenza
su cui il Consigliere Dujany chiede dei chiarimenti.
Effettivamente ci fu un primo parere della Soprintendenza
relativo al P.U.D. in data 12 settembre 1995 in cui il
Soprintendente Prola dava un giudizio negativo sul P.U.D. proposto
perché totalmente in contrasto con le esigenze di tutela
paesaggistica ed ambientale, evidenziando che con tale tipo di
P.U.D. si andava a prevedere un'edificazione in tale zona superiore
a quella complessiva che avevamo nell'esistente abitato di
Pallesieux, quindi con sovradimensionamento massiccio e soprattutto
con una disseminazione di fabbricati in una zona molto vasta.
Tale parere negativo diventò positivo un anno dopo, il 30
settembre 1986, sulla base di una serie di sollecitazioni che erano
pervenute alla Soprintendenza, in particolare, come risulta agli
atti, una sollecitazione da parte dell'Assessore al turismo di
allora, Giuseppe Borbey. L'Assessore in data 20 agosto ?86
sollecitò un riesame del parere negativo richiamando anche il fatto
che tale P.U.D. era conforme al piano regolatore generale del 1977
e contestando il fatto che si potesse superare quella previsione di
piano.
In effetti la Soprintendenza, riesaminata l'argomentazione, in
data 30 settembre 1986 espresse parere positivo e l'iter del P.U.D.
si concluse poi il 15 maggio 1987 con l'approvazione da parte della
Giunta regionale.
Gli interventi edilizi attuali sono evidentemente una
conseguenza di quelle approvazioni e a questo punto affronterei il
caso specifico di una delle concessioni perché qui stiamo parlando
di una delle concessioni, quella che riguarda un fabbricato
alberghiero, oggetto di una concessione alla fine del ?96.
Il caso è stato segnalato da un rapporto informativo del comando
della stazione forestale in data 7 maggio 1997, con cui si
segnalava il contrasto fra la concessione edilizia rilasciata dal
Sindaco di Pré-Saint-Didier in data 26 settembre 1996 e le
determinazioni della deliberazione della Giunta regionale del 24
febbraio 1997, che ha approvato gli ambiti inedificabili, fra i
quali vi sono alcuni mappali riguardanti l'albergo in questione,
che sono inseriti in un ambito inedificabile perché soggetto a
valanghe. Il comando della stazione forestale ha evidenziato
quest'elemento di contraddizione, segnalando all'Amministrazione
regionale la situazione.
Esaminato tale rapporto informativo, il sottoscritto Assessore
competente in materia urbanistica ha segnalato con lettera del 19
maggio 1997 al Sindaco e al Comune la difformità fra la concessione
rilasciata dal Comune e le determinazioni degli ambiti
inedificabili assunte dalla Giunta, fra l'altro accogliendo quelle
che erano le proposte iniziali del Comune di Pré-Saint-Didier e
quindi ha invitato il Comune ad annullare la concessione sul
fabbricato alberghiero che riteniamo essere illegittima.
Il Sindaco, in data 3 giugno 1997 - e quindi nei termini di
legge, per rispondere ai rilievi fatti all'Amministrazione
regionale - ha risposto ribadendo la legittimità della concessione
edilizia rilasciata dal Comune, allegando i pareri di due legali a
supporto della sua tesi e sostenendo, sulla base di una serie di
argomentazioni, che tale provvedimento è perfettamente
legittimo.
L'Ufficio urbanistica ha esaminato le osservazioni del Comune e
i pareri legali e mantiene la sua valutazione negativa rispetto
alla legittimità del provvedimento stante gli atti attuali quindi,
procederemo a segnalare nuovamente lo stato di fatto rispetto alla
situazione attuale.
In conclusione, cosa si può dire rispetto a questa vicenda? Ci
sono due aspetti da evidenziare. In primo luogo c'è un problema di
carattere generale, credo sia evidente a tutti, nel vedere il
livello di edificazione che si sta realizzando a Pallesieux, che
c'è un aspetto di intervento massiccio che è poco inserito
nell'ambiente, che ha un pesante impatto ambientale e che è
evidentemente la conseguenza di scelte sbagliate che sono state
operate vent'anni fa, in un momento in cui si è approvato un certo
tipo di piano regolatore generale.
Voglio però evidenziare che l'attuale Giunta regionale, rispetto
a questa politica di ampliamenti di zone di nuova costruzione ed in
particolare per seconde case, ha svolto in questi anni un'azione di
riduzione molto forte, nel senso che in tutti i piani regolatori
generali che sono stati portati alla nostra approvazione abbiamo
proceduto ad una riduzione delle zone C significative, in modo da
evitare questi problemi. Abbiamo inoltre contenuto la politica
delle seconde case, cercando di privilegiare al massimo gli
interventi di recupero. Purtroppo paghiamo oggi le conseguenze di
scelte operate negli anni ?70, in cui forse certe sensibilità e
certe coscienze a livello urbanistico ed ambientale non erano
ancora adeguatamente sviluppate.
Per quanto riguarda il caso specifico del fabbricato, ma ripeto
che si tratta di una parte molto parziale dell'intervento
complessivo del P.U.D., credo che nessun rilievo possa essere fatto
all'Amministrazione regionale perché ha seguito tempestivamente ed
attentamente la questione non appena è stata segnalata la
vicenda.
È una vicenda complessa perché il Comune sostiene che a monte ci
sono degli errori materiali. Va anche sottolineato che la società
titolare della concessione ha fatto ricorso al TAR contro la
deliberazione della Giunta regionale, quindi è una materia molto
complessa che andrebbe analizzata punto per punto. Però sicuramente
la Giunta ha seguito con attenzione la cosa, ha segnalato gli
elementi di difformità che a suo avviso sono stati rilevati e
applicherà tutti gli strumenti previsti dalla legge per cercare di
risolvere questa questione nel rispetto della normativa regionale
in materia.
Presidente Ha chiesto la parola il Consigliere Dujany.
Dujany (Aut) Per replicare e per rilevare che la risposta
dell'Assessore mi pare del tutto insufficiente e semplicistica. È
troppo comodo rintracciare la causa di quest'operazione alla Giunta
regionale operante nell'87 perché l'Assessore ha dimenticato un
aspetto essenziale di estrema delicatezza, ovvero proprio in quella
convenzione approvata allora era previsto - e su questo l'Assessore
non ha detto una sola parola - che l'attivazione all'esecuzione del
P.U.D. era subordinata all'esecuzione di uno studio volto ad
accertare l'idoneità ai fini della sicurezza dell'insediamento,
trattandosi di insediamento in zona valanghe, elemento conosciuto
perlomeno di fatto. Quindi si prevedeva l'essenzialità di questo
documento per far sì che partisse nel concreto l'esecuzione di
quest'operazione.
Sotto questo profilo l'Assessore non ha detto una sola parola:
non mi ha informato se è vero che è stato eseguito questo studio
per cui vi sono tutte le condizioni previste perché oggi la
pubblica Amministrazione non possa intervenire. Ma se, come
risulterebbe a me, questo studio non è mai stato presentato,
sarebbe troppo comodo accusare politicamente la Giunta dell'87
perché oggi l'Amministrazione regionale avrebbe dovuto, in sede di
autotutela, annullare il P.U.D. fintanto che non si fosse
realizzata quella condizione e sempre che da questo studio venga
meno quel pericolo di valanghe a cui la stessa condizione tendeva a
sopperire.
In secondo luogo mi pare davvero del tutto semplicistico il
secondo rilievo laddove l'Assessore, confermando l'esistenza di due
pareri della Soprintendenza, dice che il secondo in realtà andava
ad uniformarsi allo strumento urbanistico che permetteva questo
tipo di edificazione. Anche qui mi pare che facciamo un po' di
confusione: una cosa è un piano regolatore approvato che va a
regolarizzare la parte urbanistica, altra cosa è il fatto di tener
conto della tutela del paesaggio.
Non essendoci nessun piano regolatore approvato che avesse
valenza anche di tutela del paesaggio, quest'aspetto era una
valutazione di carattere esterno che nulla aveva a che vedere con
l'aspetto strettamente urbanistico quindi, mi sorprende il fatto
che l'Assessore oggi non si preoccupi di questa discrepanza di
pareri e che mi risponda dicendo che, essendoci una previsione di
piano regolatore generale legittimata con l'approvazione da parte
della Regione del piano, tutto risulta in qualche modo regolare. Eh
no, Assessore: qui sul piano della tutela del paesaggio nulla è mai
stato approvato che tenda a regolarizzare questa vicenda, quindi
ritengo che sotto il profilo dei poteri sostitutivi la Regione
avrebbe dovuto intervenire sotto un duplice profilo: per bloccare
immediatamente quest'operazione in tutte le sue parti, ancora
enormi, da realizzare finché non fosse stato predisposto questo
studio, volto ad evitare un pericolo per l'incolumità non solo di
coloro che abitano all'interno dell'operazione immobiliare, ma
anche della sottostante strada statale; secondo aspetto,
un'esigenza di intervento dell'Amministrazione regionale di fronte
all'inattività dell'Amministrazione comunale sotto quest'ulteriore
aspetto della tutela del paesaggio perché dovrò pur preoccuparmi
del fatto che vi sono due pareri totalmente opposti l'uno
all'altro, trovandomi in una zona vincolata dalla 1497.
La cosa mi sorprende tanto di più se a dirla è l'Assessore che è
stato negli anni addietro il grande difensore del verde e che
attualmente sta regolarizzando uno dei peggiori esempi di abuso
edilizio presenti in Valle, quello del President del Breuil. È un
esempio alle porte del Paese, un esempio di scempio edilizio e
urbanistico di cui sta legittimando sul piano edilizio e sul piano
della tutela del paesaggio la sua edificazione. Dopo vari ordini di
demolizione e dopo tutta una vicenda durata vent'anni, con
quest'Assessore si va a regolarizzare un esempio di abuso.
Concluderei chiedendo, oltre che un intervento in questa
vicenda, una maggiore coerenza a difesa del territorio.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) Riprendo solo tre aspetti che mi sembrano anche
attacchi personali e diffamatori non giustificati.
Sul primo punto inviterei il Consigliere Dujany, quando legge le
condizioni poste in una deliberazione, in particolare mi riferisco
alla deliberazione della Giunta regionale che ha approvato il
P.U.D. dell'87, di leggere tutta la frase e non solo una parte e di
fare bene attenzione a quello che c'è scritto per rendersi conto di
cosa significano realmente le cose, che non stanno nei termini che
sono stati detti dal Consigliere Dujany.
Per quanto riguarda i due pareri della Soprintendenza, non ho
affatto detto che la Soprintendenza ha fatto bene a fare quella
scelta o a cambiare posizione da negativa a positiva; ho solo
riferito quali sono le argomentazioni e le motivazioni per cui il
Soprintendente ha ritenuto di dover cambiare la sua posizione.
Quelle non sono scelte mie, sono scelte che sono state fatte e che
hanno portato ad una situazione che poi non poteva più essere
modificata.
Per quanto riguarda l'Hôtel President, il Consigliere mi
attribuisce delle responsabilità che non ho perché le
responsabilità dell'Assessore all'urbanistica in materia di tutela
del paesaggio risalgono al 1° luglio di questo mese; finora non ho
assunto nessun atto che riguarda quest'edificio, anche se ci sono
certe decisioni che sono state assunte ben prima che facessi
l'Assessore alla tutela del paesaggio e che comportano degli
adempimenti successivi. Questo il Consigliere lo dovrebbe sapere
molto bene e non ritengo che si possa essere scorretti a scendere
su questo piano di polemica.
(... interruzione del Consigliere Dujany, fuori
microfono...)
Presidente C'è stata una precisazione, Consigliere Dujany, non
ravvedo le motivazioni di natura personale, pertanto non le do la
parola. Con questo punto all'ordine del giorno chiudiamo i lavori
della seduta mattutina.
La seduta è tolta.
La seduta termina alle ore 12,59.
