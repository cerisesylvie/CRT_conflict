Classificazione
ENERGIA
FINANZA REGIONALE E LOCALE
Partecipazioni azionarie regionali


Resoconto integrale del dibattito dell'aula
Oggetto del Consiglio n. 1710 del 20 dicembre 1995 - Resoconto
SEDUTA ANTIMERIDIANA DEL 20 DICEMBRE 1995
OGGETTO N. 1710/X Situazione azionaria e gestionale della
società Digrava S.p.A. (Interpellanza)
Interpellanza Appreso dagli organi di informazione che in data
30 novembre 1995 l'assemblea straordinaria dei soci della Digrava
S.p.A. ha deliberato di utilizzare gran parte del capitale sociale
per coprire il disavanzo finanziario;
Sottolineato che i rappresentanti dei Comuni azionisti e della
Regione si sono astenuti su questo provvedimento;
Considerato che l'eventuale nuova ricapitalizzazione della
società comporterebbe, per l'Amministrazione regionale,
l'assunzione di un ennesimo provvedimento legislativo per una
sottoscrizione stimabile intorno ai 3 miliardi, che andrebbero ad
aggiungersi ai 2 miliardi previsti dalla legge regionale n. 6/88,
ai 3,6 miliardi previsti dalla legge regionale n. 87/91, nonché ai
5 miliardi previsti dalla legge regionale n. 60/94;
Richiamata la delibera di Giunta n. 6294 del 4 agosto 1995, con
la quale si conferiva un incarico alla Finaosta per la
realizzazione, in collaborazione con Mckinsey Compagni inc. Italy,
di uno studio progetto finalizzato all'individuazione di linee di
intervento per migliorare la situazione economica-finanziaria della
Digrava S.p.A.;
Atteso che tale delibera, prevedendo degli oneri di consulenza
pari a lire 536.000.000, impegnava la Finaosta a realizzare le
prime due fasi dello studio-progetto (a) Fotografia e diagnosi
della situazione b) definizione e valutazione delle opzioni
strategiche) entro il 31 ottobre 1995;
Richiamate altresì le considerazioni dell'Assessore alle Finanze
in risposta all'interpellanza del Gruppo dei Popolari per la Valle
d'Aosta nella seduta consiliare del 5 ottobre scorso;
i sottoscritti Consiglieri regionali
Interpellano
la Giunta regionale per conoscere:
1) se non ritengono estremamente preoccupanti le modalità con
cui vengono assunte delle decisioni di così rilevante importanza in
seno all'assemblea dei soci Digrava, senza che la regione abbia
voce in capitolo;
2) quale futuro potrà avere la gestione della società in
questione viste le scelte politiche contrastanti tra Regione e
Italgas: l'una che attende entro il 31 ottobre gli esiti di una
consulenza, l'altra che il 30 novembre assume una così importante
decisione;
3) quali contenuti sono emersi dalla consulenza affidata alla
Finaosta in merito alla diagnosi della situazione ed alla
definizione e valutazione delle opzioni strategiche e se dei
medesimi ne fosse a conoscenza l'Italgas;
4) quali decisioni o quali intendimenti ha assunto la Giunta per
il futuro a fronte sia della situazione creatasi che dei contenuti
della consulenza e, in particolare cosa si intende fare per quanto
concerne un'eventuale ricapitalizzazione della società Digrava
S.p.A.
F.to: Marguerettaz - Collé - Viérin M.
Presidente Ha chiesto la parola il Consigliere Marguerettaz.
Si dà atto che, dalle ore 10,13, presiede il Vicepresidente
Aloisi.
Marguerettaz (PpVA) Questa interpellanza prende avvio da una
notizia che abbiamo letto sugli organi di informazione tempo fa e
alla quale lo stesso Assessore al bilancio ha fatto riferimento nel
corso della scorsa seduta consiliare, durante la discussione del
bilancio preventivo.
Qui bisogna fare il punto della situazione, e quindi tornare
indietro di qualche mese quando il gruppo dei Popolari per la Valle
d'Aosta presentò una interpellanza, che voleva maggiormente
conoscere le motivazioni che avevano indotto l'Amministrazione
regionale ad affidare a quella società Mckinsey, società leader del
settore, una consulenza per mettere mano alla situazione gestionale
di Digrava che, così come ci confermava l'Assessore, risultava
essere decisamente preoccupante. L'Assessore a suo tempo ci spiegò
le motivazioni, credo anche convincenti, del perché la Regione
unilateralmente aveva assunto questa decisione.
E veniamo ai giorni nostri, periodo in cui la società Mckinsey
dovrebbe aver terminato il proprio lavoro, perlomeno per quanto
riguarda i primi due punti del suo onere, che erano quelli che
riguardavano la fotografia della situazione dell'azienda e la
definizione e la valutazione delle opzioni strategiche. Mentre la
società Mckinsey consegna questo lavoro all'Amministrazione,
succede che all'interno della società Digrava il gruppo Italgas
sceglie di andare ad ammortizzare il deficit finanziario attingendo
al capitale sociale.
Devo dire subito che personalmente non sapevo quello che
l'Assessore invece ci ha comunicato la volta scorsa, vale a dire
che questo provvedimento era un provvedimento dovuto ai sensi del
Codice civile. Tuttavia l'astensione su quel provvedimento dei
rappresentanti della Regione e dei rappresentanti del comune credo
la dicano lunga sul tipo di rapporti che continuano ad esistere
all'interno di questa società fra il socio privato ed i soci
pubblici.
A fronte di tutto questo abbiamo formulato delle domande. La
prima chiede se non si ritiene preoccupante questo atteggiamento
dell'Italgas che prende queste decisioni senza che la Regione, pur
avendo il 45 percento della partecipazione, avesse voce in
capitolo. Ma credo che da questo punto di vista, perlomeno per
l'ultima decisione assunta, l'Assessore potrà facilmente
rispondermi, nel senso che mi risponderà così come aveva detto
nella discussione per il bilancio preventivo.
Invece i punti che seguono credo possano essere di maggiore
pregnanza. Il primo è quale futuro si prospetta per la gestione
della società, anche alla luce dello studio Mckinsey; tale studio
doveva essere consegnato entro il 31 ottobre scorso, siamo a circa
due mesi di distanza, credo che la Giunta abbia avuto il tempo di
approfondire, di valutare ed iniziare già ad avere delle
indicazioni su quale strada seguire per il futuro della
partecipazione dell'Amministrazione regionale all'interno di questa
società. Da una parte chiederemmo di sapere i contenuti, certamente
per sommi capi, diciamo la questione sostanziale dello studio
Mckinsey, dall'altra quali sono gli intendimenti che, alla luce di
questa consulenza, la Giunta vuole intraprendere.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Prima di rispondere alla parte più
prettamente interpellativa, volevo fare alcune precisazioni sulle
premesse, che in parte Marguerettaz richiamava.
Non è corretto dire che l'assemblea straordinaria ha deliberato
di utilizzare gran parte del capitale sociale per coprire il
disavanzo finanziario e che i rappresentanti dei comuni azionisti e
della Regione si sono astenuti su questo provvedimento; l'assemblea
straordinaria è stata convocata, come prevede la legge, su
richiesta del Collegio sindacale perché nel corso dell'esercizio le
perdite stimate superavano il terzo del capitale sociale. In questo
caso è doveroso coprire le perdite e in questo caso tutti gli
azionisti hanno votato a favore all'abbattimento del capitale
sociale per copertura delle perdite.
Il rappresentante della Regione in quell'assemblea ha chiesto di
votare disgiuntamente il punto che prevedeva, dopo l'abbattimento
di capitale, il suo riaumento, e su questo secondo punto comuni e
Regione si sono astenuti. Si sono astenuti perché, su indicazione
della Giunta, siamo in attesa di prendere una decisione su come
comportarci nei confronti della società cui partecipiamo nelle
prossime settimane.
Detto questo, lo studio Mckinsey - come avevo accennato
brevemente l'ultima seduta del Consiglio in sede di bilancio - è
stato consegnato a fine novembre alla Giunta; è uno studio
ponderoso che prevede una parte di diagnostica, cioè una fotografia
della storia in cui vengono passati al setaccio questi cinque anni
di gestione della società, di programmi, di investimenti, di
modalità contabili, eccetera.
Per passare ai quattro punti dell'interpellanza, sul primo devo
dire che non ritengo preoccupanti le modalità, credo che
Marguerettaz lo abbia già anticipato, perché non siamo nella
situazione in cui sono state assunte decisioni di rilevante
importanza senza che la Regione abbia voce in capitolo.
La Regione ha avallato - perché era dovuto - la copertura delle
perdite, si è astenuta; la società non poteva, a meno che non
avesse già assunto la determinazione di messa in liquidazione, non
prevedere un aumento di capitale, perché una società con tali
immobilizzazioni, con tale situazione di stato patrimoniale, dopo
l'abbattimento del capitale sociale si sarebbe trovata con 200
milioni di patrimonio, cioè il minimo previsto dal Codice civile, e
ciò per una società del genere non avrebbe avuto nessun senso.
Per cui ritengo di poter dire che, in quanto società, qualunque
società avrebbe deciso dopo l'abbattimento di deliberare un
riaumento di capitale. Diversa è la posizione di un socio, come la
Regione, che può in questo momento esaminare l'opportunità di
sottoscriverla o meno, cioè di rimanere o meno in questa società
con la quota che ha adesso.
Punto 2): quale futuro potrà avere la gestione della società in
questione viste le scelte politiche contrastanti tra Regione e
Italgas: l'una che attende entro il 31 ottobre gli esiti di una
consulenza, l'altra che il 30 novembre assume una così importante
decisione. Per rispondere al punto 2) dobbiamo passare al punto 3);
fra l'altro Italgas è stata preventivamente informata della
posizione che avrebbe assunto la Regione in quella assemblea
straordinaria, richiesta proprio dal Collegio sindacale, il cui
presidente è nominato dalla Regione, per cui la convocazione di
quell'assemblea straordinaria era necessaria, condivisa.
Abbiamo informato l'azionista Italgas che ci saremmo astenuti,
come misura cautelativa, e l'azionista Italgas con il suo 51
percento ha il diritto di mandare avanti la delibera di aumento,
che poi - se la decisione regionale sarà di un certo tipo - si
sottoscriverà da solo. Quindi non vedo un problema di contrasti in
questo momento.
Quali sono i contenuti emersi dallo studio Mckinsey? Cercherò di
essere sintetico, perché come potrete immaginare lo studio è
ponderoso, ma direi che può essere riassunto così.
C'è una situazione attuale, che è quella da cui siamo partiti, a
fronte della quale vi sono una serie di politiche aziendali che
l'attuale management intervistato dai consulenti ha dichiarato di
poter o di voler adottare per correggere la situazione; ci sono poi
un set di interventi che i consulenti hanno individuato come
interventi correttivi, aggiuntivi rispetto a quelli che il
management ha dichiarato di voler attuare.
Allora la situazione uno è quella che prevede l'adozione dei
provvedimenti che il management attuale ha dichiarato di voler
attuare, e che sono sostanzialmente la rinegoziazione dei contratti
di posa della rete per quella parte residua che rimane - teniamo
conto che più dell'80 percento della rete contrattualmente
stabilita è stata posata - allo scopo di ridurre i costi, e
l'eventuale rinvio della metanizzazione dei comuni restanti di
questa parte restante, fino a quando una aliquota significativa
degli utenti potenziali non abbia sottoscritto l'adesione, al
contratto per la fornitura, in modo da avere una sorta di
compensazione fra gli investimenti da fare e i ricavi da ottenere.
Queste sono le due misure principali.
Invece le leve aggiuntive che i consulenti, in una situazione
invariata rispetto all'attuale, avrebbero individuato, sarebbero:
il dilazionamento degli investimenti previsti non solo per non
gravare il conto economico, ma per consentire al sistema tariffario
che ha la Digrava - un sistema tariffario molto complesso, in cui
però c'è la possibilità di mettere in relazione il margine con gli
investimenti fatti nel tempo - uno sgravio dei costi e una
valorizzazione dei ricavi; l'adozione di una politica di
ammortamento rallentata, cosa che come Regione abbiamo negli ultimi
mesi più volte sollecitato sia come azionisti, che come membri del
Consiglio di amministrazione, che come sindaci - credo che
addirittura il Presidente del Collegio sindacale abbia fatto
mettere a verbale il suo dissenso per la politica di ammortamenti a
suo tempo scelta - evidentemente con una aliquota che, passando
dall'8 percento annuo al 4 percento annuo, solo per questo dimezza
una voce di costo importante; la riduzione dei costi generali, con
particolare riferimento al personale e alle spese amministrative;
l'intensificazione dell'azione commerciale allo scopo di aumentare,
velocizzare la penetrazione sul mercato con un opportuno mix di
interventi ipotizzati.
Rispetto alla situazione management attuale, quindi l'ipotesi
uno, Mckinsey stima che Digrava richiederebbe aumenti di capitale
nel prossimo triennio compresi fra i 50 e i 60 miliardi, e
raggiungerebbe un risultato utile nel 2005. Con gli interventi
aggiuntivi, che sono ipotesi ma che dovrebbero essere poi attuati,
(per esempio sugli ammortamenti Italgas ha sempre fatto un muro, ha
sempre detto - lo avevo già anticipato l'altra volta - che la sua
politica aziendale è ammortizzare i cespiti così perché in questo
modo consolida il bilancio, comunque, ipotizzando di attuare questi
quattro interventi aggiuntivi), Digrava richiederebbe aumenti di
capitale compresi fra i 30 e i 40 miliardi nel prossimo triennio e
raggiungerebbe un risultato di utile a partire dal 1999. Questo è
lo scenario, riassunto molto in breve.
Le tre ipotesi che abbiamo sono quella di: rimanere nella
situazione azionaria attuale, negoziando queste condizioni, sapendo
che gli oneri da sostenere sono questi; quindi alternativa uno:
rimanere nella Digrava con il nostro peso attuale, vuol dire dover
sottoscrivere pro-quota aumenti di capitale nel triennio previsti
fra i 30 e i 60, secondo quanto si riesce ad adottare in termini di
misure correttive, per tornare agli utili in un periodo compreso
fra il 1999 e il 2005.
I consulenti ci dicono a proposito di questa ipotesi che, poiché
i debiti oggi sono garantiti dalla Italgas stessa, la
sottoscrizione di ulteriori aumenti di capitale - stiamo parlando
di ulteriori rispetto ai 5 che abbiamo già a bilancio e che
potremmo decidere di sottoscrivere o meno - verrebbe a beneficio
del socio di maggioranza, che vedrebbe ridursi la propria posizione
di rischio.
Seconda ipotesi: rilevare la quota Italgas e cercare un nuovo
partner. Questa scelta comporta un elevato grado di rischio,
ammesso che sia una scelta che abbia un senso in una logica di
presenza regionale accresciuta. Ma è una scelta che comporta un
sensibile rischio perché i tempi di reperimento di un eventuale
nuovo partner non è detto che siano compatibili con le iniezioni di
liquidità di cui ho testé parlato, per cui ci potrebbe essere il
rischio di doversi trovare nella fase in cui si è già acquisito da
Italgas e non si è ancora trovato il partner, a sostenere in quote
superiori a quelle attuali gli esborsi finanziari di cui ho
parlato.
Questo momento, data la situazione molto confusa a livello
normativo, sia comunitaria che nazionale, sulle materie
energetiche, i sistemi tariffari, le deregulations, le authorities
e tutto quanto, è un momento molto difficile perché gli investitori
del settore si muovano; cioè tendono ad aspettare che il quadro
normativo sia più stabile in modo da poter poi fare le
valutazioni.
Terza ipotesi: cedere a Italgas la propria quota, il che
risparmierebbe alla Regione la necessità di far fronte a questi
ulteriori esborsi di capitale e consentirebbe alla Regione di
trattare una sua uscita dall'attuale situazione con valori
economicamente positivi, in quanto sono misurabili una serie di
benefici che Italgas potrebbe avere qualora, possedendo interamente
il capitale Digrava, potesse incorporare o comunque consolidare al
proprio bilancio l'intera situazione Digrava.
La Giunta si è presa queste settimane di fine anno per poter
pesare con attenzione i pro e i contro di queste tre alternative
che adesso, a differenza di prima, hanno una loro dimensione, cioè
sono valutabili con dei numeri, con dei pesi. Quindi - e vengo al
punto 4 - visto l'aumento di capitale deciso dall'assemblea del 30
novembre, su cui si è astenuta l'Amministrazione regionale, tenuto
conto che comunque la finanziaria approvata la settimana scorsa da
questo Consiglio autorizza la Regione a sottoscrivere fino a 5
miliardi, tenuto conto altresì che la sottoscrizione dovrà
ultimarsi entro fine marzo 1996, abbiamo ragionevolmente urgenza di
assumere queste decisioni.
Perché, se decideremo di rimanere - ipotesi uno - rinegoziando
le modalità, dovremo sicuramente sottoscrivere questo aumento di
capitale su cui ci siamo astenuti, i fondi sono a bilancio,
possiamo farlo da gennaio a marzo; se decideremo di uscire dalla
società, bisognerà invece trattare con Italgas nel momento in cui
ancora deteniamo il 45 percento per poter valorizzare al meglio
questa nostra quota; se decidessimo l'altra alternativa, dobbiamo
fare in modo che questa alternativa avvenga nello stesso periodo di
tempo entro cui sono fissati i limiti della scadenza dall'assemblea
straordinaria.
Sul quarto punto, la Giunta è allo stato nella posizione di
valutare tutti i pro e i contro di queste alternative, direi che la
più rischiosa è quella dell'acquisizione della parte Italgas, e non
sembra percorribile in linea con quanto diciamo e crediamo, per cui
soprattutto l'attenzione è centrata sulle altre due, sui pro e sui
contro di medio e di lungo periodo delle due alternative. Ci
riserviamo di giungere rapidamente nelle prossime settimane ad una
decisione di Giunta e di maggioranza, decisione che poi potrà
essere oggetto di approfondimento di questo Consiglio, quando si
tratterà di decidere formalmente la sottoscrizione o meno della
società.
Presidente Ha chiesto la parola il Consigliere Marguerettaz.
Marguerettaz (PpVA) La risposta dell'Assessore è stata una
risposta interlocutoria. Diciamo che sono soddisfatto come
opposizione di una questione in particolare, vale a dire che i
tempi della decisione, forse grazie anche a questi solleciti che
ogni tanto sono stati presentati anche nel dibattito consiliare, si
approssimano sempre più.
Credo sia necessario che questa decisione venga, perché anche
dal prospetto che l'Assessore ci ha illustrato davvero siamo in una
situazione che, mentre un anno e mezzo fa appariva non preoccupante
e due mesi fa appariva preoccupante, è oggi estremamente
preoccupante.
Fatta questa considerazione, svolgo alcune considerazioni sulle
cose dette dall'Assessore.
Innanzitutto una sensazione di fondo, che già era emersa in
passato tutte le volte che si era discusso della questione Digrava.
La sensazione di fondo è che veramente, almeno da quando il
sottoscritto è seduto in questo Consiglio, mai sembra esserci stato
un confronto pacato e sereno fra Regione e Italgas.
Sulla spiegazione che ci ha dato l'Assessore su ciò che è
accaduto nell'assemblea convocata dal Collegio dei revisori, se era
evidente l'atto dovuto del mettere mano al capitale sociale, era
comunque da valutare a mio avviso se nel corso della stessa seduta
bisognasse procedere all'approvazione della ricapitalizzazione
della società. Cioè, ci potevano essere tempi diversi soprattutto
se era in corso una fase di negoziazione fra Regione e Italgas.
Evidentemente le parti non si confrontano, evidentemente come si
suggeriva anche nella premessa della interpellanza, l'una parte -
ovvero la Regione - segue un suo progetto che oggi non abbiamo
ancora definito per questioni - così è stato detto - di tempi, ma
l'altra parte - l'Italgas - ne segue un altro ben definito. Allora
la questione più preoccupante di tutta la "baracca" Digrava è
questa: come è possibile pensare ad un futuro del servizio che
comunque rimane buono, se c'è questa situazione?
Un'altra domanda che mi ponevo sul senso generale delle cose
dette dall'Assessore è questa. Noi adesso abbiamo un nostro
scenario, che è quello prospettato dall'Assessore, sul quale poi
entrerò in seguito; però mi chiedo se si è mai provato a discutere
con Italgas di questa situazione, mettendo sul piatto della
discussione queste decisioni alle quali inevitabilmente la Regione
dovrà dare corso, o se invece la nostra presenza all'interno della
società Digrava non è comunque e sempre vista - e finora a ragione
- come la componente del 49 - o 45 se volete -per cento che serve
continuamente per ricapitalizzare questa società?
Evidentemente se l'Italgas continua a fare la sua politica e non
molla di una virgola, perché così ci è sembrato di capire dalla
risposta dell'Assessore, la sua politica aziendale, significa che
vede nel socio Regione quell'entità che serve per sborsare i
miliardi.
Per quanto riguarda invece i risultati della consulenza
Mckinsey, la cosa che mi aspettavo diversa dall'illustrazione
dell'Assessore è la parte risolutiva della questione. Prendo atto
che, mentre forse è stato utile approfondire attraverso questa
consulenza l'analisi della situazione, per quanto riguarda il
discorso della valutazione delle opzioni strategiche, alla fin fine
le soluzioni che appaiono dopo la consulenza Mckinsey sono
esattamente le stesse di quelle suggerite, senza magari avere
troppi dati a disposizione, dal famoso gruppo di lavoro
Regione-Italgas-Finaosta, che l'Assessore aveva messo in piedi
prima di affidare questo incarico alla società, e quindi da lì non
si scappa.
Non so se vi siano altre possibili soluzioni; mi auguro che
comunque questa Giunta approfondisca seriamente questa problematica
e non si limiti a rinviare ancora una volta il problema, decidendo
nel frattempo di ricapitalizzare questa società, dal momento che 5
miliardi in bilancio ci sono, e quindi di fare una "deliberina" e
di rimettere questi liquidi nel capitale.
Per quanto riguarda le scelte di politica aziendale, anche qui
c'è fortemente da preoccuparsi; non sono sicuramente un esperto di
politica aziendale, ma le cose dette dall'Assessore non sono
confortanti per quanto almeno è di mia competenza, perché
rinegoziare i contratti residui cosa vuol dire in parole povere?
Vuol dire che riallacciare l'utente la propria abitazione o l'ente
il proprio immobile alla rete di metano costerà di più. Io lo leggo
così...
(... intervento dell'Assessore Lévêque, fuori microfono...)
... comunque ci sarà una lievitazione. I contratti con chi? Ho
capito per la posa, d'accordo; però, al tempo stesso, si dice di
rinviare gli ulteriori investimenti. Qui vedo una
contraddizione.
Nella ipotesi due, anche qui vedo delle cose preoccupanti,
perché a parte il discorso dell'ammortamento che credo sia talmente
evidente e non riesco a capire questo irrigidimento da parte di
Italgas, che valuto contrario non solo ad ogni logica aziendale, ma
ad ogni logica in assoluto, ma a parte questo, ho sentito parlare
di riduzione di costi generali per quanto riguarda il personale;
non so quanto sia il personale Digrava, non mi risulta sia
eccessivo, però riduzione costi personale anche qua i casi sono
due: o li si paga meno o si tagliano dei costi.
In merito al discorso del sospendere ulteriori contratti fino a
quando non si è definita l'attuale situazione, bisogna vedere come
saranno questi futuri contratti; rispetto al fatto di intensificare
l'azione commerciale, se la qualità del prodotto che si offre viene
a diminuire, credo che sarà difficile mettere insieme le due
cose.
Se allacciarsi al metano, ipotesi non di oggi ma dietro l'angolo
a mio avviso, costerà di più, come si fa a conciliare questa
situazione con una necessità di intensificare l'azione commerciale?
Me lo chiedo.
E poi devo dire, rispetto ai risultati che queste politiche
porteranno, che sono nel caso della prima ipotesi aumenti di
capitale sociale fino a 60 miliardi, e se si tiene conto
dell'entità di questa cifra vorrebbe dire per la Regione 30
miliardi pro-quota circa, e nella seconda ipotesi 40 miliardi, con
un inizio di utile da qui a 10 anni, credo che sia una situazione
tragica.
Non vorrei, visto i trascorsi di questa azienda, che anche
queste ipotesi tracciate dalla Mckinsey - che mi sembra si sia
abbondantemente servita di Italgas per portare avanti parte di
queste proposte - siano ancora una volta delle ipotesi sbilanciate,
troppo ottimistiche, tanto che a fronte di una situazione
preventiva che noi delineiamo oggi, siamo costretti da qui a 5 - 10
anni, quando faremo un consuntivo, così come sta succedendo per
tutti questi anni della gestione Digrava, a dire che abbiamo fatto
una previsione che non si è realizzata.
Ci troveremmo in tal caso, così come è già l'impressione nostra
odierna, di fronte ad una situazione che parrebbe non avere
fine.
Quindi chiedo alla Giunta, come dicevo, un approfondimento di
questa questione e prima di provvedere alla ricapitalizzazione
della società stessa di prendere una decisione in un senso o
nell'altro, ma che sia una decisione comunque radicale.
