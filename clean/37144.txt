Classificazione
CONSIGLIO REGIONALE
Attività consiliare d'aula



Oggetto del Consiglio n. 1005 del 11 febbraio 2015 - Resoconto
OGGETTO N. 1005/XIV - Rinvio all'adunanza consiliare dell'11
e 12 marzo 2015 dell'accettazione delle dimissioni rassegnate dai
Consiglieri Marco Viérin dalla carica di Presidente del Consiglio
regionale, David Follien e Andrea Rosset dalla carica di
Vicepresidente del Consiglio regionale, André Lanièce e Fabrizio
Roscio dalla carica di Segretario del Consiglio regionale e loro
sostituzione.
Président
- La parole au collègue Farcoz.
Farcoz (UV)
- Merci Président.
Come ho anticipato nella Conferenza dei Capigruppo poc'anzi, in
quanto maggioranza chiederemmo il rinvio al primo Consiglio utile
di marzo dei punti 4, 5, 6. Credo che il dialogo stia continuando e
pertanto, per costituire l'Ufficio di Presidenza nel rispetto di
tutte le sensibilità politiche all'interno di questo Consiglio,
chiederemmo questo ulteriore rinvio. Grazie.
Presidente
- Ricordo che su questa anticipazione fatta ai
Capigruppo, la Conferenza ha concordato che, anziché parlare uno
contro e uno a favore, su questa proposta parlerà un componente per
gruppo, per 10 minuti come tempo massimo. Su questa proposta chi
chiede la parola? Se nessuno chiede la parola, mi corre l'obbligo
di procedere alla fase di votazione. C'è stata una proposta da
parte della maggioranza...la parola al collega Ferrero, che
ringrazio.
Ferrero (M5S) -
Grazie Presidente.
Vergogna, vergogna e ancora vergogna, in questo Consiglio
regionale! Quando ho sentito il collega Farcoz chiedere un altro
mese di rinvio, pensavo che dietro a lui spuntasse qualcuno che
diceva: "siamo su
Scherzi a parte
", ma ho capito che ormai
non c'è limite a quello che può succedere e che può accadere in
questo Consiglio regionale! Un mese, un altro mese perso e non si
capisce, noi del Movimento Cinque Stelle non riusciamo a capire
perché. Era famosa, è famosa la Valle d'Aosta per il carnevale di
Pont-Saint-Martin, per quello di Verrès, per quello della
Coumba
Freida
, ma adesso c'è un carnevale che sta surclassando tutti
gli altri, ed è il carnevale di piazza Deffeyes! A questo carnevale
partecipano tanti Arlecchino, tanti Pulcinella, ma soprattutto
tante cortigiane. Il corteo sia avvia da una sede di partito
all'altra, schiamazza, si abbraccia in piazza Chanoux, e si fa la
"guerrina" in piazza Deffeyes. Noi non partecipiamo e non
parteciperemo mai a questi teatrini; un teatrino che ha stancato
anche i valdostani, e che, se andate a chiederlo, ha stancato anche
i vostri elettori...una nomina che poteva essere semplicemente
fatta con la proposta da parte di ognuna delle forze politiche, che
è rappresentata in questo Consiglio regionale, di una persona, che
poteva essere tranquillamente votata!
Ma allora che cosa aspettiamo? Noi sinceramente non riusciamo
più a comprenderlo. Scopriamo battute...sappiamo adesso che
esistono partiti che sono votati al Governo, quasi unti da
un'autorità superiore, sentiamo cose strane, sentiamo la parola
"cambiamento" in bocca a politici e questa parola "cambiamento"
nella loro bocca è una bestemmia...dovrebbero astenersi dal dire
questo, perché ormai la gente, sinceramente, se vi guardate
intorno, non ci crede più. Sta venendo però il momento in cui le
maschere cadranno, questo carnevale non potrà durare in eterno. E
non ci sarà travestimento che tenga, per capire chi sta facendo
cosa e dove vuole andare. Noi continueremo la nostra opposizione
soprattutto a questo metodo di Governo, in cui effettivamente non
c'è più una maggioranza, non esiste più un'opposizione, c'è un
Consiglio regionale che è completamente delegittimato e che, se ci
fosse un minimo di dignità, solo con il ritorno alle urne potrebbe
risolvere le questioni. Voteremo, quindi, assolutamente "no" a
questo ulteriore rinvio che è un rinvio che ferisce l'istituzione
del Consiglio regionale, ma ferisce anche nuovamente la fiducia che
i valdostani possono, potranno poi riporre in questa
istituzione.
Presidente
- Grazie collega Ferrero. La parola al collega
Chatrian.
Chatrian (ALPE)
- Sì, grazie Presidente.
Collega Farcoz, lei ci fa una proposta che, a nome del gruppo
ALPE, le dico che è inaccettabile, ma soprattutto indecorosa; non
trovo, non troviamo un aggettivo appropriato che definisca questo
comportamento. Ma lei pensa di scherzare nel momento in cui porta
in aula questa proposta o, per l'ennesima volta, vogliamo
confondere completamente la situazione? In questo momento noi non
confondiamo e non dobbiamo confondere gli assetti di Governo con la
figura del Presidente del Consiglio che deve essere e fungere
unicamente da garante di quest'Assemblea e già la scorsa volta
avevamo annunciato tale differenza.
In seconda battuta, lei dice oggi, in aula, che "il dialogo sta
continuando"...ma che dialogo sta continuando sulla Presidenza del
Consiglio regionale che deve essere il garante di quest'Assemblea?
Mi dica, ci spieghi - e chiederemmo un suo secondo intervento -
qual è il dialogo che si sta continuando sulla figura del garante
di quest'Assemblea...nulla c'entra con le vostre operazioni di
Governo o di ampliamento di Governo!
Seconda considerazione: ma pensate veramente che questa sia una
cosa vostra? Il garante di quest'Assemblea? Noi pensiamo che questo
sia un segnale pessimo e, soprattutto nei confronti dei cittadini,
è una posizione irresponsabile. Ruolo, come avevo detto lo scorso
Consiglio, ruolo che dal nostro punto di vista deve tornare a dare
dignità a quest'Assemblea, non confondiamo i piani di Governo, di
maggioranza, di allargamenti o di "stampelle" varie! Stiamo
discutendo del garante di quest'Assemblea.
Noi quindi non voteremo il rinvio, e soprattutto ci spiegate la
motivazione di rinviare ancora di un mese la figura del garante,
dimissionario ormai da tre settimane? Grazie!
Presidente
- La parola al collega Borrello.
Borrello (SA)
- Grazie Presidente. Buongiorno a
tutti.
Un piccolo intervento per contribuire al dibattito politico che
stiamo affrontando in questa mattinata. Nel ringraziare il collega
Farcoz per l'intervento che ha fatto a nome della maggioranza,
faccio solo due considerazioni di carattere generale. Innanzitutto
bisogna dire, per onestà intellettuale, che l'Ufficio di
Presidenza, qualora venga accettata questa pregiudiziale sospensiva
ai sensi dell'articolo 61 del nostro Regolamento, rimane in carica
per quanto riguarda le attività e le funzioni allo stesso
attribuite, quindi non è che c'è uno scoperto dal punto di vista
istituzionale. Il discorso è semplice: c'è un confronto politico in
atto per andare a definire un quadro politico e amministrativo
volto a dare stabilità all'azione di governo, per dare nuove
prospettive alla Regione. Questo è un ragionamento politico -
l'abbiamo detto chiaramente, alla luce del sole - con un confronto
che si sta attuando.
Noi, per questi motivi, riconoscendo l'importanza di questa
istituzione, quindi della totalità dell'Ufficio di Presidenza, che
se pur vero è importante dal punto di vista dell'azione
istituzionale, è altrettanto vero che rappresenta le diverse
sensibilità delle forze politiche presenti all'interno del
Consiglio regionale, noi riteniamo che questo sia un passaggio
importante, e auspichiamo una larga condivisione sui colleghi che
andranno a interpretare questo ruolo all'interno dell'Ufficio di
Presidenza. È pertanto per questi motivi che noi riteniamo
ragionevole richiedervi un rinvio che poniamo all'attenzione della
Presidenza del Consiglio ai sensi dell'articolo 61 del nostro
Regolamento.
Presidente
- Altri? Ricordo che mancano i gruppi dell'UVP
e del PD-Sinistra VdA. Non ci sono altri che chiedono la parola? Se
non viene chiesta la parola, dobbiamo procedere alla votazione. Chi
chiede la parola? C'è la richiesta dell'UVP...la parola al collega
Laurent Viérin.
Viérin L. (UVP)
- In realtà aspettavamo un intervento di
tutte le forze politiche...
Alcune considerazioni a nome dell'UVP. Intanto crediamo che
questa vicenda sia una vicenda imbarazzante, imbarazzante per le
istituzioni e imbarazzante per noi eletti. Noi avevamo già espresso
nell'ultima seduta la nostra contrarietà al rinvio, perché sapevamo
benissimo che dopo 15 giorni nulla sarebbe cambiato, e abbiamo
anche vagamente l'impressione che ci sia semplicemente la volontà
di rimandare questa vicenda a data da destinarsi. Quindi, dopo aver
avuto in questi mesi lo spettacolo indecoroso di una crisi che ha
visto per 70 giorni la Valle d'Aosta senza Governo, oggi siamo di
nuovo in una
impasse
creata dalla maggioranza stessa, questo
vogliamo ricordarlo, anche se qualcuno, qui, in quest'aula,
vorrebbe far ricadere le colpe su tutte le forze politiche in modo
incomprensibile, ma questa è un'ennesima crisi della maggioranza! E
siamo, da un mese, senza Presidente del Consiglio per una vicenda
che è tutta della maggioranza, e che qualcuno, però, vorrebbe
confondere con altre vicende.
Allora noi prendiamo atto di questa
impasse
, e anche oggi
noi manifestiamo la nostra contrarietà al rinvio, ma per il
semplice motivo che l'immagine che esce da questa istituzione non è
un'immagine che è all'altezza della situazione, e poi dà
chiaramente spazio a chi forse ha degli approcci un po' più forti
nei confronti dei messaggi che si vogliono lanciare. Allora, al di
là della vicenda imbarazzante, è anche una vicenda che voi della
maggioranza state gestendo in modo, secondo noi, goffo, perché è un
segno evidente - e qui tutti l'abbiamo capito, anche la comunità -
che la maggioranza non ha i numeri per eleggere un Presidente del
Consiglio, perché se per due volte in questa legislatura voi avete
deciso, malgrado l'appello delle opposizioni ad un dialogo e
soprattutto ad un confronto su quell'argomento, sui temi
istituzionali e sulla condivisione di una figura del Presidente del
Consiglio...per due volte, questa maggioranza, anche se l'elezione
non è arrivata subito proprio perché i numeri già non c'erano sin
dall'inizio di questa legislatura, ha deciso, già all'epoca, di
eleggere un Presidente, utilizzando o considerando questa casella
come fonte di equilibri politici, che è una posizione anche
legittima, anche se noi abbiamo una visione diversa.
Dopo le dimissioni del Presidente Marco Viérin, noi siamo qui,
in quest'aula, a sentire che c'è un percorso, che ci si sta
parlando, ma dalla scorsa riunione del Consiglio Valle, dove
chiaramente era stata portata all'interno delle istituzioni questa
vicenda, non è stata fatta nessuna riunione, se non una Conferenza
dei Capigruppo, questa mattina alle 9,15. Altri tavoli stanno
discutendo di altre questioni, ma noi abbiamo sempre detto - e lo
ribadiamo oggi - che la Presidenza del Consiglio è una vicenda di
quest'aula, è dall'inizio della legislatura che lo diciamo, lo
rivendichiamo ancora oggi, che tutte le forze politiche vanno
coinvolte in una discussione che deve eventualmente portare ad una
sintesi. Se non porta a una sintesi, come noi abbiamo chiaramente
percepito, perché se non si fanno degli incontri e se non si fanno
dei dialoghi all'interno di quest'aula, diventa difficile poi
arrivare al giorno del Consiglio e dire: "ma abbiamo delle
proposte"... beh, significa che la maggioranza dovrebbe avere la
forza - ma indubbiamente non ce l'ha - di eleggere un proprio
Presidente del Consiglio! Almeno noi supereremmo questo stallo che
effettivamente sta diventando imbarazzante per tutti.
Allora, noi crediamo che questo rinvio sia un ennesimo messaggio
negativo che esce da quest'aula e che chiaramente poi allontana la
gente dalla politica, perché trasmette messaggi che sono negativi e
bisogna avere il coraggio di guardare in faccia la realtà, di dire
che questa maggioranza non c'è più. È stato decretato qualche mese
fa, in quest'aula, dal Presidente, quando ha detto che c'erano
delle difficoltà e che da un punto di vista numerico questo era
effettivamente oggettivo come fatto, come impossibilità di lavorare
e di continuare ad andare avanti. In questo momento questo è ancora
più evidente, perché se non si riesce come maggioranza a esprimere
un Presidente del Consiglio che, appunto, è stato ricordato, non è
neanche una figura che ha ruoli di Governo, che quindi dovrebbe
essere il garante e l'arbitro di tutti...ma in questi mesi a Roma
si sono fatte tante discussioni sulla questione della differenza
fra il Governo, fra quello che è un ruolo di garanzia, che siano
poi Presidenti di Camera e Senato, del Presidente della
Repubblica...qui qualcuno continua invece a voler considerare
questo come un'altra vicenda.
Noi vorremmo quindi ricordare a quest'aula la verità: che la
maggioranza non è in grado di eleggere un Presidente e che
purtroppo questa
impasse
non è di semplice soluzione.
Soprattutto noi vi ricordiamo di essere contrari sia al rinvio e
sia anche al rinvio con un lasso di tempo temporale che voi avete
citato, perché l'immagine effettivamente è un'immagine che non è
all'altezza delle istituzioni che rappresentiamo.
Concludendo vi chiediamo, come forza di opposizione, di
eleggervi un Presidente del Consiglio se ne avete i numeri o
altrimenti di decretare la fine di questa maggioranza, perché
questa è la realtà che, ancora una volta, emerge da questa
impasse
che voi avete creato, per una vicenda che è tutta
interna alla maggioranza. E vi chiediamo anche di non tirare
l'opposizione all'interno di questa responsabilità, perché le
opposizioni non hanno responsabilità in questa vicenda. Le
opposizioni, anche con sfumature diverse, nei mesi hanno sempre
espresso una posizione che è quella di voler arrivare ad una
condivisione almeno su quella figura, ma, anche questa volta, visto
che avete già messo un mese per non esprimere questa volontà,
significa che voi considerate questo ruolo del Presidente del
Consiglio come parte organica di una maggioranza, e soprattutto
vorreste che qualcuno probabilmente andasse a supplire alle
mancanze numeriche che voi avete in cambio di altre questioni,
soprattutto di una figura che noi non consideriamo in questa
misura.
Questo per dire che saremo e siamo contrari a questo rinvio e ci
auspichiamo che a breve voi riusciate a uscire da questa
impasse
. Grazie.
Presidente
- Grazie collega. La parola al collega
Donzel.
Donzel (PD-SIN.VDA)
- Grazie Presidente.
La posizione del nostro gruppo non è cambiata rispetto a 15
giorni fa, ed è importante che magari la specifichiamo, perché
tutti diciamo che dobbiamo distinguere molto i piani nazionali, i
piani locali dalla vicenda del Presidente del Consiglio, e poi è
sempre la buona occasione per fare un
potpourri
di tutto e
confondere le idee rispetto alla nostra posizione su questa singola
questione.
Noi abbiamo maturato un'idea di rinvio, nello scorso Consiglio
regionale, non perché vogliamo in qualche modo togliere le castagne
dal fuoco alla maggioranza, è evidente che è la maggioranza che è
responsabile di aver sbagliato sin dall'inizio di questa
legislatura il percorso di gestione di quest'aula; questo è un
fatto agli occhi di tutti: bisognava iniziare in modo profondamente
diverso questa legislatura. Però è anche vero, quando si fa
dell'ironia su quelle forze politiche - riferendosi al Segretario
del Partito Democratico della Valle d'Aosta - che sono forze che
aspirano a governare, che abbiamo fatto un grosso percorso di
aspirazione al Governo, ma poi qualcuno a un certo punto ha detto:
"no, è una forza che governa solo da sola con sé stessa". Noi
auspichiamo che queste forze raggiungano prima o poi i 18
Consiglieri, però, nel mentre, devono dirci se la loro logica è
solo quella di balcanizzare il Consiglio regionale o è quella di
dare delle risposte ai cittadini. Allora, noi non siamo stati mai
entusiasti dei dialoghi se questi non portano frutti concreti,
leggi, riforme, cambiamenti, tant'è che abbiamo anche espresso
riserva sulla permanenza del gruppo del Partito Democratico ad
alcuni tavoli, e ribadisco che, se non si sbloccherà al più presto
la situazione del Casinò, per quanto ci riguarda noi saluteremo la
task force
. Quindi siamo molto chiari su queste cose.
Vogliamo il cambiamento e non pensiamo che in questo momento la
nostra azione, che magari a qualcuno non piace a livello nazionale,
regionale, comunale, dovunque sia, non sia ispirata ad altro che a
cambiare situazioni statiche esistenti che non vanno bene a noi.
Qualcuno vuole un altro cambiamento? Ci dica quale...noi siamo a
disposizione di aiutare altri per andare al Governo, altri ci hanno
sbattuto la porta in faccia, sia a livello nazionale, sia a livello
regionale, quindi è un po' difficile immaginare di governare tutta
in solitaria. Quella è un'antidemocrazia che non vogliamo, anzi,
che molti che hanno conosciuto una certa storia come la mia, hanno
rifiutato la logica del partito unico al Governo; hanno accettato
la logica delle democrazie dove ci si mette insieme, alle volte è
anche difficile da capire, come succede per esempio in Grecia, dove
anche chi ha certi numeri deve fare delle scelte.
Quindi è chiaro che noi assumiamo in quest'aula una posizione
che è di opposizione, e lo dimostreremo come sempre; l'abbiamo
dimostrato in questi giorni nella posizione per esempio sul
progetto
École VdA
, dove l'unico gruppo consiliare che ha
avuto qualcosa da dire su un fallimentare progetto regionale è
stato il PD-Sinistra VdA, quindi noi non prendiamo lezioni di
opposizione in termini di linguaggi aggressivi. È chiaro che siamo
assolutamente scontenti di questo Consiglio regionale, del modo di
gestire i rapporti in questo Consiglio regionale, del modo in cui
persino non riusciamo a gestire una piccola Capigruppo, ormai è una
situazione molto delicata. Ci sono stati quelli che dicono che è
un'eventualità non remota quella che si possa ricorrere alle
urne...ma non ci siamo tirati indietro quando l'opposizione doveva
dire: "ecco qui le firme dei Consiglieri regionali"...altri hanno
espresso riserve in questo senso! Ci mettano la faccia, quelli lì
che hanno detto: "no, noi non le vogliamo le elezioni anticipate"
dalle file dell'opposizione! Ci mettano la faccia quando l'hanno
detto! Io non ho dimenticato questi passaggi. Allora, se non voglio
essere ostaggio di un Consiglio regionale, in cui sono tenuto in
ostaggio nell'opposizione, e dall'altra parte c'è una maggioranza
incapace di dare le risposte ai cittadini valdostani... La figura
del Presidente del Consiglio è una figura che non doveva essere
inquinata da altre discussioni e quant'altro. Però, prima di
pronunciare parole durissime in quest'aula, ne è passata di acqua
sotto i ponti, ah, se ne è passata...sono passati mesi e mesi!
Allora, se volevamo fare un'azione dura ne avevamo di tempo per
ricordare a Marco Viérin che doveva dare queste benedette
dimissioni! Quindi non è un 15 giorni o un 20 giorni, ma è: che
idea abbiamo? Abbiamo un'idea di gestione dell'aula del Consiglio
regionale più civile, più in grado di far fare opposizione dura e
maggioranza, o abbiamo semplicemente l'idea di nuovi ribaltoni e di
capovolgimenti? Quali sono i numeri? Quali sono le forze in campo,
qual è l'idea? Qual è il progetto? Se non c'è, è bene che ci
pensiamo, perché o si trova la soluzione intorno alla Presidenza
del Consiglio, o davvero non ci sarà altra soluzione che le urne,
non è che ci sia altro da fare! Ma allora quelli che hanno detto:
"non vogliamo le elezioni" si prendono la responsabilità di dire
adesso che hanno cambiato idea e firmino il foglio! È chiaro?
Noi, quindi, siamo molto sereni nel rinnovare il voto del
rinvio, perché vogliamo che la maggioranza, responsabile di questo
disastro, abbia qualche idea, perché altrimenti io non accetto
l'idea che qualcuno ha qui e ha proposto qui di dire: "buttiamo lì
dei nomi ed eleggiamo il Presidente del Consiglio". Ma come? Il
Presidente del Consiglio è eletto da franchi tiratori? Eh no, eh,
io non ci sto! Io non voglio che ci sia un nome eletto da franchi
tiratori. Qui ci si mette la faccia e si elegge il Presidente del
Consiglio, sennò si va a casa!
Presidente
- Grazie collega. Altri? Hanno parlato tutti i
rappresentanti di ogni gruppo, quindi si procede alla votazione. La
votazione è aperta. La votazione è chiusa.
Presenti: 35
Votanti: 35
Favorevoli: 21
Contrari: 14
Il Consiglio approva la richiesta di rinvio al primo Consiglio
di marzo dei punti 4, 5 e 6.
Punto 6.01 all'ordine del giorno.
