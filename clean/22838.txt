Classificazione
BILANCIO E CONTABILITA' REGIONALE



Oggetto del Consiglio n. 2271 del 9 novembre 2006 - Resoconto
OGGETTO N. 2271/XII - Disegno di legge: "Primo provvedimento
di variazione al bilancio di previsione della Regione per l'anno
finanziario 2006 e a quello pluriennale per il triennio
2006/2008".
Articolo 1
(Autorizzazioni di maggiori o minori spese recate da leggi
regionali)
1. Le autorizzazioni di spesa recate dalle leggi regionali,
ivi comprese le leggi regionali 19 dicembre 2005, n. 34 (Legge
finanziaria per gli anni 2006/2008), e 3 agosto 2006, n. 15
(Assestamento del bilancio di previsione per l'anno finanziario
2006, modificazioni a disposizioni legislative, variazione al
bilancio di previsione per l'anno finanziario 2006), sono
modificate, per gli anni 2006 e 2007, nelle misure indicate
nell'allegato A.
Articolo 2
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2006 e di quello per il triennio 2006/2008 sono
apportate le seguenti variazioni come indicate, in diminuzione,
nell'allegato B e, in aumento, nell'allegato C:
a) in diminuzione:
anno 2006 competenza euro 5.621.101,00
cassa euro 2.037.794,00
anno 2007 competenza euro 30.000,00;
b) in aumento:
anno 2006 competenza euro 5.621.101,00
cassa euro 2.037.794,00
anno 2007 competenza euro 30.000,00.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati
(Omissis)
Presidente
- La parola al relatore, Consigliere
Vicquéry.
Vicquéry (UV)
- Prendo atto del concetto di coerenza e di
urgenza espresso dalla collega Squarzino, lo registriamo per il
futuro, perché, nel momento in cui si chiede al Consiglio di
discutere un argomento realmente urgente, perché siamo a fine anno
finanziario e le variazioni di bilancio devono entrare in vigore
prima della fine del mese di novembre, prendiamo atto che la
posizione del gruppo "Arcobaleno" è di rifiuto di collaborazione.
Ne terremo conto per il futuro, perché il concetto di urgenza anche
su iscrizione di mozioni, risoluzioni od ordini del giorno seguirà
questa ferrea logica.
Vengo alla relazione. Le variazioni più rilevanti in aumento si
riferiscono al settore sviluppo economico e riguardano: euro 2,6
milioni nell'ambito del Piano di sviluppo rurale 2000-2006 per lo
sviluppo e il miglioramento delle infrastrutture; euro 1,5 milioni
nell'ambito del programma "Interventi promozionali per il turismo"
per il finanziamento di contributi finalizzati allo sviluppo e alla
riqualificazione di impianti a fune, nonché di infrastrutture e
dotazioni connesse. Le variazioni in diminuzione riguardano: euro
1,6 milioni nel programma "Programmi comunitari cofinanziati"; euro
800mila nel programma "Interventi promozionali per il turismo"
nell'ambito dei finanziamenti per gli investimenti relativi al
settore delle strutture golfistiche, in quanto non è stata
completata alcuna procedura di finanziamento; euro 770mila nel
programma "Zootecnia", in relazione alla diminuzione dei capi di
bestiame e degli allevamenti inerenti alle rassegne zootecniche e
del calo di adesioni al programma di tutela assicurativa del
bestiame; euro 691mila nel programma "Interventi nel settore dei
trasporti" nell'ambito degli interventi per la realizzazione del
collegamento ferroviario tranviario Cogne-Charemoz-Plan Praz, in
quanto non se ne prevede l'utilizzo nel corso del 2006.
Rispetto al Piano di sviluppo rurale, va detto che le misure
cofinanziate si riferiscono sostanzialmente all'indennità
compensativa, all'agroambiente, ai giovani agricoltori e alla
forestazione e sono alimentate in misura uguale dalle Regioni,
dallo Stato e dall'Unione europea. Negli ultimi anni si è assistito
ad una graduale diminuzione degli stanziamenti sul bilancio
regionale da circa 5 milioni di euro fino a 1,9 milioni di euro
iscritti al bilancio 2006, ciò in virtù del fatto che, rispetto
alle previsionali di spesa inserite in fase di predisposizione del
Piano di sviluppo rurale 2000-2006, i fondi ancora disponibili per
la Valle d'Aosta sono risultati sufficienti per coprire l'intera
indennità compensativa all'agroambiente senza dover ricorrere alla
quota regionale. Si tratta - mi si passi il termine - di una sorta
di certificazione di buona condotta amministrativa rilasciata
all'Amministrazione regionale, che permette di ridurre le spese
correnti, incrementare di ben 2.442.350 euro per spese di
investimento che verranno utilizzate per finanziare pratiche
giacenti inserite in graduatoria per la costruzione e la
sistemazione di fabbricati rurali e alpeggi, nonché le richieste
dei consorzi di miglioramento fondiario per la costruzione di opere
irrigue.
Per quanto concerne gli interventi promozionali per il turismo,
l'aumento sarà destinato al finanziamento di impianti funiviari e
precisamente: la revisione ventennale della seggiovia di
Champorcher per 400mila euro, la cabinovia di La Thuile per
3.150.000 euro e la revisione generale della seggiovia di Leissé di
Pila per 2 milioni di euro.
Presidente
- È aperta la discussione generale.
La parola al Consigliere Sandri.
Sandri (GV-DS-PSE)
- Non posso che prendere atto con
soddisfazione della buona amministrazione testè illustrata dal
collega Vicquéry: facciamo veramente una bella figura a dimostrare
questa volontà amministrativa, soprattutto laddove prendiamo atto
che per un altro anno, almeno per tutto il 2006, non si prevede
l'utilizzo del mitico collegamento ferroviario tranviario
Cogne-Charemoz-Plan Praz; abbiamo risparmiato altri 700mila
euro!
Spero che questo dato faccia ulteriormente riflettere chi di
dovere, nel senso che un'opera di collegamento così veloce e rapido
che riesce a sfiorare i 30 km/h, grosso modo come quel trenino che
gira in Piazza Narbonne ad Aosta, in un cunicolo molto stretto e
umido tanto che chi uscirà d'inverno, se non ha la tuta da
sciatore, si troverà ghiacciato dalla testa ai piedi, credo sia un
bel segnale di voler continuare a risparmiare questi soldi per il
resto di tale secolo e intitolare quella opera così com'è come
"Museo delle cose inutili". Si scelga poi chi si vuole per
intitolarla dal punto di vista del nome e cognome, vi è una vasta
scelta di nomi che si potrebbero mettere degni di questo titolo! Al
di là delle "blaghe"... sicuramente investire nel settore delle
funivie tali soldi, credo sia una cosa positiva, per cui penso che
questa sia una parte del disegno di legge sicuramente da
approvare.
Presidente
-La parola alla Consigliera Squarzino
Secondina.
Squarzino (Arc-VA)
- Una premessa al Presidente della II
Commissione, nonché Capogruppo dell'"Union": credo che lei abbia
preso un abbaglio, nel senso che chiaramente vi è una prassi
diversa che vi è in questo Consiglio anche da parte
dell'opposizione e della maggioranza... una prassi diversa dei
disegni di legge rispetto a risoluzioni iscritte all'ultimo
momento. Sono due prassi diverse: le risoluzioni vengono per prassi
normale... abbiamo sempre votato a favore anche di quelle che non
ci piacevano perché questo risponde a un concetto di democrazia, il
disegno di legge è una cosa diversa.
L'ho già ricordato prima: in questo disegno di legge non vi
erano neanche problemi urgenti, o audizioni di fare, o non avevamo
il tempo di affrontare tutte le questioni messe sul tappeto, o
abbiamo dovuto affrontare altre questioni prima di entrare nel
merito di questi contenuti. Qui il problema era un altro: era per
alcuni delle beghe interne alla maggioranza, per altri
un'interpretazione non corretta del Regolamento, ma erano questioni
che nulla avevano a che fare con l'Amministrazione e con la
discussione e con l'approvazione di leggi; questo è il motivo per
cui abbiamo detto "no" all'iscrizione in questo Consiglio. Vorrei
che fosse chiaro che sappiamo distinguere quelli che sono atti di
democrazia da atti che sono la conseguenza di errori o di
beghe.
Rispetto al contenuto, abbiamo votato contro il bilancio della
Regione, di cui queste sono solo delle variazioni, per cui non
entro neanche nel merito di cosa aumenta e di cosa diminuisce, nel
senso che questo è un piccolo ritocco a una programmazione generale
che non abbiamo votato e su cui non siamo d'accordo. Il nostro
giudizio negativo quindi continua anche su questi piccoli ritocchi
di un bilancio più generale.
Si dà atto che dalle ore 12,20 presiede il Vicepresidente
Lanièce.
Presidente
- Se non vi sono Consiglieri che intendono
prendere la parola, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Credo che la relazione del Presidente
della II Commissione sia stata più che esaustiva, il mio intervento
è solo per dare un giusto riconoscimento al lavoro fatto e al senso
di responsabilità dimostrato dalla II Commissione e dal suo
Presidente, che ha dato modo al Consiglio di prendere atto di
questa variazione, di prendere atto dell'urgenza, quindi ancora
grazie.
Si dà atto che dalle ore 12,23 riassume la Presidenza il
Presidente Perron.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 2:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 3:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'allegato A:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'allegato B:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- Pongo in votazione l'allegato C:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per dichiarazione di voto.
Marguerettaz (UV)
- Questa volta prendo la parola per
ringraziare il Consiglio e la sensibilità dei Consiglieri, che
hanno voluto apprezzare la variazione e anche coloro che hanno
permesso la discussione, quindi grazie alla maggioranza, ma anche a
quelle componenti della minoranza particolarmente responsabili.
Presidente
- Pongo in votazione il disegno di legge nel
suo complesso:
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Ferraris, Fiou, Fontana Carmela, Sandri)
Il Consiglio approva.
