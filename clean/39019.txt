Classificazione
ASSISTENZA SOCIALE



Oggetto del Consiglio n. 2373 del 5 ottobre 2016 - Resoconto
OGGETTO N. 2373/XIV - Interpellanza: "Adozione di ulteriori
misure per la prevenzione e il contrasto del gioco d'azzardo
patologico".
Rosset (Presidente) -
Punto n. 11 all'ordine del giorno.
Ha chiesto la parola il consigliere Bertin, ne ha facoltà.
Bertin (ALPE) -
Ritorniamo sulla questione del gioco
d'azzardo patologico, un fenomeno che è in continuo aumento, in
particolare nella nostra regione. Il Consiglio regionale nel 2015
aveva approvato una legge per il contrasto di questo fenomeno
preoccupante, che ha effetti sociali piuttosto significativi e
gravi.
È un argomento importante che va seguito con la massima
attenzione. In Valle d'Aosta questo fenomeno si sta, come in altre
parti d'Italia, acuendo sempre di più, in particolare nelle giovani
generazioni, come peraltro sottolineato anche dai responsabili del
Serd, i quali segnalano che nell'ultimo anno c'è stato un aumento
significativo di utenti minorenni. In generale, si stima per la
Valle d'Aosta una spesa media di circa 1000 euro all'anno per
persona nel gioco legalizzato.
Essendo questa patologia un fenomeno in continuo aumento,
volevamo sapere qual era lo stato di attuazione di questa legge e
in particolare se c'erano stati i controlli, quali sono stati i
risultati e i primi effetti della normativa. Il numero di macchine
slot
nei bar sono aumentati in seguito a questa legge o
meno? In generale quali sono gli effetti di questa legge e il suo
stato di attuazione? Abbiamo visto, tra le varie delibere, anche
quella riguardo al marchio per gli esercizi commerciali "Slot free"
e volevamo capire a che punto era l'applicazione di questa legge.
Anche in funzione della gravità che sta assumendo questo fenomeno,
se è intenzione del Governo regionale prendere ulteriori
provvedimenti per contrastarlo.
Presidente -
Ha chiesto la parola l'assessore Viérin, ne
ha facoltà.
Viérin L. (UVP) -
La prima domanda: "se si sia dato corso
alla piena applicazione della legge e, in particolare, se sia a
conoscenza delle risultanze dei controlli effettuati dai Comuni
finalizzati alla verifica del rispetto delle prescrizioni di
legge". Si ricorda che l'Assessorato in questo senso ha rispettato
tutte le previsioni di legge, la cui applicazione era in capo al
nostro assessorato e all'azienda USL, per il tramite di una
sinergia. Tutte le azioni previste sono state sviluppate. Ricordo,
da ultimo, l'organizzazione del corso di formazione obbligatoria
per i gestori delle sale da gioco e degli spazi per il gioco,
organizzato dall'assessorato in collaborazione con l'azienda USL,
in particolare con il Serd, con la Chambre valdôtaine e con la
Confcommercio Valle d'Aosta, che avrà inizio il 13 ottobre per
quattro giornate di formazione da concludersi entro il mese di
dicembre.
Per quanto riguarda la questione delle risultanze dei controlli,
attraverso l'Agenzia delle dogane e dei monopoli sono stati censiti
gli esercenti valdostani che ospitano nei loro esercizi commerciali
le apparecchiature per il divertimento: sono 209 esercenti di tipo
A (bar, tabaccherie, ristoranti, eccetera) e nove esercenti di tipo
B, cioè le vere e proprie sale da gioco. Le apparecchiature sono
distribuite in 41 comuni valdostani: 68 esercizi si trovano nel
comune di Aosta e 83 in altri otto comuni.
A proposito dell'espletamento dei controlli, il 18 luglio ho
inviato una nota a mia firma ai sindaci dei Comuni valdostani, per
sensibilizzarli sulla problematica e richiamare l'attenzione sugli
adempimenti che la legge regionale pone a carico dei Comuni stessi.
Quindi si sta lavorando attraverso questo sollecito, per andare
nella direzione di quello che si deve fare sull'osservanza delle
previsioni.
Sul secondo punto, "se, visto l'acuirsi del fenomeno in
questione, si intendano porre in essere ulteriori specifiche azioni
di prevenzione e contrasto del gioco d'azzardo patologico", la
risposta è sì. Stiamo aspettando la parte di ulteriore
finanziamento, in esecuzione della delibera n. 823 del 2016, che
concerne l'approvazione del piano integrato per il contrasto, la
prevenzione e la riduzione del rischio del gioco. Attraverso
l'utilizzo di questo finanziamento, abbiamo già predisposto un
piano di azione assieme all'azienda USL, azioni e attività da
finanziare con questo contributo statale derivante dal riparto del
fondo per il gioco d'azzardo patologico. Questo piano prevede una
serie di azioni che qui vi dettaglierò. Sono degli interventi che
noi metteremo in campo nei prossimi dodici mesi. Si parte dalla
costituzione di un tavolo tecnico aziendale, costituito dai
rappresentanti dei soggetti pubblici o privati che si occupano
direttamente o indirettamente del gioco d'azzardo patologico; di
uno studio regionale inerente il fenomeno del gioco d'azzardo
patologico e delle sue caratteristiche: questo in collaborazione
con l'Università della Valle d'Aosta, fino alla costituzione di un
vero e proprio osservatorio epidemiologico dedicato al gioco
d'azzardo patologico; azioni formative che comprendono gli
interventi rivolti ai commercianti, di cui abbiamo parlato in
precedenza; azioni di informazione rivolte alla popolazione in
generale, attraverso l'azienda, in particolare il Serd, con la
collaborazione degli operatori delle comunità terapeutiche, delle
associazioni di volontariato, degli enti pubblici e privati, che
vanno da una serie di incontri a tema nei centri di aggregazione
come le biblioteche, i centri commerciali, i locali da ballo,
cineforum, iniziative culturali e altre iniziative che si stanno
elaborando nel gruppo di lavoro; azioni di informazione rivolte
alla popolazione a rischio (giovani, disoccupati, pensionati) da
effettuarsi nei luoghi consueti di aggregazione (parrocchie,
palestre e altri luoghi di ritrovo); altre azioni di prevenzione
dei comportamenti a rischio, integrate con gli altri programmi
formativi già messi in atto dal Serd negli istituti scolastici,
anche con riguardo alla fascia di età dei più piccoli, quindi in
collaborazione con il mondo della scuola; organizzazione da parte
del Serd di uno specifico servizio di accoglienza, diagnosi, cura e
riabilitazione del gioco d'azzardo, secondo un definito percorso
diagnostico assistenziale che, con la collaborazione di tutti gli
enti pubblici e privati interessati, può in qualche modo andare
dalla presa in carico fino alla dismissione dei casi; l'attivazione
di un numero verde del gioco d'azzardo, attraverso un servizio di
operatori formati
ad hoc
; infine, lo sviluppo di nuove
modalità di comunicazione, attraverso un progetto di auto mutuo
aiuto
on line
, un sito
web
aziendale e un canale
Youtube
dedicato al gioco.
Questo è l'insieme dei nove punti che formano il piano d'azione
che abbiamo presentato per accedere a questa parte di finanziamento
statale organico. Queste azioni sono nate all'interno del comitato
che prevede la presenza di tutti gli organi istituzionali e che poi
è stato elaborato nella parte operativa anche e soprattutto dagli
esperti e dai tecnici nei suoi contenuti. È da sottolineare che in
un recente incontro ci siamo ritrovati con le associazioni che si
dedicano al problema, in particolare con quella che aveva risposto
al bando dell'assessorato e che si occupa, assieme ad altri attori,
di quella parte di sviluppo più organica e che arriva più in
profondità nell'affrontare tale problematica, su cui bisogna tenere
l'attenzione alta e che è la parte importante del progetto che si
metterà in campo. Dal punto di vista dello sviluppo, nelle prossime
settimane ci sarà la codificazione dei punti che sono stati citati,
i quali saranno poi presentati in modo organico per dare gambe, al
di là del pezzo che già parte la settimana prossima, a un progetto
organico per contrastare questo problema.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Dal mero punto di vista burocratico e
formale, l'applicazione della legge del 2015 si sta attuando: i
tempi sono stati lunghi e al momento, da quanto abbiamo capito, vi
è una panoramica soltanto sulla questione in Valle d'Aosta. È
importante capire poi gli effetti di questa legge, se ne produce di
positivi o negativi, e soprattutto c'è da sollecitare i Comuni
affinché facciano i controlli, perché le leggi senza un controllo
rischiano di essere inutili. Bisogna fare i controlli, i
regolamenti e dare effettiva attuazione a questa legge, al di là
dell'aspetto strettamente burocratico che è già stato assolto.
Mi auguro che quanto prima sia colta l'occasione del
finanziamento statale e che i nove punti siano attuati in maniera
rapida, senza aspettare, come è successo per questa legge che ha
avuto dei tempi di messa in moto estremamente lunghi. È un fenomeno
che in realtà si sta muovendo molto rapidamente e a cui bisogna
rispondere in tempi rapidi.
Tra l'altro, come lei evidenziava, ci sarà anche un osservatorio
sul fenomeno, importante anche per monitorare gli effetti di questa
legge e magari intervenire per modificare le funzioni e gli
effetti. Per il momento, mancano ancora i dati per poter fare una
valutazione sulla questione, che sarebbe importante avere al più
presto per capire se questa legge è efficace oppure no e
intervenire di conseguenza, anche sugli aspetti preventivi. Questa
settimana si è anche discusso delle questioni legate alla
pubblicità indiretta del gioco d'azzardo, legata alle vincite che
creano enormi aspettative e generano nelle persone forse meno
preparate la voglia di giocare con la sorte e di vincere
qualcosa.
Un fenomeno complesso che va tenuto sotto controllo e che non va
minimizzato, perché gli effetti sociali sono molto gravi e
riguardano trasversalmente tutta la società, giovani e vecchi,
indipendentemente dallo stato sociale. È un fenomeno che va tenuto
sotto controllo. Ritorneremo più avanti su questa questione e ci
auguriamo al più presto che queste ulteriori iniziative vengano
attuate.
Concludo rivolgendomi al Presidente del Consiglio. Ho
praticamente illustrato l'interpellanza da solo, perché il
responsabile non era in aula. Io non avevo fretta e potevamo
rinviarla a quando l'Assessore fosse stato presente: la invito a
tenere in considerazione l'ordine del giorno. Io non so chi
risponde, non ci avevo fatto caso: praticamente ho illustrato
l'interpellanza a me stesso e a chi era interessato. La invito a
stare un po' più attento.
