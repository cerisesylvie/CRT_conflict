Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1276 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1276/X Ritardi da parte del laboratorio nell'eseguire
i prelievi per le analisi del latte. (Interrogazione)
Interrogazione Verificati i notevoli ritardi, da parte del
laboratorio del latte, nell'eseguire i prelievi del latte volti a
stabilire i caratteri microbiologici e batteriologici dello
stesso;
Preso atto che tali ritardi provocano effetti negativi sulla
qualità della produzione lattierocasearia, e conseguentemente
sull'andamento del mercato;
Tenuto conto che, a quanto risulta, i prelievi suddetti, in caso
di richiesta urgente dei produttori, non vengono eseguiti
tempestivamente, così come con notevole ritardo vengono consegnati
i relativi esiti degli esami;
il sottoscritto Consigliere regionale
Interroga
l'Assessore competente per conoscere:
1) se quanto detto in premessa corrisponde al vero;
2) i motivi di tali ritardi;
3) come intende l'Amministrazione regionale ovviare a tali
incresciosi ritardi;
4) se non sia il caso di prevedere la trasmissione degli esiti
di laboratorio tramite fax o telegramma onde accelerare i tempi di
consegna dei risultati.
F.to: Lanièce
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Sono un po' sorpreso del contenuto di questa
interrogazione, in quanto dal riscontro che ho chiesto ed ottenuto
dall'ufficio e dal laboratorio non emergono questi ritardi. Se il
Consigliere Lanièce ha dei riscontri o dei dati precisi, gli sarò
grato se vorrà farmeli avere.
Voglio precisare che non risultano al sottoscritto dei ritardi,
in quanto dal prospetto che mi è stato fornito emerge come le
analisi di routine mensili, che sono fatte sulla base di un
programma predeterminato dal laboratorio, sono state rispettate,
salvo qualche eccezione - direi una eccezione - in cui non è stato
possibile procedere trattandosi non di una analisi routinaria, ma
di una richiesta di intervento di urgenza da parte del Caseificio
di Morgex, a cui non è stato possibile dare risposta in quanto la
stessa non era stata preventivamente concordata.
Quindi c'è stato il rispetto dei programmi per quanto riguarda
le analisi di routine; per quanto riguarda le richieste di
intervento urgente il laboratorio ha sempre risposto puntualmente,
e provvedendo direttamente al prelievo, e eseguendo le analisi
sulla base di prelievi fatti direttamente dai caseifici, qualora
questi fossero stati concordati con il laboratorio.
Anche per quanto riguarda il discorso dell'invio dei risultati,
sono anni ormai che i risultati vengono inviati tramite fax
(evidentemente ai caseifici che dispongono di fax) e sono
disponibili per i caseifici nel giro di 2-3 giorni, che
corrispondono a 24 ore di tempo per fare le analisi, ad una
giornata per verificare i risultati, compilare le lettere e inviare
il fax corrispondente. Devo dire a questo proposito che in
collaborazione con l'AREV stiamo verificando la possibilità
dell'invio delle analisi tramite sistema Postel. Se verificheremo
che questo sistema potrà accorciare i tempi, ci indirizzeremo verso
quel tipo di lavoro.
Quindi non vorrei che fosse l'eccezione magari di un caso a dare
quella che viene considerata regola; tanto per dare un'idea al
Consigliere Lanièce della mole di lavoro a cui è sottoposto il
laboratorio del latte, devo dire che da ottobre ad aprile di
quest'anno sono stati fatti 189 prelievi programmati e solo
rispetto a 3 di questi prelievi non è stato possibile eseguire
l'analisi corrispondente, perché ci sono stati dei problemi tecnici
alle apparecchiature. Dicevo, 189 prelievi, che sono corrisposti a
59.810 analisi. Fornirò al Consigliere Lanièce il prospetto che il
laboratorio mi ha dato, a conferma di quanto ho testé detto.
Per quanto riguarda l'importanza delle analisi, così come
sottolineato nelle premesse dell'interrogazione, sappiamo che le
analisi sono un aspetto importante del processo di produzione; non
sovraccarichiamo però l'importanza delle analisi e soprattutto non
mettiamo in relazione alle analisi o al lavoro del laboratorio la
buona riuscita della produzione o la qualità della produzione,
perché la filiera si compone di molti, molti attori, ed il
laboratorio non munge, non produce, non matura e non vende la
fontina.
Quindi, nel ribadire tutta l'importanza che ha una corretta e
tempestiva azione del laboratorio a sostegno dei casari e delle
strutture produttive, limitiamo però l'importanza dell'analisi a
quella che è effettivamente.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. Avevo
dei dati diversi - che adesso verificherò e fornirò allo stesso
Assessore - i quali mettevano in evidenza che per quanto riguarda
le analisi di routine non c'era nessun ritardo, mentre per quanto
riguarda le analisi richieste con urgenza vi erano dei problemi.
Quindi, giustamente, queste persone mi avevano richiesto di
sollevare questo problema, proprio per l'importanza di una analisi
del latte.
É vero che dal lavoro del laboratorio non dipende la bontà o
meno della fontina, però sicuramente esso fa parte del ciclo che
porta alla produzione della fontina, e quindi se vogliamo puntare
sulla massima qualità tutti "gli attori" di questo ciclo devono
essere al massimo funzionanti.
Verificherò i dati, invito comunque l'Assessore a chiedere al
laboratorio, soprattutto nel caso di analisi richieste con urgenza,
di essere il più celere possibile proprio per la funzione
importante di queste analisi.
