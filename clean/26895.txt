Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 45 del 28 febbraio 1972 - Resoconto
OGGETTO N. 45/72 - Carenze nei servizi della Croce Rossa
Italiana di Aosta. (Interpellanza)
Siggia (P.C.I.)
- Io credo che tutti i Consiglieri
abbiano avuto una lettera che è stata inviata in data 17 gennaio
dal Presidente della Croce Rossa Italiana, Dr. Andronico, e poiché
evidentemente molte cose, molte carenze, che risultano drammatiche
da questo test, come Consiglieri non le conoscevamo, se non a
titolo personale - in alcune occasioni abbiamo dovuto sperimentare
inefficienza di servizi e impossibilità materiale di assistenza
concreta agli ammalati e soprattutto ai traumatizzati, a seguito di
incidenti stradali -, mi pare che sia giusto che il Consiglio
esamini questi dati che ci sono stati trasmessi dal Dr. Andronico e
che sono veramente allarmanti.
Ritengo che, nel quadro della riforma sanitaria di cui diverse
volte abbiamo parlato in questa aula, ma in attesa comunque che
alcune concrete iniziative vengano realizzate, mi parrebbe doveroso
sottolineare le richieste che fa la Croce Rossa, soprattutto,
immediatamente, per vedere di adeguare quei servizi a un minimo di
possibilità di loro compito istituzionale.
Direi che - ed è espresso molto bene nel testo di questa lettera
- dovremmo avere a cuore, interesse, al miglioramento di tutti i
servizi sociali e, quindi, indubbiamente, ad una possibilità di
trasporto di ammalati fatta in modo moderno e adeguato ai
tempi.
La Croce Rossa richiede quantomeno che l'Amministrazione
regionale intervenga per l'attuazione di un servizio non molto
esteso, ma quanto meno indispensabile, con l'acquisto di cinque
autoambulanze e con l'assunzione di due autisti che sono
indispensabili, insieme ai quattro che attualmente oggi operano,
con un onere di lavoro che è detto, in questa relazione, supera a
volte le sedici ore giornaliere.
Il Dr. Andronico fa un'analogia tra indicazioni che gli dà la
Giunta regionale e quanto si è fatto nel Trentino-Alto Adige, beh,
io devo rilevare che la situazione non è uguale per noi come per
l'altra Regione a Statuto speciale, perché non possiamo con legge
regionale, in materia di sanità, provvedere al finanziamento
annuale di questi servizi, ma indubbiamente, se diamo un'occhiata
al bilancio del 1972 che ci è stato trasmesso alla Commissione
consiliare della Sanità e che è stato predisposto dall'Assessorato,
troviamo tante e tali voci di contributi che mi pare che una in più
non modifichi niente e, trattandosi di un servizio che è
estremamente importante, data proprio la difficoltà di percorrere
alcune strade della Valle, dei numerosi incidenti che sulle strade
della Valle d'Aosta si verificano, un'attenzione da parte del
Consiglio e un'efficienza di questi servizi sia indispensabile.
Montesano (P.S.D.I.)
- La parola all'Assessore Benzo.
Benzo (D.P.)
- In merito all'interpellanza per vedere
quali provvedimenti possono essere presi da parte della Regione in
ordine a questo importante servizio sanitario, anzitutto devo
ricordare che la Regione ha sempre cercato di intervenire
precedentemente e annualmente con dei contributi nei confronti
della Croce Rossa Italiana. Sono stati dati i contributi nel 1970
di 1.250.000, nel '71 di 1.500.00 e poi, in particolare, per
l'acquisto di un'autoambulanza che c'era stato richiesto un altro
contributo di gestione di 750.000 lire.
Ma il problema non è che certamente possa essere risolto, messo
in condizioni ottimali, solo in questo senso; la Croce Rossa ha
scritto, come ogni anno, certamente, alla Regione, agli Assessori e
al Presidente delle lettere dove ha impostato due problemi che sono
connessi e interdipendenti, però investono, da un lato, la
sistemazione - come infatti l'interpellanza stessa precisa - la
sistemazione dei locali di questo servizio e relativo garage o
magazzino per le autoambulanze.
In merito a questo problema, siccome nella lettera che ci era
stata scritta dalla Croce Rossa non era chiaro quale sarebbe stato
il contributo dato dalla Croce Rossa Nazionale a quella Regionale
Valdostana, ho scritto una lettera, alcuni giorni or sono, al
Presidente della Croce Rossa interpellandolo, chiedendogli quanto
era il massimo previsto di questo contributo, onde poter, a nostra
volta, esaminare con una certa precisione il problema. Il
Presidente della CRI mi ha risposto alla lettera in questo senso:
"Ringraziando sentitamente per il cortese interessamento al fine
del concorso finanziario della Regione per l'acquisto di alcune
unità condominiali da adibire a nuova sede della Croce Rossa in
Valle d'Aosta.
A tal riguardo si comunica che il Comitato centrale della Croce
Rossa Italiana, a Roma, ripetutamente interessato per il grave
disagio morale e materiale in cui si dibatte questa sezione, ha
comunicato, al fine di ovviare all'attuale grave situazione, di
essere disposta a concorrere nel finanziamento della spesa
complessiva per l'acquisto e la sistemazione di una sede decorosa
nella misura del 50%.
In base a tali premesse, nella continua ricerca per trovare una
sistemazione definitiva dei servizi e degli uffici, questa
Presidenza ha in corso di trattativa la possibilità di realizzare
le proprie esigenze nella nuova costruzione di imminente inizio
denominata "Residenza Vivaldi" in Corso Battaglione Aosta, subito
dopo il cavalcavia della strada ferrata della ferrovia dello Stato,
che la società Vivaldi, con sede legale in Aosta, ha programmato di
costruire in questa prossima primavera.
Il relativo progetto esecutivo è già stato approvato dalla
competente commissione edilizia comunale per quanto riguarda le
nostre esigenze anche da questo Comitato.
Le unità condominiali ad uso della Croce Rossa della Valle
d'Aosta sono costituite, al primo piano, da cinque locali per uso
ufficio, Presidenza, Segreteria e Ispettorato Infermerie
volontarie, sezione femminile oltre i servizi; tre locali, di cui
due per camere da letto, ad uso degli autisti, ed una per il
centralino telefonico e soggiorno autisti.
Al piano interrato: locale autorimessa per 12 autoambulanze, box
per lavaggio macchine, ampio magazzino, oltre i servizi.
Le suddette unità condominiali saranno fornite di impianti di
illuminazione e riscaldamento e servizi vari.
Il prezzo di vendita di quanto sopra descritto si aggira sui 70
milioni di lire, oltre alle spese accessorie, spese notarili, del
registro, interessi passivi, IGE, ecc. e di arredamento, compresa
una stazione radio-telefonica per il collegamento con le
autoambulanze in Valle".
Questa è la risposta di modo che noi, in questo senso, non solo
la Giunta regionale, ma anche la Commissione consiliare Sanità
competente possa esaminare quale intervento la Regione potrà esser
disposta a fare in questo senso.
Per quanto concerne il problema vero e proprio del servizio e
cioè delle autoambulanze, è doveroso far presente che il parco
macchine attuale - che è di 7 autoambulanze - ne ha solamente due
in perfetta efficienza e gli autisti attualmente sono quattro, più
uno che viene preso trimestralmente, quindi, in totale, cinque, se
vogliamo essere precisi.
La Croce Rossa ci chiede di vedere anche qui la possibilità di
un rinnovo, direi pressoché totale; prevede per lo meno, questo
rinnovo mediante l'acquisto in sostituzione di quelle cinque
diciamo autoambulanze non del tutto idonee ancora, di acquisto di
cinque autoambulanze e l'assunzione in servizio di altri due
autisti. Quindi, nella configurazione generale, almeno come ci è
apparso da questa richiesta di pochi giorni fa, la Croce Rossa
prevedrebbe questo servizio sufficiente con sette autoambulanze
perfettamente efficienti e sette autisti. Forse qui è il caso di
evidenziare una carenza, abbiamo avuto contatti anche con la Croce
Rossa, in questo senso e certamente il problema è stato esaminato
anche da loro e l'avrebbero visto in questo modo: ad Aosta, cinque
autoambulanze, una autoambulanza dislocata in Bassa Valle e una
autoambulanza dislocata in Alta Valle.
C'è un fatto, però, che mentre cinque autisti in Aosta sarebbero
sufficienti per questi turni che dovrebbero fare - perché può
sempre succedere che qualcuno si ammali -, per la parte decentrata,
periferica, forse un autista non è sufficiente, perché i turni, più
di dodici ore non possono essere fatti, i contratti sindacali non
permettono più di sette ore, il resto sarebbero, nei casi di
necessità, sarebbero dei straordinari, quindi ci sarebbe da
prevedere altri due autisti; questo è quanto io posso dire al
Consiglio in questo momento.
Ritengo, pertanto, che questo problema vada affrontato, anche
qui un po' globalmente.
Adesso abbiamo dei dati più precisi, esamineremo questa
situazione in ordine alle domande fatte dalla Croce Rossa, sia per
quanto attiene all'acquisto delle nuove unità immobiliari, sia per
quanto attiene al servizio vero e proprio, in Giunta, e poi verrà
passata alla Commissione consiliare di Sanità, perché esprima un
suo parere e, al più presto, possiamo intervenire mediante - come
ha già precisato precedentemente la Sig.ra Siggia - un intervento
contributivo, non mediante legge come anche loro ci dicono, in
quanto non abbiamo questa possibilità, ma nulla vieta ... infatti,
mentre una Regione ciò ha fatto, tramite legge, un'altra Regione,
anche se loro l'hanno scritto inesattamente ... io ho qui i dati
della Venezia Giulia e dell'Alto Adige, hanno delle contribuzioni
che vengono date dal Comune e dalla Provincia e dall'Ente
Regionale.
Io penso che la Regione non possa che essere disponibile e
sensibile per mettere questo importantissimo settore di attività,
di sussidio, a casi del tutto particolari e successivi, in grado di
funzionare bene, nell'interesse della collettività della nostra
Regione.
Savioz (P.C.I.)
- La risposta dell'Assessore,
francamente, non è che sia molto chiara per poter dire di essere
soddisfatti. Rimane ancora nebulosa sul dunque e sul da farsi ed è
una cosa che si prevede, speriamo che vada a buon termine.
Però c'è una cosa che salta subito agli occhi: è strano che in
una Regione come la nostra, piccola come la nostra, dove tutto si
sa e tutto si vede, si debba aspettare un esposto da parte dei
dirigenti o del Presidente - non so bene che cosa sia - Presidente
della Croce Rossa per essere al corrente della deficienza tremenda
in cui si trova questo servizio di primissima importanza.
Nessuno vorrà negarmi che la cosa più importante per la vita
dell'individuo, è quello di avere il soccorso nel momento in cui ne
ha bisogno. Il pronto soccorso è la cosa più importante che ci sia,
perché se si arriva tempestivamente, si può salvare la vita
all'individuo, se non si arriva tempestivamente, "ti saluto
Pipina", la cosa è finita.
Quindi a me stupisce, francamente, che gli organi della Regione
preposti a queste cose, importante servizio della sanità, non
abbiano mai visto una carenza del genere, dove addirittura sette
ambulanze - due efficienti - su un territorio come quello della
Valle d'Aosta, che è lungo 100 km, con tutte le vallate laterali,
con inconvenienti gravissimi che abbiamo per potersi trasportare da
una località all'altra... noi siamo qui con due ambulanze
efficienti, le altre cinque sono così così, forse arrivano, forse
no.
Ma insomma, signori, rendiamoci conto! Facciamo veramente la
figura di coloro che non si preoccupano della salute pubblica ed è
una figura triste di tutto il Consiglio regionale, in modo
particolare per chi è preposto a questi servizi.
Quindi, non possiamo certamente essere soddisfatti. I locali, io
sono andato a vedere i locali della Croce Rossa - non da oggi, da
tempo - ma quei locali sono veramente dei locali che non sono
adatti per un servizio così importante. Io non parlo di locali di
rappresentanza, come si accenna in qualche posto, però, a un certo
punto, ci vogliono dei locali che siano veramente efficienti
affinché questo servizio abbia a funzionare.
Quindi, non facciamo tragedie, non lanciamo accuse, diciamo
soltanto che bisogna prendere questo provvedimento di petto e non
limitarsi a dare un milione all'anno e dimenticarli, perché, così
com'è, il servizio oggi non va, come tante altre cose non vanno
nell'ambito della sanità regionale, ma questo, in modo particolare.
È ora di finirla la storia che non si può avere l'ambulanza, perché
non ci sono i servizi.
La domenica non si può avere il medico, perché i signori medici,
ce n'è uno solo che fa il servizio... (
Chantel:
non è vero)
...Chantel, zitto, perché io ho delle prove inoppugnabili, posso
dirlo chiaro e tondo, è successo al sottoscritto, due volte, non
una. Cinque ore in coma e non avere un dottore, va bene, perché il
signor medico era andato alla mensa a mangiare e si era dimenticato
di venire a visitare il malato. Che, scherziamo? Non sono abituato
a dire cose che non sono esatte e io ve le provo e se volete delle
prove, io ve le porto, tu lo sai, perché sei stato informato. Zitto
Chantel!
Montesano (P.S.D.I.)
- È un'interpellanza, prego il
Consigliere Savioz di non provocare Chantel... lui
risponderà...
Benzo (D.P.)
- Una bravissima replica al Consigliere
Savioz. Premesso che l'Ente CRI è un ente autonomo, perché qui
tutto viene addossato con molta facilità alla Regione. Mi permetto
di farle osservare che, oltre tutto, noi non siamo meccanici che
controllano le autoambulanze degli altri enti, quindi, quando si
viene a conoscenza che queste autoambulanze non sono efficienti, è
l'Ente, mi permetta, perché nemmeno lei... ci farebbe la stessa
figura come Consigliere... è nelle mie stesse condizioni. Non
andiamo a controllare, a vedere l'efficienza di un determinato
mezzo, quindi, per questo per la precisazione... noi ci troviamo di
fronte ad esaminare un problema di intervento della Regione, in
quanto questo ente, dalla sede nazionale, non riesce ad ottenere
determinati finanziamenti e fondi. La Regione, in prima parte, deve
essere in primo piano ad intervenire, quindi noi ci siamo realmente
presi a cuore il problema, abbiamo detto: "Va bene, che cos'è che
dobbiamo fare?". I locali sono già della Regione, quelli lì, dove
ci sono, quindi a un certo momento, vogliono acquistarne dei nuovi?
Benissimo. Quanto costa? Dove sono? E vedremo quale può essere
l'intervento della Regione, quali sono le necessità di servizio.
Sono di sette autoambulanze? Sono di numero maggiore di autisti?
Quanto costa tutto questo?
Benissimo, costerà cinque milioni per autoambulanza, prenderemo
in esame e decideremo e sarà il Consiglio a decidere quanti milioni
e quale dovrà essere l'intervento...
Montesano (P.S.D.I.)
- Allora si ritorna al punto 6.
