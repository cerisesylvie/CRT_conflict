Classificazione
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 2640 del 25 giugno 1997 - Resoconto
SEDUTA ANTIMERIDIANA DEL 25 GIUGNO 1997
OGGETTO N. 2640/X Sospensione dell'attività lavorativa dei
cantieri forestali per le visite mediche previste dalle norme per
la sicurezza sul lavoro. (Interpellanza)
Interpellanza Saputo avori nei cantieri di ripristino dei
sentieri sono stati sospesi;
Rilevato il notevole ritardo nelle assunzioni dei lavoratori a
tempo determinato per i cantieri in amministrazione diretta
dipendenti: dal Servizio Forestazione e Risorse Naturali, dal
servizio sistemazioni idrauliche e difesa del suolo e dal servizio
dell'Assessorato ai lavori Pubblici;
Rilevato che le assunzioni dirette e a tempo determinato
previste dal programma regionale straordinario di pubblica utilità
non sono state ad oggi effettuate;
Accertato che tale situazione si è determinata per non aver
programmato per tempo l'effettuazione della visita medica di
idoneità prevista dalle norme per la sicurezza sul lavoro (legge
626);
Considerata la crisi occupazionale in atto anche in Valle
d'Aosta;
Preoccupato che questo grave ritardo potrebbe non permettere ai
molti lavoratori di raggiungere le 150 giornate lavorative,
indispensabili per ottenere a stagione conclusa la disoccupazione
speciale.
I sottoscritti Consiglieri regionali
Interpellano
la Giunta regionale per conoscere:
1) le motivazioni e quali le responsabilità del verificarsi di
questa incresciosa situazione;
2) come intende procedere per sottoporre, nel minor tempo
possibile gli operai alla visita medica di idoneità prevista dalle
norme per la sicurezza sul lavoro;
3) come intende procedere per evitare ai lavoratori interessati,
l'eventuale perdita della disoccupazione speciale.
F.to: Marco Viérin - Collé - Marguerettaz
Presidente Ha chiesto la parola il Vicepresidente Viérin
Marco.
Viérin M. (PpVA) Chiedo scusa ai colleghi per il rinvio di
quest'interpellanza, che doveva essere discussa nella passata
seduta del Consiglio regionale, ma che comunque è ancora
pertinente, infatti ad oggi non sono ancora stati avviati i lavori
del programma regionale straordinario di pubblica utilità, e rimane
aperto il grave problema che potrebbe non permettere a molti
lavoratori di raggiungere le 150 ore lavorative, indispensabili per
ottenere, a stagione conclusa, la disoccupazione speciale.
Inoltre sono altresì pertinenti le richieste per conoscere le
motivazioni e le responsabilità per il verificarsi di questa
incresciosa situazione in un contesto dove la Giunta continua a
dire che attua programmi contro la disoccupazione, o meglio a
favore della occupazione, ma non riesce a dare attuazione a queste
dichiarazioni di intenti. È un po' quello che avviene nel discorso
della legge sui lavori pubblici, che altri colleghi hanno sollevato
in questa seduta.
Aspetto la risposta dell'Assessore per poter fare eventuali
altre considerazioni.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Rispondo evidentemente per quanto riguarda il
Servizio di sistemazione idraulica e il Servizio forestazione
dell'Assessorato all'agricoltura.
Devo dire che nelle premesse dell'interpellanza ci sono numerose
inesattezze e imprecisioni. Cominciando dai cantieri del Servizio
sistemazioni idrauliche, devo dire con puntualità che non c'è stato
nessun ritardo per quanto riguarda l'iter delle assunzioni
previste. Sono state fatte tutte le 248 assunzioni previste
cominciando dal 10 marzo e terminando il 10 aprile, come da
programma. I lavoratori sono stati avviati alle visite mediche
preventive e periodiche, che sono state programmate dando
precedenza a quei lavoratori che nel corso del ?96 non erano stati
visitati; per tutti gli altri la priorità è stata definita in base
ai rischi tabellati previsti, derivanti dalle attività e dalla
tipologia dei cantieri.
Ad oggi, per quanto riguarda il servizio sistemazioni idrauliche
e difesa del suolo, sono stati visitati 213 lavoratori, ne restano
da visitare 35. Tutti i lavoratori stanno lavorando e quindi per i
cantieri di questo servizio posso dire con chiarezza che non c'è
assolutamente e non c'è stato nessun tipo di problema.
Per quanto riguarda i cantieri del Servizio forestazione, anche
qui non è vero che c'è stato ritardo nell'attivare le assunzioni.
Queste sono iniziate il 17 marzo e si sono concluse a fine aprile,
ad eccezione di quelle previste per 4 cantieri, che sono stati
avviati comunque entro il 13 maggio; si tratta di cantieri per i
quali l'attività prevista è da svolgersi in quota e quindi si è
dovuto attendere che le condizioni del terreno consentissero di
poter aprire anche questi cantieri. Comunque tutto si è svolto come
da programma, quindi tutti i lavoratori di queste squadre faranno
il numero di giornate che è stato previsto dal piano lavori.
Per quanto riguarda la sospensione dei cantieri, non è vero che
sono stati sospesi e chiusi dei cantieri; è vero invece che 31
lavoratori, che erano stati avviati, sono stati poi sospesi
dall'attività in attesa della visita medica preventiva.
Di chi sono le responsabilità, chiede il Consigliere. Si è
trattato di una decisione unilaterale di un solo direttore dei
lavori, nel merito della quale peraltro non mi sento e non credo di
poter fare osservazioni, nel senso che il direttore dei lavori è
responsabile della sicurezza sul cantiere di lavoro; prevede la
legge n. 626, che è entrata in vigore a pieno titolo dal gennaio
?97 per quanto riguarda la visita medica preventiva; non credo
quindi di poter sollevare obiezioni di merito a quel direttore di
cantiere che così si è comportato.
Qualche osservazione nel metodo mi sento di farla e l'ho fatta
al dirigente in causa, tenuto conto del fatto che si è trattato di
una decisione unilaterale non concertata sicuramente con
l'Assessore.
Per quanto riguarda questa situazione particolare dei 31
lavoratori che sono stati sospesi, la situazione è assolutamente
chiarita ed è stata chiarita nel corso di una riunione sindacale
che si è tenuta qualche giorno dopo la decisione della sospensione;
i 31 lavoratori sono stati avviati con priorità rispetto agli altri
alla visita medica e quelli ritenuti idonei hanno ripreso tutti il
loro posto di lavoro.
Con i Sindacati mi sono impegnato a garantire per questi
lavoratori, che hanno perso delle giornate in seguito alla
sospensione, il recupero di tali giornate in modo che nessun
problema sorga per completare il numero di giornate previsto dal
piano lavori. Quindi per quanto riguarda i cantieri della
Forestazione tutti i lavoratori faranno il numero di giornate
previste dal piano lavori e non ci saranno problemi per quanto
riguarda l'attivazione degli istituti tipo disoccupazione
speciale.
Per quanto riguarda la programmazione delle visite e i ritardi,
la programmazione che è fatta dai nostri servizi è fatta sulla base
della disponibilità del medico competente. Qui devo ammettere che
c'è stato un ritardo nell'attivare la convenzione con l'unico - a
quel momento - medico competente messo a disposizione; la
precedente convenzione era scaduta il 31 dicembre 1996, la
convenzione con il medico competente è stata rinnovata solo il 17
marzo 1997.
Il medico ha visitato 85 persone nel mese di aprile, ne ha
visitate 200 nel mese di maggio, evidentemente il Consigliere
conosce qual è il numero complessivo degli occupati nei cantieri
dell'Assessorato all'agricoltura, dei lavori pubblici, e comunque
il numero complessivo dei lavoratori dell'Amministrazione regionale
che devono essere sottoposti a visita medica preventiva e periodica
ai sensi del decreto n. 626, quindi più di tanto questo medico non
poteva fare.
È stata adesso attivata una nuova convenzione con un ulteriore
medico, attivazione che ha comportato non pochi problemi proprio
nella ricerca di medici che hanno titoli e che sono disponibili per
questo tipo di attività. Questo medico si occuperà dei lavori
pubblici, delle finanze, della pubblica istruzione e del turismo.
Il medico competente precedentemente convenzionato si occupa a
questo punto solo più del personale delle due Presidenze e
dell'Assessorato all'agricoltura, e questo mi consente di dire che
la programmazione che è stata fatta consentirà di completare le
visite entro le prime settimane di luglio. Ad oggi comunque tutti i
cantieri sono aperti, tutti i lavoratori stanno lavorando.
Per quanto riguarda i supposti ritardi nell'avviamento dei
cantieri di pubblica utilità devo dire che non stiamo mancando a
nessun obiettivo. In questi giorni sono state avviate le
assunzioni, questo prevede la chiamata numerica presso gli uffici
di collocamento, prevede la visita medica preventiva e prevede
l'apertura concreta dei cantieri a far data dalla prima settimana
di luglio. L'attività di questi cantieri è stata programmata fino a
fine novembre, rispettando quindi quanto era stato previsto e
indicato nella legge che questo Consiglio ha votato.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Ho poche cose da aggiungere a quanto ha
detto l'Assessore Vallet. Per quanto riguarda l'Assessorato ai
lavori pubblici, che nell'interpellanza è stato chiamato in causa,
posso dire che il ritardo dell'avvio dei cantieri è prevalentemente
legato a quanto ha sottolineato prima il collega di Giunta, cioè
l'integrazione che abbiamo fatto nella nuova convenzione,
l'aggiunta di un medico che si possa dedicare alle visite
dell'Assessorato ai lavori pubblici. A quanto mi risulta le visite
sono quasi ultimate, diversi cantieri sono stati già avviati, entro
il mese di giugno saranno avviati tutti i cantieri previsti sul
piano lavori.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore Vallet è stato puntuale su alcuni
punti, ma molto evasivo su altri. È stato anche corretto
nell'ammettere alcune deficienze del proprio servizio in merito a
questo caso.
Fra le cose che non sono state chiare vorrei mettere l'accento
proprio sul discorso della convenzione scaduta. Assessore, se una
pubblica amministrazione, sa che va in scadenza il 31 dicembre 1996
una convenzione per l'unico medico - e ribadisco unico - che può
fare le visite in base al decreto n. 626, e si aspetta a marzo o ad
aprile a rinnovarla, mi sembra che questo sia già molto
discutibile, anche perché se questo dovesse succedere in un'azienda
privata, l'azienda privata chiude il giorno dopo. Mi sembra
altrettanto discutibile il fatto che l'aggiunta di un'ulteriore
convenzione con un ulteriore medico sia venuta solo dopo lo scoppio
del bubbone. Quindi già a novembre del ?96 si sarebbe dovuto
rinnovare la convenzione prevedendo due o tre medici di base,
soprattutto sapendo dell'esistenza del decreto n. 626.
In secondo luogo, è vero che vari cantieri adesso si sono messi
a regime e accetto la buona volontà dell'Assessore nel cercare di
far fare a tutti le 150 ore, perché onestamente con i ritardi che
ci sono stati, sappiamo che se dovesse arrivare la brutta stagione
a fine anno probabilmente le 150 ore non riusciremo a farle fare a
tutti. Lo stesso discorso vale per il programma regionale
straordinario: l'Assessore mi dice che non c'è ritardo, che si
partirà a luglio. Allora vorrei sapere se a fine novembre o a
dicembre questi cantieri potranno essere tenuti ancora aperti,
visto che ogni tanto la neve arriva anche ad ottobre, e visto che
mancherebbero probabilmente 2-3 mesi per il raggiungimento delle
fatidiche 150 ore.
Capisco la difficoltà, però è chiaro che questo ritardo ha
favorito questa situazione anomala, in cui molti lavoratori corrono
il rischio di non giungere alle famose 150 ore, con fondi impegnati
dalla Giunta e da questo Consiglio, con i piani approvati proprio
in funzione di venire incontro alle necessità occupazionali
presenti anche in Valle d'Aosta.
L'unica cosa che posso dire è che spero che il prossimo inverno
non sia troppo rigido e che la neve e il gelo arrivino solo a
dicembre.
