Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2889 del 29 maggio 1987 - Resoconto
OGGETTO N. 2889/VIII - STATO FINANZIARIO DELLA CASSA RURALE
DI GRESSAN. (Ritiro di mozione).
PRESIDENTE
: Do lettura della mozione presentata dal
Consigliere Sandri:
MOZIONE
RICORDATO che il 18 marzo u. s., il Consiglio regionale aveva
approvato all'unanimità una mozione presentata dal Gruppo di Nuova
Sinistra con cui si impegnava la Giunta a riferire entro sessanta
giorni al Consiglio sullo stato finanziario della Cassa Rurale di
Gressan;
APPRESO che il 12 aprile u.s. si è svolta l'Assemblea di tale
Cassa Rurale che, tra l'altro, ha nominato un nuovo Consiglio di
Amministrazione;
tutto ciò premesso il Consiglio regionale
IMPEGNA
la Giunta regionale a ottemperare quanto prima all'impegno
assunto, fornendo al Consiglio tutti i dati a conoscenza
dell'Amministrazione regionale o comunque emersi nella nominata
Assemblea sulla situazione di bilancio dell'Istituto di Credito in
premessa.
PRESIDENTE
: Ha chiesto di parlare l'Assessore alle
Finanze Martin per mozione d'ordine, ne ha facoltà.
MARTIN - (A.D.P.):
Essendo in grado di dare le risposte
richieste, proporrei al Consigliere Sandri, per guadagnare tempo,
di non discutere la mozione.
PRESIDENTE
: C'è una proposta dell'Assessore Martin di
ritiro della mozione; ha chiesto di parlare il Consigliere Sandri,
ne ha facoltà.
SANDRI - (N.S.)
: Sono d'accordo di ritirare la
mozione.
PRESIDENTE
: La mozione in oggetto è ritirata.
Ha chiesto di parlare l'Assessore alle Finanze Martin, ne ha
facoltà.
MARTIN - (A.D.P.):
C'è da sottolineare preliminarmente
che sebbene la Cassa rurale di Gressan sia un organismo collegato
all'Amministrazione regionale da norme specifiche, non è possibile
interferire direttamente nella conduzione della stessa, in quanto
la Cassa rurale è un istituto di credito sottoposto ad una precisa
legislazione e vincolata a segreto bancario. Dico questo per
rimarcare che l'esposizione che mi accingo a fare deriva da una
serie di indagini assunte per il tramite di nostri rappresentanti
in seno al Consiglio di amministrazione e al collegio sindacale
della Cassa, e per quanto si può dedurre dalla relazione che
accompagna il bilancio al 31.12.1986 e dai dati riportati nello
stesso bilancio.
Prima di entrare nel merito dell'attuale situazione finanziaria,
è forse utile, per inquadrare meglio l'attività svolta dalla Cassa
rurale di Gressan, ricordare che questo Istituto di credito ha
iniziato la sua attività operativa il 4 gennaio 1982, con un
capitale sociale di lire 44 milioni e con 343 soci. Ha incontrato
subito largo consenso da parte della clientela, il che gli
permetteva di chiudere il primo esercizio con questi significativi
risultati: 4.889 milioni di raccolta, 2.100 milioni di impieghi, 90
milioni di utile netto, 195 milioni di patrimonio netto e 447
soci.
Tale consenso è proseguito con un ritmo forse troppo veloce per
un istituto che non aveva l'esperienza e la struttura tecnica
adeguata per fronteggiare la consistente adesione dei cittadini di
Gressan e dei comuni limitrofi all'iniziativa bancaria. È
soprattutto per questo motivo che l'esercizio 1986, pur chiudendosi
con risultati che testimoniano un continuo crescere della cassa, è
stato un anno travagliato che ha indotto l'organo di vigilanza ad
effettuare una visita ispettiva che ha messo in luce diverse
carenze di tipo organizzativo, di valutazione e di erogazione del
comparto creditizio, che hanno fatto sì che le partite in
sofferenza risultassero superiori a quelle che normalmente si hanno
negli istituti di credito.
Il bilancio 1986 si chiude comunque con i seguenti risultati:
28.563 milioni di raccolta, più 14.100 milioni di altri mezzi
amministrati; 7.500 milioni di impieghi, escluso le partite in
sofferenza che ammontano a 1.587 milioni, 308 milioni di utile
netto, 1.231 milioni di patrimonio netto, 574 soci.
La Banca d'Italia, come si può leggere nella relazione che
accompagna il bilancio, individuava così le linee di intervento
atte ad imprimere una decisiva svolta nella conduzione della cassa
e ad avviare il risanamento gestionale: sostanziale rinnovamento:
del Consiglio di amministrazione e chiamata per il mandato sociale
entrante, idonea soluzione per il vertice dell'esecutivo a seguito
della cessazione del servizio del precedente direttore, correzione
dei criteri di valutazione ed erogazione applicati nel comparto
creditizio ed avvio dell'azione di risanamento degli impieghi,
riassetto della struttura amministrativo-contabile del sistema dei
controlli interni, istituzionalizzazione degli accordi con gli
organismi di categoria, e in particolare necessità di un intervento
del fondo centrale di garanzia delle casse rurali.
L'Amministrazione, d'intesa con il collegio sindacale, ha fatte
proprie tali linee, avviando un articolato piano di
riorganizzazione ed attivando, particolarmente in funzione del
recupero di credito in contenzioso, lo smobilizzo delle partite
anomale e l'adozione di adeguati correttivi nella gestione delle
risorse finanziarie, economiche e di liquidità. Nel contempo sono
proseguiti i programmi di innovazione tecnologica, introducendo
l'informatizzazione in ogni settore e comparto operativo.
Il riassetto della struttura amministrativo-contabile è in fase
di risoluzione con l'avvenuta assunzione di un nuovo direttore e la
formazione del personale già in attività. Il fondo centrale di
garanzia delle cassi rurali è intervenuto per una somma di lire 700
milioni, a parziale copertura del fondo rischi, ed in ultimo,
nell'assemblea del 12 aprile 1987, è stato eletto un nuovo
Consiglio di Amministrazione ed un nuovo Collegio sindacale.
Ritengo pertanto doveroso tranquillizzare i risparmiatori, sia
per la capacità di autodifesa della cassa rurale, sia per
l'efficacia dei meccanismi di tutela dei risparmiatori stessi, che
gli organismi nazionali hanno e mettono a disposizione; inoltre
ritengo che esistano, con quanto è stato adottato, le possibilità
per superare questo momento e per potenziare l'attività della
cassa
rurale di Gressan. A maggior chiarimento, è a disposizione negli
uffici dell'Assessorato alle Finanze la relazione e il bilancio
dell'esercizio scorso.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.)
: Volevo soltanto rimarcare delle parole
dell'Assessore come le sofferenze ancora presenti nella Cassa
rurale di Gressan siano superiori al patrimonio netto, e quanto sia
difficile organizzare una banca in Valle d'Aosta. Su questo credo
si debba meditare per scelte future.
PRESIDENTE
: I lavori sono terminati, il Consiglio sarà
riconvocato a domicilio.
La seduta è tolta.
La seduta termina alle ore 13,24.
