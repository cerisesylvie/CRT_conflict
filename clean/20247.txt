Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 234 del 19 novembre 2003 - Resoconto
OGGETTO N. 234/XII - Progetto di realizzazione della nuova
funivia del "Monte Bianco". (Interrogazione)
Interrogazione
Richiamata la perplessità di una parte della popolazione di
Courmayeur sulla ubicazione della stazione di partenza della
"Funivia del Bianco" ad Entrèves, ma soprattutto sul futuro della
Località La Palud.
Richiamata la delibera di Giunta n. 1564 del 22.04.2003
"Approvazione di un accordo di programma tra la Regione Valle
d'Aosta, il Comune di Courmayeur e la Società Courmayeur Mont Blanc
Funivie S.p.A. per la realizzazione di un nuovo impianto di
arroccamento Dolonne-Plan Checrouit;
Richiamata la delibera di Giunta n. 1986 del 19.05.2003
"Rinnovo del complesso impiantistico "La Palud - Mont Fréty - Colle
del Gigante". Ubicazione stazione di valle. Procedura valutazione
impatto ambientale. Determinazioni.
Preso atto della delibera di Giunta n. 2171 del 30.05.2003
"Costituzione di un gruppo di lavoro tecnico per la realizzazione
del complesso impiantistico "Pontal di Entrèves - Pavillon di Mont
Fréty - Punta Helbronner" e per la riqualificazione
urbanistico-ambientale della località La Palud, di
Courmayeur;
i sottoscritti Consiglieri regionali
Interrogano
La Giunta per sapere:
1. quali sono i tempi per la presentazione del
progetto;
2. se la riqualificazione urbanistico-ambientale della
località "La Palud" sarà conglobata in un unico progetto della
nuova funivia del "Monte Bianco".
F.to: Viérin Marco - Comé - Stacchetti
Si dà atto che, in data 10 novembre 2003, il Consigliere
Viérin Marco, in qualità di primo firmatario dell'interrogazione in
oggetto, ha chiesto al Presidente del Consiglio di sostituire il 2°
capoverso dell'iniziativa con il seguente: "Richiamata la
deliberazione n. 2326 del 24 giugno 2002 con la quale veniva
richiesto alla "Funivie Monte Bianco S.p.A." l'elaborazione e la
realizzazione del rinnovo del complesso impiantistico "La
Palud-Mont Fréty-Colle del Gigante", nonché, la predisposizione
degli atti necessari alla procedura di valutazione dell'impatto
ambientale sull'ipotesi progettuale scelta".
Il Presidente del Consiglio ha accordato tale modifica in via
del tutto eccezionale, rammentando la corretta presentazione di
tali atti a norma del Regolamento interno.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Mi scuso ancora con i colleghi, ma questa mattina
a Sanremo c'era una riunione estremamente importante per i fondi
Interreg Italia-Francia a cui era necessaria la mia presenza.
Vorrei rispondere alle due domande dell'interrogazione dei
colleghi prendendo atto di un errore materiale esistente
nell'interrogazione: si fa riferimento ad una deliberazione di
Giunta non attinente ai contenuti dell'iniziativa stessa.
Risponderò dando per scontata quella correzione, così come mi è
stato cortesemente comunicato dal Presidente.
Al momento attuale, per quel che riguarda il progetto, si
dispone del progetto preliminare dell'intervento di
riqualificazione della funivia del Monte Bianco, sulla base del
quale è stato formalmente avviato, con deliberazione di Giunta n.
2887 del 4 agosto 2003, il procedimento per la stipulazione del
relativo accordo di programma tra la Regione, il comune e la
società "Funivie Monte Bianco". È stata convocata, in data 15
ottobre 2003, la prevista conferenza di servizi per l'acquisizione
dei pareri, ne è emersa la necessità di definire le zone di cautela
della cartografia degli ambiti inedificabili, operazione
attualmente in corso. Si prevede pertanto che l'accordo di
programma possa essere firmato all'inizio del 2004; immediatamente
dopo potrà essere avviata la progettazione, definitiva ed
esecutiva, che dovrebbe essere ultimata verso la fine del 2004, al
massimo per l'inizio del 2005.
Per quanto riguarda la seconda domanda, cioè la riqualificazione
della località La Palud, la società "Funivie Monte Bianco", con la
deliberazione di Giunta n. 1986 del 19 maggio 2003, è stata
incaricata, tra l'altro, della predisposizione del programma di
massima per la riqualificazione urbanistico-ambientale della
località La Palud. Si può dire che questa riqualificazione rientra
nell'iniziativa complessiva in oggetto, come viene indicato al
punto 5, comma 1, dell'articolo 2, cioè la parte riguardante gli
impegni della Regione della bozza di accordo di programma, già
concordata con il comune e la società, che obbliga la Regione a:
"riqualificare, direttamente o tramite il Comune di Courmayeur,
l'area di partenza dell'impianto attuale in località La Palud"
.
La lettera e) dell'articolo 4 della stessa bozza - vale a dire in
questo caso gli impegni della società "Funivie del Monte Bianco" -,
inoltre prevede che la medesima si impegni a:
"cedere al Comune,
in diritto di superficie per la durata di anni 30, le aree di sua
proprietà necessarie alla riqualificazione della zona di La Palud,
nonché, alla scadenza trentennale, a vendere al Comune stesso o
alla Regione tali aree ad un prezzo concordato tra le parti o, in
caso di disaccordo, al valore di esproprio"
.
È ovvio che, per ragioni di praticità, il progetto funiviario e
quello di riqualificazione saranno di fatto separati, pur
costituendo un'unica iniziativa.
Président - La parole au Conseiller Viérin Marco.
Viérin M. (SA) - Ringrazio l'Assessore per la risposta dataci.
Avremo l'occasione di dibattere l'argomento anche domani mattina
nel corso della discussione inerente la mozione presentata dal
gruppo "Arcobaleno".
Voglio solo richiamare l'attenzione dell'Assessore su una
questione: è chiaro che i due progetti saranno separati, ma noi
riteniamo che, seppure separati, dovrebbero fare parte di un unico
finanziamento, non vorremmo che l'uno venga finanziato e l'altro
rimanga nel cassetto.
La nostra iniziativa era rivolta ad avere questa risposta; spero
che domani mattina l'Assessore, in occasione del dibattito sulla
mozione, possa essere più preciso su questo argomento.
