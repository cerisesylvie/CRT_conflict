Classificazione
CASA DA GIOCO



Oggetto del Consiglio n. 2661 del 4 aprile 2017 - Resoconto
OGGETTO N. 2661/XIV - Interrogazione a risposta immediata:
"Verifica dell'esistenza di cause ostative alla nomina del nuovo
Amministratore unico del Casino de la Vallée".
Rosset (Presidente)
- Punto n. 3.01 dell'ordine del
giorno. Ha chiesto la parola il Consigliere Marguerettaz; ne ha
facoltà.
Marguerettaz (UV) -
Abbiamo predisposto questa
interrogazione a risposta immediata perché purtroppo non abbiamo
avuto modo di confrontarci in alcun modo rispetto a tutta una serie
di atti importantissimi che riguardano la Casa da gioco; ovviamente
ci sarà modo in fase di discussione della mozione, lì ci saranno
altri tempi e altra possibilità per poterci confrontare.
In buona sostanza con questa interrogazione noi poniamo un
problema di forma, ma anche di sostanza. Il problema di forma è
riconducibile al comma 734 della legge n. 296/2006, legge e comma
con un iter legislativo particolare. Abbiamo anche citato
l'articolo 71 della legge n. 69/2009. Nell'interrogazione non
abbiamo scritto che quello stesso comma nel decreto legislativo n.
175/2016 è stato abrogato, ma questo è un comma che riguarda le
società e si dice che gli amministratori, che hanno gestito società
con tre anni consecutivi di perdita nei cinque anni d'incarico, non
possono essere nominati. Ora, l'esclusione della Regione non è
un'esclusione anche per il Comune, quindi noi chiediamo di fare
questa verifica. Nel chiedere questo ovviamente mettiamo in luce
che ci siamo portati in casa un Amministratore che negli ultimi
cinque anni ha portato 80 milioni di perdite al Casinò di Campione.
Il Casinò di Campione è una società pubblica e lì in tre anni i
bilanci hanno segnato un rosso profondo: la forma è sicuramente
importante, ma noi chiediamo al Governo anche la sostanza.
Presidente -
Ha chiesto la parola l'Assessore Chatrian;
ne ha facoltà.
Chatrian (ALPE) -
L'interrogazione si riferisce in
particolare alla verifica dell'eventuale esistenza, in capo al
nuovo Amministratore delegato della Casa da gioco, avvocato Giulio
Di Matteo, nominato in sede assembleare ai sensi dell'articolo 6,
comma 1, della legge regionale n. 36/2001, e precedentemente
Presidente del Consiglio d'amministrazione al Casinò municipale di
Campione, della causa ostativa di cui all'articolo 1, comma 374,
della legge n. 296/2006, il quale prevede che non possono essere
nominati amministratori di aziende o società a totale capitale
pubblico coloro che abbiano ricoperto nei cinque anni antecedenti
incarichi analoghi.
La norma - come riferito nella stessa interrogazione - è stata
ritenuta costituzionalmente illegittima dalla Corte costituzionale
con sentenza n. 159 del 20 maggio 2008, la quale ha espressamente
affermato che detta norma, al pari di altre concernenti il
compenso, il numero degli amministratori di aziende, di società
pubbliche, eccede il limite del coordinamento della finanza
pubblica, materia nell'ambito della quale lo Stato può fissare, ai
sensi del terzo comma dell'articolo 117 della Costituzione, solo
norme di principio e non anche norme di dettaglio nei riguardi
delle Regioni e delle Province autonome, pena la compressione
dell'autonomia finanziaria da esse riconosciuta. La norma di cui
trattasi è stata successivamente fatta oggetto - lo diceva anche
lei, collega - di interpretazione autentica da parte dell'articolo
71 della legge n. 69/2009, che ha previsto il divieto di nomina
anche per chi sia stato amministratore di società pubbliche le
quali, pur non avendo registrato perdite, abbiano però subito un
progressivo peggioramento dei conti dovuto a scelte gestionali
autonome e discrezionali. Stante la precedente sentenza della Corte
costituzionale, detta disposizione, che si innesta sulla precedente
trattandosi non già di modificazione ma di un'interpretazione
autentica - con efficacia cioè retroattiva - continua a non ad
applicarsi alle Regioni e alle Province autonome, stante il
carattere eccedente rispetto al titolo legislativo competenziale
statale del coordinamento della finanza pubblica.
Termino con i due passaggi più importanti. Ne consegue che non
rileva, ai fini dell'estensione della norma, anche alle Regioni il
richiamato articolo 72 della citata legge n. 69/2009 che contiene
invero una generale clausola di salvaguardia per le Autonomie
speciali, riferita al complesso delle disposizioni della legge per
le quali è previsto un altrettanto generale obbligo di adeguamento
nei limiti ovviamente di ciò che è costituzionalmente dovuto. La
questione è definitivamente superata dal Testo unico delle società
partecipate ("Madia", decreto legislativo n. 175/2016), che non
contempla un simile divieto. Ne consegue pertanto che sotto il
profilo rilevato non vi è alcuna causa ostativa rispetto
all'incarico conferito dall'Assemblea all'avvocato Giulio Di
Matteo.
Vorrei aggiungere ancora una considerazione per noi molto
importante. Ai fini di una corretta informazione vorrei fare una
precisazione: l'avvocato Di Matteo è stato Presidente del Consiglio
d'amministrazione del Casinò di Campione, ha approvato due esercizi
dell'azienda e l'azienda, in quei due esercizi, ha versato nelle
casse del Comune di Campione più di 40 milioni di euro annuali, più
di 80 milioni in due anni. Ancora una piccola informazione finale
che mi sembra doverosa e puntuale: il margine operativo lordo di
tale società era nettamente positivo, se può essere utile alla
causa e soprattutto a chi ci ascolta.
Presidente -
Ha chiesto la parola il Consigliere
Marguerettaz; ne ha facoltà.
Marguerettaz (UV) -
Collega Chatrian, nella risposta che
le hanno preparato ha in buona sostanza riletto la nostra
interrogazione, ha richiamato quello che le avevo anche detto
relativamente al "decreto Madia".
Siamo totalmente insoddisfatti perché, al di là dell'aspetto
legale e giuridico in cui potremmo anche perderci, una cosa lei
l'ha giustamente detta: questa è una norma di principio. Ci siamo
portati in casa un amministratore che ha amministrato da metà 2012
fino alla fine del 2014 - lasciamo perdere chi ha approvato o non
approvato i bilanci - con 80 milioni di perdite, queste sono le
cose; dopodiché nella mozione le racconterò un po' anche che cosa
stanno dicendo a Campione di quelle amministrazioni. Non solo:
sembra che questo Di Matteo, finita l'esperienza, si sia candidato
a Venezia. Non credo abbia avuto un grande successo a Venezia:
quindici giorni dopo si è candidato, ma credo sia stato respinto.
Noi, invece, l'abbiamo accolto a braccia aperte!
