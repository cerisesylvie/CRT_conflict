Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2879 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2879/X Definizione dell'importo esatto dei tickets
sanitari. (Interrogazione)
Interrogazione Venuti a conoscenza che gli uffici dell'U.S.L.,
dopo innumerevoli reclami da parte dei cittadini, non hanno ancora
definito l'importo esatto di ticket sanitari da pagare;
Considerato che tale situazione ha ingenerato e ingenera non
soltanto il malcontento ma anche e soprattutto la sfiducia verso le
istituzioni pubbliche;
i sottoscritti consiglieri regionali
Interrogano
la Giunta regionale per sapere:
1) se quanto denunciato risponde al vero e nel caso affermativo
perché non sono stati adottati i provvedimenti necessari per
evitare tale situazione;
2) se sono già state intraprese delle iniziative nei confronti
della direzione dell'U.S.L. da parte della Giunta regionale al fine
di evitare che situazioni analoghe possano verificarsi in
futuro.
F.to: Parisi - Lanièce - Viérin Marco
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) L'Assessorato, in merito al problema che è stato
sollevato con l'interrogazione, ha chiesto informazioni all'USL la
quale ha risposto che a lei risulta esserci stato un unico caso di
disguido, unico caso che poi è balzato all'attenzione tramite gli
organi di stampa, ma che direttamente non è stato portato
all'attenzione né dell'Ufficio pubbliche relazioni dell'USL né
degli organi di direzione dell'USL, per cui si ritiene che
l'interpellanza faccia riferimento a questo caso.
I disguidi derivano da una diversa interpretazione da parte
degli uffici nell'applicazione della normativa sui ticket,
normativa che, come il Consigliere Parisi sa, è difficilissima da
applicare perché è un continuo susseguirsi di disposizioni nelle
varie leggi finanziarie, alcune delle quali abrogative di
precedenti disposizioni, altre integrative, con difficoltà
interpretative grosse.
Probabilmente l'interpretazione diversa, nel caso specifico, è
stata determinata dal fatto che in alcuni uffici hanno fatto pagare
solo la quota fissa di 6000 lire, essendosi dichiarato disoccupato
il cittadino, il quale sembrerebbe essersi presentato negli
sportelli dell'ospedale per chiedere altre prestazioni e dove gli
avrebbero chiesto anche la dichiarazione dei redditi. Perché non è
sufficiente lo stato di disoccupazione, bisogna avere anche un
reddito non superiore a 16 milioni lordi se persona singola e a 22
milioni lordi se coniugata, più 1 milione per ogni figlio a carico,
per poter aver diritto all'esenzione del ticket; si pagano solo le
6.000 lire come quota fissa comunque e non si paga fino a 70.000
lire, che è il costo delle prestazioni.
Gli uffici dell'USL dicono anche che non è esatta l'affermazione
secondo cui essi non avrebbero ancora definito l'importo esatto dei
ticket sanitari, infatti quest'importo è stato determinato con
deliberazione della Giunta regionale n. 1761 del 19 maggio 1997, e
ribadiscono che bisogna considerare piuttosto la difficoltà che gli
uffici in questione incontrano ogni giorno, per reperire sul
predetto tariffario gli accertamenti voluti dai medici in quanto
ciascuno di essi usa spesso terminologie differenti per indicare la
stessa indagine diagnostica e inoltre perché frequentemente non
viene utilizzata la denominazione riportata sul nomenclatore
regionale. È comprensibile quindi che, qualora un medico prescriva
ad esempio - leggo testualmente quanto scrivono gli uffici dell'USL
- una medicazione complessa, non tutti gli uffici preposti alla
tariffazione sappiano che occorre riferirsi alla voce "rimozione
asportativa di ferita, infezione o ustione", come suggerito dallo
specialista competente, per cui ne deriva una carenza di omogeneità
nello svolgimento del lavoro effettuato.
È un tema molto, molto complesso questo dei ticket perché
coinvolge in prima battuta il medico di medicina generale che fa la
prescrizione, gli specialisti ambulatoriali territoriali e gli
specialisti ospedalieri e proprio per questo motivo si tratta di
coordinare il tutto. Conto molto perché dopo quanto è successo
siamo intervenuti per capire bene, sul decollo appena avvenuto
dell'area territoriale, che ha già preso alcune iniziative
consistenti nel diramare delle disposizioni univoche per tutti. Il
problema di fondo sta nel controllo perché, se è vero che tutta la
legislazione in vigore, compresa la Bassanini e la legge sulla
trasparenza, ribadiscono più volte il concetto
dell'autocertificazione e dell'autodichiarazione agli sportelli, è
anche vero che gli sportelli non possono e non devono sempre
affidarsi alle dichiarazioni dei cittadini perché, se il cittadino
dichiara su sua certificazione di essere disoccupato e dichiara di
avere un reddito inferiore ai 16 milioni, evidentemente l'ufficio
prende atto di quanto dichiara il cittadino.
Immaginate infatti cosa comporterebbe andare a controllare
all'Ufficio del lavoro lo stato di disoccupazione ogni volta e
farsi consegnare la dichiarazione dei redditi ogni volta per fare
una radiografia. Succederebbe che il cittadino per fare una
prestazione passerebbe delle giornate intere a portare della
documentazione. Pertanto ci si affida all'autodichiarazione, che
talvolta comporta questi problemi, perché il funzionario più
diligente che richiede documentazione supplementare si rende conto
che il cittadino deve pagare le 70.000 lire e non solo le 6.000
lire.
Il primo intervento che si sta attuando in questi giorni è un
riesame di tutte le disposizioni e vi assicuro che ci sono faldoni
interi di disposizioni date sulle singole tariffazioni che sono
migliaia per ogni singola prestazione, sia che sia fatta dallo
specialista, sia che sia fatta dal medico, eccetera.
Il secondo intervento grosso è quello della prossima entrata in
funzione del CUP (Centro unico di prenotazione), su cui stiamo
lavorando e che è un obiettivo che la Regione ha dato all'USL, CUP
che dovrebbe risolvere in parte questi problemi, ma il problema di
fondo, Consigliere Parisi, è che la politica dei ticket è una
politica dissennata che, in primo luogo, obbliga gli sportelli e
l'USL ad un carico di lavoro enorme, per avere poi nella voce
Entrata degli importi ridicoli rispetto al carico di lavoro.
E che, in secondo luogo, pone dei grossi problemi al cittadino
che in una logica di totale parificazione del servizio pubblico con
il servizio privato giustamente preferisce sotto alcuni punti di
vista rivolgersi al privato, presso il quale non deve pagare nessun
ticket. Ma è una politica che il Governo sta continuando ad attuare
perché sulla finanziaria, come sappiamo, si sta parlando del
ricavometro che è un'altra diavoleria che, se dal punto di vista
delle finanze può avere delle giustificazioni, dal punto di vista
della semplicità amministrativa, della snellezza burocratica e
della possibilità da parte del cittadino di essere agevolato nella
sua vita quotidiana sicuramente sarà un grosso handicap.
Tornando alla nostra realtà, spero che situazioni del genere non
vengano a riprodursi. È anche vero che - con questo non voglio
giustificare nessuno - si sta attuando uniformemente una politica
di controlli maggiori che riguardano non solo i ticket, ma tutte le
prestazioni sanitarie.
Presidente Ha chiesto la parola il Consigliere Parisi.
Parisi (Aut) Ringrazio l'Assessore per la risposta che è stata
data. Se la RAI ha ampliato un fatto singolo, cioè l'unico caso
successo, mi sembra un po' strano che si dia tutta quest'attenzione
ad un caso; probabilmente, come mi risulta, la situazione è quella
che poi ha spiegato l'Assessore.
L'interpretazione è difficile, non è effettivamente l'unico
caso, ma vi sono stati tantissimi altri casi di cittadini che si
sono lamentati per questo andirivieni perché succede che se lo
stesso ente dà in un ufficio una risposta e poi il cittadino si
presenta presso un altro ufficio sempre dello stesso ente, ma che
gli dà una risposta completamente contraria...
(interruzione dell'Assessore Vicquéry, fuori microfono)
... qui si parlava di interpretazione di una norma, ma di una
prestazione che credo sia la stessa che era stata prospettata al
primo ufficio. Mi sembra che la situazione, come ha anche
confermato l'Assessore, sia abbastanza difficile e complicata,
quindi mi auguro, proprio per evitare di aggravare una situazione
generale di diffidenza che già il cittadino ha verso l'istituzione
pubblica, che l'USL faccia almeno una circolare esplicativa ai
medici per dire come si devono comportare nel momento in cui
rilasciano i certificati, o con altri sistemi, in modo da evitare
questa confusione che sicuramente non dà un'immagine così esemplare
di quello che è il servizio pubblico.
Termino augurando che questo fatto, anche in previsione di
quello che diceva l'Assessore, si debba completare attraverso
quell'operazione che diceva l'Assessore.
