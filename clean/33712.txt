Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1800 del 4 maggio 2011 - Resoconto
OGGETTO N. 1800/XIII - Ritiro di risoluzione: "Attivazione di
cantieri forestali straordinari anti-crisi".
Risoluzione
Il Consiglio regionale
Preso atto del parere favorevole espresso dalla terza
commissione consiliare permanente sul Piano degli interventi da
eseguire in amministrazione diretta dai cantieri forestali
dipendenti dal Dipartimento risorse naturali e Corpo forestale nel
corso del 2011;
Constatato che tale Piano di interventi prevede il taglio,
rispetto al 2010, di 70 posti di lavoro nei cantieri forestali e la
drastica riduzione delle giornate di lavoro, ben superiori alle
sedici che erano state preventivate;
Constatato che il rendiconto finanziario generale 2010 della
Regione ha evidenziato un aumento delle entrate e una diminuzione
delle spese correnti che hanno consentito un avanzo di
amministrazione relativo al 2010 pari a 128 milioni di euro, di cui
tre milioni di euro andranno a ripristinare parzialmente i fondi
destinati ai cantieri forestali;
Impegna
Il Governo regionale
ad attivare, attraverso l'utilizzo di tali fondi, cantieri
straordinari anti crisi in aggiunta a quelli previsti attualmente,
al fine di consentire l'assunzione dei lavoratori rimasti esclusi
dal Piano di interventi sopraccitato.
F.to: Carmela Fontana - Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, lo so
che qualcuno sarà tediato, annoiato per questa
insistenza...andatelo a chiedere a quelli che sono in posizione di
680 nella graduatoria dei forestali, 710, 712, magari 800, andatelo
a chiedere a loro e alle loro famiglie se sono tediati
dall'argomento...
(interruzione del Consigliere Comé, fuori microfono)
...non erano senza lavoro, la correggo, caro Consigliere Comé,
non erano senza lavoro, poiché l'anno scorso lavoravano anche
questi fino al numero 710 circa e altri hanno avuto dei cantieri
straordinari, non erano senza lavoro, qualcuno li ha abbandonati
per strada, perché non c'erano le risorse. Adesso le risorse ci
sono...si può dire a queste persone che c'è la volontà politica di
attivare dei cantieri straordinari anti-crisi?
Noi lo chiediamo attraverso una risoluzione, per mettere
chiarezza su questa vicenda che è veramente strana, una vicenda che
ogni giorno che passa non si riesce a capire come mai si sia
prodotta una situazione così surreale. Ripeto quanto ho detto
stamani, veramente la situazione è kafkiana: delle persone che
erano state garantite, si sono trovate in una condizione
completamente fuori da quello che era lo scenario immaginato. In
commissione si era parlato chiaramente che tutti quelli che avevano
lavorato nel 2010 dovevano essere riconfermati, per questo c'era la
Società dei Servizi, ci sarebbe stata soltanto una riduzione delle
giornate lavorative. Questo è un impegno che è stato preso in
commissione. Poi è venuto fuori un balletto di numero, un balletto
di giornate, le giornate sono state ridotte a non più di 16; l'anno
scorso avevamo una media di 135 giornate...quando parliamo di
"media" vuol dire che c'era una grossa quantità che arrivava anche
a 160 giornate lavorative. Oggi a queste persone si propone l'idea
di lavorare 105 giornate lavorative e, naturalmente, sempre con una
discrezionalità che non abbiamo capito...alcuni sono già stati
assunti prima della graduatoria, stanno lavorando da alcuni mesi,
non sono il numero uno della graduatoria, forse il numero due o il
numero tre...chi lo sa? Non si capisce qual è stato il criterio per
cui un gruppetto così ha beneficiato di questa chiamata,
magari...chissà se qualcuno vorrà indagare sui gradi di parentela o
- se ancora si usa - su eventuali iscrizioni a movimenti
politici... Ma certo questa cosa non ci fa piacere, non ci fa
piacere che ci siano due pesi e due misure, che alcuni siano
costretti ad aspettare questo ormai famigerato decreto che dovrebbe
essere emanato...scusate, non decreto, ma disposizione che dovrebbe
essere emanata dalla "salvaprecari" e altri, invece, sono stati
miracolati e chiamati a lavorare molto prima! Allora questi
comportamenti non ci paiono chiari, trasparenti, non ci paiono in
linea con il rispetto che deve esserci per le persone che hanno
operato in tutti questi anni.
Chiediamo l'attivazione di cantieri anti-crisi in cui possano
trovare occupazione tutti quelli che hanno lavorato almeno l'anno
scorso: questa è un'esigenza imprescindibile in un momento in cui
abbiamo perso 300 posti di lavoro nel settore industriale in questi
due anni di crisi...abbiamo perso oltre 400 posti nel settore
dell'edilizia! Poi sappiamo che con i numeri si può giocare e noi
continuiamo a leggere che l'occupazione in Valle d'Aosta va bene,
che è diminuito il numero di quelli che cercano lavoro e quindi si
confrontano dati che erano calcolati in un certo modo nel passato,
con un rimaneggiamento attuale per dimostrare che in Valle d'Aosta
addirittura l'occupazione va ancora meglio...sono diminuite le
persone che cercano lavoro! Ma questa è una favola, è un racconto
che non corrisponde alla realtà; c'è bisogno di lavoro in Valle
d'Aosta e c'è un'emergenza lavoro. Noi chiediamo che attraverso
questi cantieri straordinari si risponda a questa emergenza.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. A forza di parlare
di disperati, non vorrei che il collega Donzel si immedesimasse in
questo ruolo, perché questi temi sono proposti con una certa enfasi
e con una certa ripetitività. Non ci annoia, però, se mi permette,
non porta nulla a questa discussione.
Ma lei pensa che il Governo regionale piuttosto che la
maggioranza abbia degli obiettivi diversi rispetto a quelli che ha
lei, di cercare di dare delle risposte a delle persone? Abbiamo
forse degli intendimenti diversi rispetto a quelli di assicurare un
lavoro a chi non ce l'ha? Ma lei pensa veramente di essere paladino
dei diseredati e noi gli aguzzini? Devo dire che, mi permetta, è
giusto affrontare tutte queste cose, però non accetto che lei ogni
volta che interviene, debba gettare delle ombre, dove dice che
coloro sono assunti sono dei parenti, sono degli iscritti, perché
questa è una "bassa cucina" che rimandiamo al mittente!
Per quel che è della risoluzione, i criteri sono scritti, ne ha
già parlato l'Assessore, ma lei, abbia pazienza, voglio mantenere
un tono dialogante. È veramente uno scarso servizio quello che lei
sta facendo alla comunità, gettando discredito su ogni attività che
viene fatta, dove ogni volta che c'è un'azione, è un'azione fatta
con senso di responsabilità! Così come con senso di responsabilità
è stata introdotta la norma che ha consentito di fare una società,
perché se non ci fosse stata questa norma, queste persone sarebbero
a piedi! Quindi non c'è bisogno di un paladino che venga in
Consiglio a dire: "pensateci", perché ci stiamo pensando eccome, e
ce lo sentiamo sulle spalle questo problema!
In merito, però - abbia pazienza, non voglio neanche alimentare
questa discussione perché è un discorso trito e ritrito -, per quel
che è dell'impegno il Governo regionale si sta attivando per dare
delle risposte e per cercare delle soluzioni. Ovviamente c'è un
problema finanziario, che però è sicuramente superabile, ci sono
delle possibilità che possono emergere, ma ci sono anche altre
questioni come il rispetto del patto di stabilità! Vorremmo
adottare dei provvedimenti che sono legittimi, quindi questo
impegno è già un impegno che è sul tavolo del Governo.
Le chiedo pertanto, assicurando questo tipo di impegno, che o
c'è un atto di fiducia nei confronti del Governo che già sta
facendo questa attività, per cui ritira la risoluzione, in caso
contrario ci asteniamo.
Presidente
- La parola al Consigliere Donzel.
Donzel (PD)
- Al di là che le sue accuse...
(interruzione dell'Assessore Marguerettaz, fuori
microfono)
...io ho accusato e lei ha replicato con delle altre accuse
solite di demagogia, non mi toccano minimamente: non voglio farmi
campione di nessuno, faccio il rappresentante del Partito
Democratico, ho dei dati che mi forniscono delle organizzazioni che
sono autorevoli quanto i suoi uffici, se mi consente, quindi non ho
citato dei dati a casaccio; ho citato dei dati che sono stati letti
pubblicamente nell'ambito del discorso ufficiale dei quattro
sindacati: CGIL, CISL, UIL, SAVT, il primo maggio, quindi non sto
inventando roba mia, ma sto dicendo roba che è pubblica! Non è
"bassa cucina", dico cose che sono state dette pubblicamente, tanto
per cominciare.
In secondo luogo, non è nostra voglia essere i campioni di
questo argomento...se c'è una disponibilità a portare in tempi
ragionevoli nella commissione competente - credo sia la terza,
quella del Consigliere Comé - una proposta del Governo regionale in
cui si possa ragionevolmente discutere di risorse e di persone...un
impegno di questo tipo lo abbiamo sempre accettato, non è nostra
voglia arrivare ad uno scontro su una cosa di questo tipo, ma deve
esserci un impegno chiaro ad andare in commissione con cifre,
tempi, e non il balletto che abbiamo vissuto in questi giorni. Se
c'è questa disponibilità, siamo disponibili a ritirare questa
risoluzione.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Per evitare di fare un dialogo, ho
detto che c'è un impegno a verificare la fattibilità, allora ci
sarà un passaggio nel momento in cui questa fattibilità sarà
verificata e - ripeto - probabilmente quella finanziaria è la
minore; probabilmente dai dati che abbiamo c'è già la possibilità,
ma ci sono altre questioni da verificare.
A fronte di questa verifica, non c'è alcun problema da parte del
Governo ad andare in commissione e dare una rappresentazione delle
risultanze di questo approfondimento, che è - ripeto - un
approfondimento plurale di una serie di questioni. Quindi da quel
punto di vista non c'è alcuna difficoltà nelle prossime settimane
di arrivare in commissione e dare rappresentazione di quello che è
lo studio. Non abbiamo alcun tipo di problema, lo stanno
verificando le Finanze, la Presidenza, i vari Assessorati
interessati, quindi da questo punto di vista c'è un impegno che è
già stato anche dichiarato dal Presidente in alcune circostanze.
Non vogliamo però dare delle illusioni, perché se alla fine della
fiera questo non fosse possibile, noi abbiamo fatto un cattivo
servizio, nel senso che si dice: abbiamo risolto il problema e
invece non è così. Il problema ad oggi non è risolto, stiamo
lavorando per risolverlo, che è cosa diversa; ecco perché non
bisogna comunicare all'esterno: è risolto il problema! C'è un
attento studio per verificare, dopo di che al termine diremo se è
possibile o non è possibile. Non vorrei che anche la comunicazione
alla stampa segnalasse che è risolto il problema! Non è così, allo
stato attuale!
Presidente
- I Consiglieri del Partito Democratico
intendono ritirare dopo questa dichiarazione dell'Assessore
Marguerettaz? Bene, allora la risoluzione viene ritirata.
Il Consiglio prende atto del ritiro.
Presidente
- Cari colleghi, essendo stato espletato
l'ordine del giorno, dichiaro conclusi i lavori dell'odierna
adunanza del Consiglio regionale.
La seduta è tolta.
---
L'adunanza termina alle ore 19,18.
