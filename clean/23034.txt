Classificazione
DIRITTO ALLO STUDIO
ISTRUZIONE PUBBLICA
Università



Oggetto del Consiglio n. 2372 del 21 dicembre 2006 - Resoconto
OGGETTO N. 2372/XII - Approvazione di risoluzione: "Studio
comparato per l'applicazione di nuove modalità di erogazione di
contributi agli studenti universitari".
Presidente
- Vado avanti con le risoluzioni così come
erano state presentate. La prima è quella relativa all'applicazione
dell'indicatore della situazione economica equivalente
universitario.
Risoluzione
Viste le delibere di Giunta n. 1696/2006, n. 2374/2006, n.
2965/2006, n. 3060/2006 concernenti l'applicazione dell'indicatore
della situazione economica equivalente universitario (Iseeu), a
partire dall'anno accademico 2006/2007, per selezionare le domande
degli studenti universitari che chiedono l'attribuzione
dell'assegno di studio;
Constatato che l'introduzione di questa nuova modalità di
calcolo del reddito introduce una serie di grosse differenziazioni
rispetto allo scorso anno, per cui studenti che negli anni passati
rientravano nella prima fascia di contributi sono quest'anno
esclusi da ogni assegno di studio;
Ricordato che anche l'introduzione dell'Irsse nel calcolo dei
contributi da chiedere agli utenti per l'erogazione di servizi
sociali è stata, ed è tuttora, oggetto di successivi aggiustamenti,
onde correggere meccanismi automatici di calcolo che rischiavano di
introdurre ulteriori discriminazioni tra gli stessi utenti;
Ritenuto indispensabile che l'introduzione di un nuovo
strumento di calcolo del reddito sia preceduta da una fase di
studio dei casi che si andrebbero a configurare;
Ribadita la necessità che la Regione sostenga l'iscrizione e
la frequenza di studenti valdostani a corsi universitari, anche
tenendo conto del basso indice di laureati presenti nella nostra
valle;
Il Consiglio regionale
Impegna
La Giunta ed in particolare l'Assessore competente a:
a) rinviare al prossimo anno accademico l'applicazione
dell'Iseeu e dell'Ispeu per il calcolo dei contributi per gli
studenti universitari;
b) avviare uno studio comparato degli effetti che
l'applicazione di tali indici avrebbe rispetto alla ormai
collaudata modalità di erogazione dei contributi agli studenti
universitari, così come si è nel tempo determinata, coinvolgendo in
tale studio anche studenti e famiglie interessate;
c) definire i correttivi da introdurre, a livello regionale,
nell'applicazione dell'Iseeu e dell'Ispeu, come, ad esempio,
l'esclusione della abitazione principale dal calcolo dei redditi o
la reintroduzione del calcolo nella misura del 60% del reddito
imponibile dei lavoratori dipendenti.
F.to: Squarzino Secondina - Venturella - Bortot - Ferraris -
Fiou - Fontana Carmela - Sandri
Presidente
- La parola all'Assessore all'istruzione e
cultura, Viérin Laurent, per mozione d'ordine.
Viérin L. (UV)
- Per una mozione d'ordine. Da una prima
lettura, essendo in sintonia con i principi proposti dalla
risoluzione, chiedo 5 minuti di sospensione per trovare un accordo
su questo argomento.
Presidente
- Cinque minuti di sospensione della
seduta.
Si dà atto che la seduta è sospesa dalle ore 17,32 alle ore
17,59.
Presidente
- Riprendiamo i lavori. Stanno facendo le
fotocopie della risoluzione rivista.
La parola all'Assessore all'istruzione e cultura, Viérin
Laurent.
Viérin L. (UV)
- Solo per dire che sarà proposto un nuovo
testo, che è stato sottoscritto da tutti i gruppi, dove come Giunta
ci impegniamo, non essendo possibile rinviare di un anno il bando
in quanto il bando è in applicazione, di rifare un nuovo bando alla
scadenza del bando, che - terrei a precisare - è stato introdotto
in via sperimentale. Da precisare che, rispetto alle indicazioni
nazionali, l'indicatore introdotto in Valle d'Aosta è già stato
alzato nei suoi minimi come parametri; quindi, rispetto ai 18.000
euro nazionali, in Valle d'Aosta abbiamo introdotto i 25.000
euro.
Ci siamo però resi conto che effettivamente nel calcolo di
questo indicatore tante famiglie non avevano accesso a questi
aiuti, che sono importanti per mantenere il diritto allo studio dei
nostri studenti; tra l'altro terrei a precisare che questo
indicatore è stato introdotto su sollecitazione sia dei sindacati
che delle forze politiche in Consiglio e quindi abbiamo agito in
buona fede. Bisogna anche riconoscere che l'applicazione non ha
avuto gli esiti che pensavamo, quindi ritengo sia doveroso, come
Amministrazione, cercare dei correttivi.
Ci impegniamo tutti quanti a studiare dei correttivi, a rivedere
i parametri, a rivedere il bando, e poi - importante - i nuovi
parametri saranno introdotti previo parere delle commissioni
competenti.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore Viérin per il
lavoro che ha fatto e per aver colto il succo della nostra
iniziativa, nel senso che il nostro obiettivo era quello di dire:
"questo sistema di calcolo così com'è non funziona, bisogna
cambiarlo in tempi brevi, bisogna interrompere questo sistema di
calcolo". Avevamo fatto già alcuni esempi, ma credo sia più
corretto che tutte le modalità e i cambiamenti dei parametri siano
esaminati a livello di commissione, per cui siamo d'accordo,
abbiamo firmato volentieri.
Ci riconosciamo in questa risoluzione, perché questo pone un
correttivo urgente e soprattutto dà una risposta alle famiglie e
agli studenti che si sono visti rifiutate le loro domande, non le
potevano presentare perché come uscivano fuori dai parametri,
neanche le accoglievano, quindi non è neanche potuta emergere la
domanda delle persone che chiedevano borse di studio. Il fatto che
adesso si indica un nuovo bando consente a queste persone di
riproporsi e consente alla Regione di dare un aiuto a questi
studenti che hanno bisogno.
Chiedo all'Assessore di curare molto l'informazione, in modo che
gli studenti e le famiglie che in questi mesi hanno cercato una
risposta alle loro esigenze e che si sono visti rifiutate le
domande, sappiano che è possibile ripresentarle secondo nuovi
parametri.
Presidente
- Chiudo la discussione generale.
Dichiarazioni di voto?
Pongo in votazione la risoluzione:
Risoluzione
Viste le delibere di Giunta n. 1696/2006, n. 2374/2006, n.
2965/2006, n. 3060/2006 concernenti l'applicazione dell'indicatore
della situazione economica equivalente universitario (Iseeu), a
partire dall'anno accademico 2006/2007, per selezionare le domande
degli studenti universitari che chiedono l'attribuzione
dell'assegno di studio;
Preso atto che l'applicazione di tale indicatore è stata
introdotta in via sperimentale;
Constatato che l'introduzione di questa modalità di calcolo
del reddito introduce una serie di differenziazioni rispetto allo
scorso anno;
Ricordato che anche l'introduzione dell'Irsse nel calcolo dei
contributi da chiedere agli utenti per l'erogazione di servizi
sociali è stata, ed è tuttora, oggetto di successivi aggiustamenti
onde correggere meccanismi automatici di calcolo;
Ritenuto indispensabile che l'introduzione di un nuovo
strumento di calcolo del reddito sia preceduta da una fase di
studio dei casi che si andrebbero a configurare, come peraltro
previsto dalla suddetta introduzione sperimentale;
Ribadita la necessità di sostenere l'iscrizione e la
frequenza degli studenti valdostani a corsi universitari;
Il Consiglio regionale
Impegna
La Giunta ed in particolare l'Assessore competente a:
a) avviare uno studio comparato degli effetti che
l'applicazione di tali indici avrebbe rispetto alla ormai
collaudata modalità di erogazione di contributi agli studenti
universitari;
b) definire, previo parere delle commissioni competenti, i
correttivi da introdurre nell'applicazione dell'Iseeu e dell'Ispeu
a livello regionale;
c) indire un nuovo bando, alla scadenza dell'attuale, che
recepisca i nuovi parametri.
F.to: Viérin Laurent - Frassy - Comé - Vicquéry - Rini - Fiou
- Squarzino Secondina
Consiglieri presenti, votanti e favorevoli: 30
Il Consiglio approva all'unanimità.
