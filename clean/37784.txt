Classificazione
ASSISTENZA SANITARIA E OSPEDALIERA



Oggetto del Consiglio n. 1451 del 7 ottobre 2015 - Resoconto
OGGETTO N. 1451/XIV - Interrogazione a risposta immediata:
"Bozza di accordo di collaborazione tra la Regione Piemonte e la
Regione Valle d'Aosta per la gestione condivisa di percorsi
assistenziali".
Presidente
- Punto 3.01 all'ordine del giorno. La parola
al collega Bertschy.
Bertschy (UVP)
- Grazie Presidente.
Si è scritto e detto molto su questo argomento e credo che
questo basti per dire come sia stato gestito male un dossier così
importante. Il nostro gruppo UVP ha avuto, come anche gli altri
gruppi di opposizione, le stesse poche e piccole informazioni. C'è
un'estrema difficoltà e soprattutto un sentimento di insicurezza da
parte di coloro che stanno operando all'interno di questi servizi,
i quali per un periodo si sono sentiti dire un sacco di cose e di
cambiamenti in atto, ma quando si sono rivolti alla parte politica
che hanno avuto possibilità di contattare si sono sentiti
rispondere che non ne sapevano assolutamente niente. Salvo poi
trovarsi all'ultimo minuto con provvedimenti che sono saltati fuori
e con informazioni uscite dal comitato di pilotaggio, tanto che a
un certo punto ci siamo sentiti in dovere di sollevare questo
problema.
Al di là di quello che ci verrà a dire, Assessore, noi vogliamo
che su cose di fondamentale importanza la si smetta di andare
avanti da soli, in solitudine, senza consultarci, senza lavorare
nelle commissioni che sono messe lì apposta per trattare certi
argomenti e forse per capire anche certe situazioni! I colleghi
Nello Fabbri ed Elso Gerandin che sono in V Commissione nulla
sapevano di questo argomento, salvo poi avere la possibilità di
comprendere che delle comunicazioni sono partite con tanto di
accordo di programma collegato. Quindi siamo in attesa della sua
risposta, per capire una volta per tutte cosa state facendo.
Presidente
- Grazie collega Bertschy. La parola
all'Assessore Fosson.
Fosson (UV)
- Sì, grazie Presidente.
Io devo ringraziare per questa interpellanza, perché ci permette
di presentare la nostra posizione in modo chiaro. Gli accordi di
cooperazione e di sinergia sanitaria tra regioni confinanti, quindi
soprattutto con il Piemonte, sono fondamentali per ampliare il
nostro bacino di utenza e avvicinarci agli standard previsti dal
decreto 70 dell'aprile di quest'anno, che penso tutti
conoscano.
Il decreto 70 non è vincolante per noi, in quanto c'è l'articolo
3 che ci salvaguarda, ma comunque determina delle riflessioni,
perché se gli standard prevedono dei parametri, questi saranno
comunque per le valutazioni sulle sostenibilità. Il decreto 70
prevede una neurochirurgia per 600 mila abitanti e una emodinamica
per 300 mila abitanti, cose che noi abbiamo con dei numeri molto
più bassi. Da anni cerchiamo di concludere un accordo con il
Piemonte senza risultati, soprattutto perché una mobilità passiva
verso di noi costerebbe alla stessa Regione Piemonte qualche
milione di euro. Ho cercato da tempo di riallacciare un dialogo con
l'assessore Saitta e con il direttore della sanità piemontese
Moirano, con cui mi sono visto alla fine del mese di agosto. È
stato deciso di fare un tavolo tecnico per verificare se esisteva
la possibilità di creare una rete comune, soprattutto per quello
che riguarda l'emergenza.
Questo gruppo tecnico ha scritto una bozza di accordo che è
stata trasmessa alla protezione civile per competenza e per una
valutazione tecnica di merito, in particolare per l'attivazione del
numero unico europeo 112 previsto per legge e per verificare quanto
questo fosse di impatto rispetto alla centrale unica del soccorso.
In questo documento, che tutti voi avete, non c'è solo un problema
di centrale, ma anche di strategie sanitarie. Quella che è stata
diffusa è solo una bozza tecnica, con varie ipotesi formulate da
tecnici che come tali non avevano alcun compito di decisioni
finali. Si tratta infatti di un'ipotesi tecnica di un gruppo che ha
chiesto a sua volta una valutazione a un altro gruppo per formulare
un parere. In assessorato abbiamo molti tavoli tecnici e ci
chiediamo quale sarà in futuro la metodologia di lavoro, ma un
conto sono l'ipotesi tecnica, i dati economici e l'analisi sulla
fattibilità, un altro è la decisione politica con cui si compiono
le scelte sui servizi di qualità, non solo sulla base dei conti e
dei risparmi. La non economicità di molti servizi esistenti da noi
non ci ha mai impedito di metterli in piedi, perché erano
importanti per i nostri cittadini anche se i numeri erano bassi. In
particolare, il governo non ha mai approvato lo spostamento di una
centrale di soccorso in altra sede.
La politica, viste le ipotesi tecniche, ha comunque espresso il
suo orientamento che va oltre l'ipotesi tecnica. Il Presidente lo
ha detto chiaramente: non si sposterà nulla dalla Valle d'Aosta. Da
parte mia - davanti agli operatori, che ringrazio - affermo che
sono contrario a uno spostamento della centrale, per la grande
efficienza e professionalità sempre manifestata da quest'ultimi, e
per il rischio di disservizi. Ricordo che per stipulare un accordo
interregionale sono necessari prima due delibere: una del Piemonte
e una della Valle d'Aosta.
Presidente
- La parola al collega Bertschy.
Bertschy (UVP)
- In un minuto non risolviamo il problema,
quindi annuncio una sicura risoluzione dei gruppi di opposizione
per avere il tempo di trattare la questione in maniera diversa. I
tecnici dicono che è una decisione politica e i politici dicono che
è una gestione tecnica. Tra l'altro, è di ieri un comunicato del
SAVT-SANTÉ che mi pare abbastanza eloquente.
Assessore, un po' di coraggio! Lei manda in giro una lettera
dove c'è scritto che entro due settimane bisogna assumere una
deliberazione, perché sono concluse le valutazioni tecniche, ma poi
veniamo a sapere che è un tavolo che dovrà ancora discutere.
Prendiamo in esame 'sta questione e affrontiamola veramente come
dev'essere fatto. Lei si assuma le sue responsabilità fino in
fondo, non lasci i tecnici a metà strada e i tecnici la smettano di
dire che la decisione è politica, quando non vogliono più
assumersene la responsabilità.
Il 112 non è un obbligo interregionale, ma regionale e si può
decidere di farlo interregionale. Dentro questo accordo di
programma c'era veramente di tutto e c'è scritto che la centrale di
smistamento del 118 va a Torino; sarà una bozza, ma c'è scritto
questo! Basta per allarmare tutti quanti, compreso i politici.
Quindi, le annuncio che faremo una risoluzione e chiederemo di
portare il discorso in V Commissione. Mi scuso per aver allungato i
tempi.
Presidente
- Finché sono trenta secondi va bene, non c'è
problema.
