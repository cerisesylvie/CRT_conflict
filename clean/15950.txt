Classificazione
ENTI LOCALI


Resoconto integrale del dibattito dell'aula
Oggetto del Consiglio n. 2283 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2283/X Impegno per un progetto di rideterminazione e
di decentramento delle funzioni regionali a favore degli enti
locali. (Ritiro di mozione)
Mozione Premesso:
che la legge costituzionale n. 2 del 1993 nell'attribuire alla
Valle d'Aosta una nuova competenza legislativa e, quindi,
amministrativa in materia di ordinamento degli Enti Locali ha
costituito una novità radicale rispetto al sistema precedente
poiché ha inserito il sistema degli Enti locali nel più complesso
sistema dell'autonomia regionale;
che, conseguentemente a quanto sopra, i comuni e le Comunità
montane vengono ora a far parte dell'Istituzione regionale
costituendo braccia operative e di democrazia dell'intero sistema
valdostano nel quale lo Stato non viene più qui a far da garante
agli Enti Locali;
che l'aver individuato come Regione un comparto unico del
personale dipendente operante in Valle d'Aosta costituisce un buon
presupposto all'esigenza di rafforzamento delle autonomie
locali;
che il nuovo Ordinamento degli Enti Locali, così come la
riorganizzazione dell'apparato regionale, non possono non
concretizzarsi se non con la prioritaria determinazione delle
funzioni degli Enti Locali e delle funzioni residuate alla Regione
secondo il principio di sussidiarietà;
che il quadro istituzionale complessivo non può non tenere conto
della particolare situazione valdostana caratterizzata dall'assenza
della Provincia e dalla presenza di comuni di piccole dimensioni
dotati di una debole strutturale valenza politica;
che occorre che la Regione Valdostana presenti una
organizzazione sempre più rispondente all'efficienza e sempre più
vicina al cittadino, anche al fine di costituire un sistema di
potere democratico capace di confrontarsi all'interno della Valle e
dotato di più interlocutori;
tutto ciò premesso, il Consiglio regionale della Valle
d'Aosta
Impegna
la Giunta regionale a predisporre entro 60 giorni da oggi un
progetto di legge regionale che riveda e ridetermini tutte le
funzioni regionali attribuendole ai vari livelli di governo degli
Enti Locali tenendo conto dei tre livelli istituzionali:
a) Regione come Ente di indirizzo politico e di gestione degli
interessi e servizi di valenza e portata regionale;
b) Comunità montane, come Enti gestori di interessi e servizi
aventi ricaduta intercomunale o comprensoriale;
c) comuni, come Enti gestori di tutte le funzioni e servizi
aventi ricaduta nell'ambito del territorio comunale.
F.to: Dujany
Presidente Ha chiesto la parola il Consigliere Dujany.
Dujany (PVA) Dal momento che c'è l'impegno del Presidente della
Giunta, diretto a presentare una bozza di progetto di legge in
materia in tempi brevi, rinuncio allo stato alla presentazione
della mozione.
Presidente Ringrazio il Consigliere Dujany; il punto 14
all'ordine del giorno viene ritirato.
Il Consiglio prende atto.
