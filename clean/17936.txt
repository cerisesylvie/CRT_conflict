Classificazione
STATUTO


Resoconto integrale del dibattito dell'aula
Oggetto del Consiglio n. 1034 del 15 dicembre 1999 - Resoconto
OGGETTO N. 1034/XI Iniziative per l'acquisizione di dati in
merito all'ammontare degli oneri sostenuti dallo Stato per servizi
pubblici resi in Valle d'Aosta. (Interpellanza)
Interpellanza Rilevato che, in occasione dei dibattiti
consiliari e di altre occasioni di pubblico confronto, sono spesso
oggetto di discussione l’ammontare degli oneri
sostenuti dallo Stato per servizi pubblici resi nella nostra
Regione (giustizia, difesa, sicurezza, riscossione delle imposte,
ecc?), così come è oggetto di dibattito la quantificazione dei
benefici finanziari derivanti da un eventuale trasferimento alla
nostra Regione di tutte le fonti energetiche e dalla domiciliazione
fiscale presso di noi di tutte le aziende comunque operanti in
Valle d’Aosta;
Ritenuto opportuno che il dibattito su tematiche tanto
importanti non sia soltanto il frutto di sensazioni o di opinioni
aprioristiche, ma sia suffragato da dati obbiettivi e/o da
valutazioni scientifiche;
il sottoscritto Consigliere regionale
Interpella
la Giunta regionale per sapere se non ritenga utile
commissionare uno studio o assumere ogni altra iniziativa ritenuta
necessaria ad acquisire dati certi sulle tematiche in oggetto.
F.to: Curtaz
Président
La parole au Conseiller Curtaz.
Curtaz (PVA-cU) Ho redatto quest'interpellanza sul presupposto
che spesso in occasione di dibattiti nei consigli e di altre
occasioni di pubblico confronto sono in discussione l'ammontare
degli oneri sostenuti dallo Stato per i servizi pubblici resi nella
nostra Regione: giustizia, difesa, sicurezza, riscossione delle
imposte, eccetera, come pure la quantificazione dei benefici
finanziari derivanti da un eventuale trasferimento nella nostra
Regione di tutte le fonti energetiche e dalla domiciliazione
fiscale presso di noi di tutta la gente operante in Valle
d'Aosta.
Credo che sarebbe interessate su questo tema andare al di là
delle singole sensazioni, perché spesso invochiamo dei dati che non
ci sono, spesso teniamo delle argomentazioni che sono, ripeto, più
basate su nostre sensazioni che su dati effettivi. Quindi sarebbe
opportuno che il dibattito su queste tematiche così importanti non
sia soltanto il frutto di opinioni un po' aprioristiche, ma sia
suffragato da dati obiettivi o da valutazioni scientifiche.
È per questo che s'interpella la Giunta regionale per sapere se
non ritenga utile commissionare uno studio, assumere ogni altra
iniziativa ritenuta necessaria ad acquisire dati certi sulle
tematiche in oggetto.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Innanzitutto mi scuso per la voce, ma tant'è
la stagione è questa, quindi mi trovo in queste condizioni.
Rispetto alle problematiche poste dal Consigliere Curtaz, credo
opportuno evidenziare che le divergenze che sono emerse nelle varie
occasioni di dibattito su questi temi - l'ultima è stata in
occasione del dibattito sul bilancio - siano state sulla lettura
dei dati e non tanto sui dati stessi. Direi che alcuni dati già
esistono, per altri possiamo risalire attraverso le nostre
strutture tecniche competenti per materia.
Non pare utile, soprattutto in periodi di risorse non floride,
destinare risorse e spese correnti in studi, analisi o ricerche,
che non produrrebbero altro che dati, sui quali poi le
interpretazioni politiche riaprirebbero le dispute.
Non vuole essere un discorso polemico nella maniera più
assoluta. Voglio ricordare al Consigliere Curtaz che sono state
accolte sue iniziative, ed iniziative importanti quali ad esempio
quella dell'adesione della Regione alla Banca Etica; in questo caso
però non pare opportuno procedere ad incarichi. Credo invece che
l'argomento potrebbe essere oggetto di trattazione e magari di
approfondimento in commissioni consiliari, con l'ausilio delle
nostre risorse dirigenziali, che molto spesso vengono ritenute a
torto con minori conoscenze tecniche di persone esterne.
Questa mi pare possa essere una strada. Credo che potrebbe
essere un lavoro interessante da avviare, senza impegnare risorse
finanziarie, con l'apporto e l'intervento di tutti, da poter
concludere senza avere dei tempi precisi ma con gradualità, quindi
andando a lavorare con una certa metodicità, programmando il lavoro
nelle commissioni competenti e riuscendo magari ad arrivare a delle
conclusioni che sicuramente sono più soddisfacenti che non qualche
studio in più, qualche plico in più, che abbiamo già in passato
commissionato e che ci ritroviamo nelle scaffalature della Regione,
che poi alla fine non danno dei risultati perché, ripeto, spesso
l'interpretazione è politica, quindi sono i dati che vengono letti
in modo diverso e non tanto i dati in sé.
Oltre a questa indicazione, non si concorda su altre iniziative,
poiché indubbiamente il tema è interessante, ma riteniamo che possa
collocarsi in un contesto di ricerca che ciascun Consigliere o
ciascuna forza politica ha il diritto e sicuramente il dovere di
fare, per avere una risposta per sé, ma soprattutto per informare
in maniera corretta i cittadini.
Président
La parole au Conseiller Curtaz.
Curtaz (PVA-cU) Ci sarebbe da dire che non ho parole, però
qualcosa dovrò dire.
Assessore, sono anni che discutiamo non sull'interpretazione dei
dati, su quella possiamo discutere, ma sono anni che discutiamo sul
fatto che non abbiamo dati su molte cose.
Lei me lo sa dire quanto spende lo Stato per la giustizia in
Valle d'Aosta? Credo di no.
Me lo sa dire quanto spende lo Stato per la Pubblica sicurezza
in Valle d'Aosta? Credo di no.
Me lo sa dire quanto spende lo Stato per la riscossione dell'IVA
in Valle d'Aosta? Credo di no.
Me lo sa dire quanto spende lo Stato per la riscossione
dell'IRPEF in Valle d'Aosta? Credo di no.
Me lo sa dire quanto spende lo Stato per i militari e per la
difesa? Credo di no!
Allora, come facciamo a confrontarci, a esprimere opinioni
politiche su questi dati? Ma chi ce li ha questi dati, chi li ha
mai visti! Non so se sono facilmente acquisibili, probabilmente
sono difficilmente acquisibili, perché anche i ministeri statali
avranno nelle loro voci di bilancio delle ripartizioni
territoriali, penso alla giustizia dove ci sono le circoscrizioni e
cose di questo tipo; ma noi come facciamo a fare dei ragionamenti
di carattere fiscale sulla nostra autonomia, sui 9/10, su queste
cose, se non abbiamo dati certi?
Sappiamo che ci sono delle aziende che pur producendo in Valle
d'Aosta, hanno la sede legale fuori dalla Valle d'Aosta, penso
soprattutto alle banche. Abbiamo dei dati su questo? Ma no che non
ce li abbiamo questi dati!
E ora mi si dice che uno studio, che dovrebbe chiarire
attraverso metodi scientifici, attraverso dati certi questa
problematica, che dovrebbe fornirci degli elementi di riflessione,
è meglio non farlo perché costa troppo. Ma intanto chi lo ha detto
che costa troppo? Inoltre, spendiamo centinaia di migliaia di
milioni, in studi e consulenze annualmente in Valle d'Aosta. E ora
diciamo che non ci sono le risorse per fare uno studio, che
finalmente metterebbe una parola precisa su un tema di essenziale
importanza, anche per capire il futuro strategico della nostra
regione, e diciamo che questo studio è inutile?
Se la risposta dell'Amministrazione è questa, e spero che questa
sia l'opinione dell'Assessore Agnesod e non sia il parere della
maggioranza e della Giunta, annuncio già che al prossimo Consiglio
depositerò una mozione su questa cosa e voglio guardare in faccia
tutti i colleghi quando magari si asterranno sulla mia mozione
dicendo che questo studio è inutile! Mi piacerà guardarli negli
occhi, così capiremo nei prossimi anni di che cosa parliamo!
