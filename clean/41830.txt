Classificazione
CONSIGLIO REGIONALE
Attività consiliare d'aula



Oggetto del Consiglio n. 853 del 24 luglio 2019 - Resoconto
OGGETTO N. 853/XV - Ordine dei lavori.
Rini
(
Presidente)
- Colleghi, è mio dovere portare
a conoscenza dell'Aula una lettera che mi ha fatto pervenire poco
fa il CPEL e l'Agenzia dei segretari, ne do lettura e poi vi chiedo
se è possibile sospendere i lavori per una Conferenza dei
Capigruppo: "
Gentilissima Presidente, leggiamo dagli organi di
stampa che il disegno di legge regionale n. 34, recante:
"Disposizioni urgenti per il reclutamento dei segretari degli Enti
locali della Valle d'Aosta", rischia di non poter essere dibattuto
e approvato nell'attuale seduta consiliare e di essere portato
all'approvazione nella seduta del 18 settembre 2019.
Ci permettiamo di ribadire con forza quanto già evidenziato
in precedenti comunicazioni della assoluta urgenza di reperire
nuove figure di segretari comunali avvalendosi del concorso già
previsto dalla legge regionale 10/2015 alla luce dei recenti e
prossimi pensionamenti che investono la categoria. Ricordiamo che
per tale ragione l'assemblea del CPEL si è riunita il 19 luglio
2019 per esaminare la proposta del disegno di legge e ha espresso
parere favorevole anche in virtù del fatto che alcuni ulteriori
emendamenti, volti al miglioramento dell'impianto normativo,
sarebbero stati discussi in Aula. Se già ora i tempi per il
completamento dell'iter concorsuale sono sicuramente stretti, non
garantiamo il suo completamento a fronte di una dilazione temporale
ulteriore di due mesi. Le chiediamo dunque, con il rispetto che
portiamo nei confronti dell'istituzione, di voler trasmettere e
dare notizia ai Signori Consiglieri di rappresentare la
preoccupazione dell'Agenzia regionale dei segretari, di tutti i
sindaci e di formulare la richiesta di operare secondo una
responsabile valutazione della situazione nell'interesse esclusivo
degli Enti locali valdostani. A disposizione per eventuali
chiarimenti
".
Questo affinché tutti i Consiglieri ne avessero notizia e vi
chiedo la possibilità di fare una Conferenza dei Capigruppo subito
per discutere di questa lettera ovviamente ma anche del prosieguo
dei lavori dell'Aula.
La seduta è sospesa dalle ore 19:30 alle ore 19:54.
Rini (Presidente)
- Possiamo riprendere i lavori dopo la
Conferenza dei Capigruppo. Abbiamo deciso che interrompiamo la
seduta ora e la riprendiamo alle ore 21:00 per proseguire fino alle
ore 23:00. La parola al collega Bianchi sulle risultanze della
Conferenza dei Capigruppo.
Bianchi (UV)
- Era appunto per portare a conoscenza della
riunione dei Capigruppo, nel senso che il Presidente del Consiglio
ha letto una lettera del CPEL e dell'Agenzia dei segretari che
chiedeva di rivalutare l'accordo preso tra le forze politiche
questa mattina. Chiaramente da parte nostra, del gruppo dell'Union
Valdôtaine ma da parte di tutta la maggioranza c'era la
disponibilità a rivalutare la cosa, anche perché già stamattina in
Conferenza dei Capigruppo avevamo evidenziato che, approvando la
legge al mese di settembre, le tempistiche si sarebbero ristrette
di 60 giorni e quindi non garantiamo la sicurezza di espletare il
bando concorso entro il mese di aprile del 2020, quindi creando
scompiglio all'interno degli Enti locali. Questo non è stato
accettato, nonostante qui in Aula per più volte si solleciti di
ascoltare di più il territorio, oggi al territorio che ci chiede di
approvare una legge noi rispondiamo che la approviamo a settembre.
C'è stata anche la volontà di fare un Consiglio straordinario, che
è nella facoltà della maggioranza prima della pausa estiva, ma c'è
sicuramente il mantra di ricevere di nuovo tremila emendamenti su
una legge e c'è il rischio di fare un Consiglio regionale senza poi
approvare la legge, quindi questo è quello che si è discusso
all'interno della Conferenza dei Capigruppo.
Come gruppo dell'Union Valdôtaine, ci dispiace che non riusciamo
ad approvare questa legge perché era indispensabile per gli Enti
locali della Valle d'Aosta e per tutti i valdostani.
Presidente
- Ha chiesto la parola il collega Restano.
Restano (GM)
- Probabilmente mi è sfuggito qualcosa. Io
vorrei un chiarimento. Il collega Bianchi ha affermato che tutta la
maggioranza era d'accordo? Io chiederei di confermare questo perché
mi sembra che qualcuno della maggioranza fosse consapevole di
quanto deciso questa mattina, propenso a mantenere e rispettare
l'accordo fatto in mattinata. Al di là di questo, noi prendiamo
atto della lettera che è pervenuta dal Celva, è nei vostri diritti
fare i passi dovuti, chiedere un Consiglio straordinario,
promuovere tutte le audizioni. Noi diamo la nostra disponibilità
nei limiti di tempo e poi ci confronteremo su quello, però
ragguagliatemi se mi sono confuso, se ho sentito male, se ho visto
male sul fatto della maggioranza compatta o meno - almeno di quelli
presenti alla riunione - in merito al quesito posto in essere.
Presidente
- Io in maniera - se me lo consentite, vista
la giornata lunga - un po' inusuale le rispondo dalla posizione
della Presidenza, e anche in Conferenza dei Capigruppo ricoprivo
quel ruolo. Effettivamente io, collega Restano, le confermo che
sono per mantenere i patti assunti questa mattina in sede di
Conferenza dei Capigruppo. Ha chiesto la parola il collega
Bianchi.
Bianchi (UV)
- Solamente per spiegare: io ho chiesto di
rivalutare la situazione, null'altro, a fronte di una lettera che
prevedeva per quella legge due audizioni: il CPEL e l'Agenzia per i
segretari, e il CPEL e l'Agenzia dei segretari ci stanno chiedendo
di andare avanti. Stamani abbiamo fatto un accordo e non sono a
ritrattarlo, sto dicendo che c'è una novità: ci chiedono di andare
avanti. Ho chiesto nella Conferenza dei Capigruppo, e lo rifaccio
in Aula, di rivalutare la cosa, punto, poi ognuno è libero di fare
quello che crede.
Presidente
- La parola al collega Sammaritani.
Sammaritani (LEGA VDA)
- Io in genere sono sempre
abbastanza pacato e moderato nei miei interventi, però, quando ho
l'impressione di essere preso in giro, mi dà un po' fastidio. Io vi
cito soltanto una cosa, a parte ricordarvi che abbiamo studiato un
emendamento di comune accordo che, secondo me, risolveva il
problema delle emergenze che poi è una in tutta la Valle d'Aosta,
quindi non si stiamo a "ciullare tanto nel manico". Allora vorrei
ricordarvi il titolo e un articolo della legge n. 10/2015 che
probabilmente a molti è sfuggito e forse anche a quelli
dell'Agenzia, guarda caso, perché quella legge si intitola:
"Disposizioni urgenti per garantire il servizio di segreteria
nell'ambito delle nuove forme associative tra gli Enti locali di
cui alla legge 6/2014". Benissimo, allora al comma 3 dell'articolo
5 si dice: "
l'Agenzia regionale dei segretari degli Enti locali
della Valle d'Aosta -
gli stessi che oggi adesso mandano la
lettera per dirci: "oh, che urgenza, non si può fare altro che
approvare questa legge"
- entro 12 mesi dalla data di entrata in
vigore della presente legge, avvia le procedure concorsuali per
esami per l'accesso all'Albo regionale dei segretari...
". Non
ci sono segretari? Colpa loro, non è adesso noi che dobbiamo fare
una legge in quattro e quattr'otto senza coordinarla con la legge
n. 6, che deve essere rivista... ma di cosa stiamo parlando? Ma
abbiate pazienza!
Presidente
- Non ci sono altre richieste? La parola al
collega Restano.
Restano (GM)
- Scusate, mi sono dimenticato un pezzo di
ciò che volevo dire. Volevo solo ribadire quanto detto di là,
evidentemente so che c'erano stati - perché non dimentico il mio
passato in maggioranza - degli incontri con il Celva, in merito era
stato fatto un gruppo di lavoro. Gli accordi con il Celva, per far
passare oggi la legge, qualcuno li avrà presi, poi dopo, purtroppo,
non ci sono state le audizioni. Se avessimo potuto audire il
Presidente del Celva, il Presidente dell'Agenzia, l'Ordine degli
avvocati, dei dottori commercialisti, i rappresentanti della parte
prima dell'Albo dei segretari, i rappresentanti della parte
seconda, tutti i sindacati, non solo uno o due sindacati com'è
stato fatto in sede riservata con qualche segretario qua e là, oggi
non saremmo in questa situazione. C'è alla base un rispetto delle
regole da parte di tutte le istituzioni, anche di quella che ci ha
scritto questa legge, anche da parte di queste persone che sono
state le prime a disattendere la norma, sono state le prime a non
sentirsi in dovere di contattare tutti i Consiglieri, di parlare
con la commissione e oggi alle ore 20:00 riceviamo questa lettera?
Non sono d'accordo, ci stanno umiliando. Noi abbiamo un ruolo e
rappresentiamo tutti i valdostani: quelli che ci hanno votato e
quelli che non ci hanno votato. Rappresentiamo in questo contesto
anche chi fa parte degli Enti locali, desideriamo essere rispettati
per l'investitura che abbiamo avuto all'interno, non essere presi a
schiaffi, così non si fa. Ci siamo impegnati a presentare la legge
entro il mese di settembre, una legge che deve essere discussa.
Personalmente non la condivido ma non la condivido
in toto
,
la ribalterei. Mi deve essere data la possibilità di confrontarmi
su questo, devo poter audire le parti interessate, i cosiddetti
"portatori di interesse", non solo un singolo. È vero che
rappresenta tutti i sindaci... forse no, perché sicuramente quelli
che non erano presenti venerdì convocati d'urgenza in via
telefonica all'ultimo momento perché mi risulta che non ci fosse
neppure il numero legale, è questo l'interesse... quelli forse non
li rappresenta. Allora, scusate il tono ma oggi ci sentiamo
trattati veramente male e credo che nessun Consigliere, per quello
che rappresenta qua all'interno, debba essere trattato così. Noi
portiamo rispetto per il Celva, portiamo rispetto per i sindaci,
siamo a loro disposizione, possono chiedere di essere auditi, come
l'hanno fatto oggi dovevano chiederlo in precedenza, non ci
interessa se erano al mare, se avevano la festa patronale, le sagre
o quant'altro. Noi qua ci siamo tutti i giorni e rispondiamo al
telefono.
Presidente
- La parola alla collega Spelgatti.
Spelgatti (LEGA VDA)
- Sarò velocissima. Il collega
Restano ha detto: "ci hanno umiliati" ma la domanda vera è: vi
rendete conto della umiliazione che state subendo voi della
maggioranza? Davvero cioè voi fate degli accordi e basta che arrivi
una lettera che vi rimangiate un accordo... ma perché forse le
varie problematiche sul tavolo non le conoscevate e adesso basta
una lettera per poi rimangiarvi la parola? Ma state governando o
state scherzando?
Presidente
- Collega Spelgatti, le posizioni credo che
siano diverse e credo che ognuno abbia la sua, lo abbiamo detto
anche prima. La parola al collega Vesan.
Vesan (M5S)
- Sarò brevissimo visto che tutti hanno
voluto puntualizzare su questa situazione. Per fortuna, il nostro
Statuto dà il potere legislativo in Valle d'Aosta a quest'Aula ed è
una cosa importante, anche perché normalmente il potere legislativo
si dà a delle Aule in cui è rappresentata maggioranza e minoranza.
Il CPEL è sicuramente un organo importantissimo, fondamentale per
il funzionamento della Valle d'Aosta ma è un organo che rappresenta
esclusivamente le maggioranze e forse questo è l'errore di base
nella loro confusione, perché, sentendosi rappresentati dalla
maggioranza, si confrontano esclusivamente con la maggioranza e
ritengono di poter in quest'ottica, dopo un confronto limitato a
quello che è... non so, io immagino abbiano sentito qualcuno dei
rappresentanti la maggioranza, di presentarci proposte di legge,
com'è successo sulla legge elettorale dei Comuni, e interrompere il
corso dei lavori dell'Aula chiedendoci di modificare l'iter del
nostro funzionamento. Ecco, con tutto il rispetto che possiamo
avere per questo organo, io assolutamente condivido la posizione
del collega Restano per cui, fintanto che il potere legislativo è
in capo a quest'Aula, è dovere di tutti noi 35 comportarci in
questa maniera.
Presidente
- Posizione che io stessa ho condiviso in seno
alla Conferenza dei Capigruppo. La parola all'Assessore
Testolin.
Testolin (UV)
- Non avevo intenzione di intervenire però,
visto che poi le dinamiche sono sempre molto politicizzate, io
penso che, al di là delle osservazioni che ognuno di noi esterna in
quest'Aula, ci sia il bisogno di riportare un po'
la pendule à
l'heure
, nel senso di dire che qua noi siamo a disposizione del
territorio, non a disposizione dei sindaci: siamo a disposizione di
un territorio che ha delle necessità e che vengono manifestate e,
secondo me, vengono giustamente manifestate. A noi poi sta di
cogliere la necessità di fare un percorso o di non farlo, come voi
avete esposto delle situazioni, credo anche che ci sia la necessità
da parte di rappresentanti eletti anche loro all'interno dei loro
Comuni di preoccuparsi di quello che potrà essere non magari la
loro necessità, perché molti di questi potrebbero anche non essere
più sindaci nel mese di maggio del prossimo anno... ma mettere in
crisi delle situazioni amministrative che sono molto delicate... e
sicuramente non è solo dando spazio o dando corso a un emendamento
che non è per una sola realtà ma probabilmente saranno più di una
da qua al mese di maggio.
Io quindi penso che il fatto di dibatterne sia tanto valido
tanto quanto altre richieste di dibattimento all'interno di
quest'Aula, quindi non vedo perché non ci possa essere la
possibilità di confrontarsi su una missiva che è arrivata e che, a
mio modesto modo di vedere, è legittima. A noi poi sta di prenderci
carico di determinate responsabilità, se vogliamo prendercene
carico o di rimandarle al mittente se pensiamo di non farlo. A mio
avviso, ci sono delle necessità sul territorio che possono essere
risolte e che possono essere non rimandate. Se poi la scelta è
diversa, quest'Aula se ne prenderà carico ma in tutta tranquillità
e in un dibattito sereno, che deve essere comunque affrontato
perché questa è una delle esigenze del territorio, non è l'esigenza
di una parte politica o di un'altra: questo ci tengo a
sottolinearlo perché le parti politiche di oggi possono essere
totalmente diverse da quelle che ci saranno fra qualche mese.
Presidente
- La parola al collega Gerandin.
Gerandin (MOUV')
- Io volevo riprendere un po' il
ragionamento da quello che ha espresso il collega Sammaritani. Io
volevo semplicemente dire che l'Agenzia dei segretari, per chi non
lo conoscesse, è una diretta emanazione del Celva, per cui che
adesso a noi ci arrivi una missiva del Celva e dell'Agenzia
segretari in cui ci dice: "scusate, siamo in emergenza e dovete
procedere", è in antitesi totale con quello che ha previsto la
legge n. 10/2015. Loro avevano 12 mesi, entro maggio 2016
dovevano... lo leggo: "
l'Agenzia regionale dei segretari,
entro 12 mesi dall'entrata in vigore della presente legge, avvia
le procedure concorsuali per esami per l'accesso all'Albo regionale
dei segretari, secondo le modalità di cui all'articolo 14 del
regolamento regionale n. 4/1999
". Allora gli strumenti c'erano
tutti, l'Agenzia, e di conseguenza il Celva, è inadempiente a
partire da maggio 2016. Ora, io voglio solo fare un breve riepilogo
tanto per ricordarci: siccome in quest'Aula tutti hanno detto che
la famosa legge n. 6 che abbiamo approvato in quest'Aula, con il
parere del Celva e del Consiglio permanente, è un'assoluta -
scusate il termine - schifezza perché dicono che ha portato solo
guai, è inapplicabile; non solo, la Regione non l'ha mai fatta
applicare su tutto il territorio valdostano e chi l'ha applicata in
questo momento sta tornando indietro.
Allora io dico solo esclusivamente, scusate se mi sbaglio, che a
volte la fretta è cattiva consigliera e, se non abbiamo fantasia
noi, copiamo. Il 3 maggio del 2018 è stato approvato il Codice
degli Enti locali della Regione autonoma Trentino Alto Adige, vi
leggo solo i macrotitoli tanto per capire come si ragiona fuori
Valle e perché le cose fuori Valle funzionano, è tutto per
capitoli: c'è l'autonomia funzionale dei Comuni, l'autonomia
statutaria e potestà regolamentare, emblema e titolo dei Comuni,
istituti di partecipazione e procedimento amministrativo,
circoscrizioni comunali, forme e collaborazioni intercomunali,
servizi pubblici locali, organi di governo del Comune,
status
amministratori locali, elezioni del Sindaco in
Consiglio comunale, elettorato passivo candidabilità,
ineleggibilità, incompatibilità, organizzazione del personale,
dirigenti funzionali dell'area direttiva. C'è un capitolo intero, e
parlo di ben 33 articoli, sui segretari comunali, dove vengono
detti il rapporto di lavoro, qual è la classificazione delle sedi,
qual è la riqualificazione delle sedi, corsi abilitanti, ammissione
partecipanti, articolazione del corso abilitante, esame di
abilitazione, commissione aggiudicatrice, assunzione di segretari
comunali, estensione dell'accesso ai concorsi per sedi segretarili,
partecipazione ai concorsi, indizione del bando del concorso,
commissione aggiudicatrice, periodo di prova, mobilità dei
segretari comunali, modifica delle sedi di segreteria, segreteria
delle unioni, collocamento in disponibilità, supplenza, reggenza,
graduatoria degli incarichi, composizione della commissione,
convenzione temporanea per la supplenza di sedi segretarili, rogito
dei contratti, fondo per la gestione, formazione continua dei
segretari, certificati anagrafici e soppressioni dei diritti di
segreteria, poi c'è la contrattazione collettiva, ci sono
responsabilità e controlli, disposizioni in materia contabile,
procedimento elettorale, presentazione delle candidature,
votazione, scrutinio, assegnazione dei seggi, programmazione,
referendum consultivi. Sono 339 articoli di una legge che noi qua
in Valle d'Aosta ci sogneremo per i prossimi 100 anni perché se
ragioniamo a pezzetti, facciamo dei
collage
, facciamo delle
cose mostruose che poi sono inapplicabili. Io chiedo solo questo.
In questo momento sarebbe già portare a casa un grande risultato se
riusciamo almeno a fare una sintesi tra la modifica della legge n.
6 e la legge sui segretari perché se modifichiamo il discorso della
legge n. 6 e rivediamo il discorso delle convenzioni di segreteria,
non sappiamo neanche di quanto parliamo, di cosa parliamo. Allora è
solo questo il motivo, la preoccupazione: mettere in piedi un
mostro giuridico che poi è inapplicabile, forse vale la pena di
fare un ripensamento.
Presidente
- Ha chiesto la parola il Presidente
Fosson.
Fosson (PNV-AC-FV)
- Qui però dobbiamo intenderci, noi
non siamo venuti in commissione due volte per dire che c'è un mondo
perfetto, dove tutto ha funzionato bene e in cui tutti qua non
hanno delle responsabilità. Noi siamo venuti a dire che c'era una
difficoltà che ci è stata espressa tardi, con cui abbiamo avuto
difficoltà a lavorare per molti motivi. Abbiamo cercato di fare una
legge di emergenza, come ho detto, che richiedesse una grande
responsabilità del Consiglio per ovviare al momento a una grande
difficoltà, perché ci sono le elezioni comunali, ci sono i
pensionamenti, ed il rischio è di trovarsi senza segretari. Non
abbiamo mai detto che non esiste una frammentazione, non abbiamo
mai detto che non sia necessario rivedere tutto e questo sarà un
problema della maggioranza. Chiaramente, di fronte a un'instabilità
politica come c'è stata negli anni, è stato difficile riprogettare
tutto un servizio di questo tipo. Siamo venuti ora in commissione
senza voler cambiare i patti che abbiamo detto come prima cosa in
latino:
pacta servanda sunt,
abbiamo esposto un'emergenza
che sappiamo essere un'emergenza, che sappiamo che non risolve e
non affronta tutte le difficoltà e la frammentazione del discorso.
Ci rendiamo conto che andiamo a intervenire su un organo che non
solo non ha legiferato, ma forse non si è preoccupato al momento
giusto di fare quello che doveva. Il nostro desiderio era di dare
un servizio e di farlo tutti insieme.
Presidente
- La parola al collega Aggravi.
Aggravi (LEGA VDA)
- Vorrei soltanto prendere due secondi
e fare una proposta: ringrazio il Presidente Fosson di aver
confermato il
pacta sunt servanda
, però vorrei anche
confermare che la necessità, l'emergenza su questa tematica non è
nata oggi, è nata precedentemente. L'abbiamo detto: non è stata una
scelta a caso quella di andare a chiedere un rinvio perché lei
parla di due passaggi ma c'è stato un passaggio nella I Commissione
e nella II Commissione. Forse c'era la necessità di fare dei
passaggi prima, forse, visto che informalmente è nata che c'erano
delle proposte molto prima di luglio, c'era tutto il tempo per fare
delle audizioni e per valutare e forse non è neanche a caso che sia
arrivata questa lettera perché ogni tanto ci sono delle situazioni
un po' a caso, nel senso che c'è variazione e variazione, c'è
provvedimento e provvedimento per i quali spesso, e mi spiace,
l'istituzione Celva si prende tutto un certo tipo di tempo, altre
situazioni, come ha detto giustamente il collega Vesan,
improvvisamente sono molto più rapide.
Io voglio fare una proposta, è stata definita questa mattina una
concertazione con un emendamento che comunque risolve in parte il
problema. Il collega Sammaritani ha rappresentato bene la
situazione, perché venerdì mattina, e lo dico al Presidente della I
Commissione, non si procede immediatamente con delle audizioni da
parte di Celva e degli
stakeholder
interessati, se questa
volta sono disponibili a essere presenti perché sappiamo che è
anche stato detto che c'era un problema di impossibilità di essere
presenti. Io penso che si possa immediatamente far partire questo
processo per cercare di arrivare a un testo condiviso in maniera
tale da rispondere a una necessità...
(interruzione di alcuni Consiglieri, fuori microfono)
... io ho detto: l'audizione da venerdì, questo è quanto... è
giusto dire quello che è giusto, nel senso che, con tutto il
rispetto, ultimamente sembrava che ci fossero delle audizioni che
sono importanti... quelle che forse andavano fatte non venissero
fatte. Io faccio una proposta pratica e pragmatica, poi sui
"telecomandi" forse speriamo che prima o poi le pile si
scarichino.
Presidente
- Sospendiamo quindi i lavori, colleghi, e li
riprendiamo, vista l'ora, alle ore 21:30.
La seduta è sospesa dalle ore 20:18 alle ore 21:36.
