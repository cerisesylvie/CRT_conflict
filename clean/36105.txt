Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 375 del 28 gennaio 2014 - Resoconto
OGGETTO N. 375/XIV - Interrogazione a risposta immediata:
"Ipotetica volontà di chiusura del reparto di Chirurgia
d'urgenza".
Président
- Pour l'illustration, la parole au collègue
Viérin.
Viérin L. (UVP)
- Merci Madame la Présidente.
Questa è una questione che vorremmo sottoporre come gruppo
dell'Union Valdôtaine Progressiste a questo Consiglio e, in
particolar modo, all'Assessore Fosson. È una questione sanitaria e
vorremmo chiederne conto, perché è una vicenda che noi riteniamo
abbastanza urgente e, soprattutto, importante: è la questione
dell'eventuale, ipotetica - e di cui si vocifera - chiusura o
dell'accorpamento del reparto di Chirurgia d'urgenza. Quindi si
parla di un'eventuale chiusura o di un accorpamento con la
Chirurgia generale e questa è una notizia che è riferita ad un
reparto, ad una realtà che esiste dal 2003, per cui è ancora più
importante per noi rivolgerci all'Assessore Fosson, perché questo
servizio iniziò con l'Assessorato dell'attuale Assessore Fosson. È
una realtà che è un fiore all'occhiello, è una realtà molto
importante che fa registrare circa 50.000 utenze all'anno. La
nostra iniziativa va nell'ottica di informare intanto il Consiglio
e, poi, anche la comunità, gli operatori che operano all'interno di
questa importante realtà, per sapere l'intenzione
dell'Amministrazione...se corrisponde al vero questa notizia sulla
chiusura di questo importante servizio e, soprattutto, quale sia
l'intenzione dell'Assessore e dell'Amministrazione in merito a
questa vicenda. Grazie.
Président
- Pour la réponse, la parole à l'Assesseur
Fosson.
Fosson (UV)
- Grazie Presidente.
Quando è iniziato il servizio di Chirurgia d'urgenza, io facevo
ancora il chirurgo per gli ultimi mesi...ma rispondo volentieri a
questo.
Alcuni giorni fa - anche per fare chiarezza - ci è pervenuta una
nota dell'USL con una richiesta d'indirizzo. Con tale nota il
Direttore sanitario esprimeva l'opportunità di unire, di accorpare
la Chirurgia d'urgenza alla Chirurgia generale. Tale unificazione
deve essere fatta, anche a mio parere, nel tempo, per due motivi (e
questo in accordo con la Direzione sanitaria): il primo è che la
Chirurgia d'urgenza, che è sicuramente un fiore all'occhiello - e
su questo sono d'accordo - è una struttura semplice, accorpata
però, ora, al Dipartimento di Medicina d'urgenza e al "118". Tale
accorpamento - mi permetta - è stato un'anomalia anche nel passato,
che però era legato ad un tempo di prova, di esperimento e,
soprattutto, confidato al dottor Salval, chirurgo di grande
esperienza, e, per una storia particolare, si scelse questo
percorso. Il Dottor Salval va in pensione quest'anno, per cui si
pone il problema di riassegnare la Chirurgia d'urgenza che è una
struttura semplice.
Le strutture semplici, come si sa, dipendono da una struttura
complessa che deve essere affine per legge e, in questo caso,
l'anomalia è chiara: in caso di urgenza, di problemi all'interno
della sala operatoria, il responsabile apicale sarebbe, in questo
caso, il Primario di Medicina e non il Primario chirurgo. È quindi
un problema che, con il pensionamento del dottor Salval, aumenta,
perché è proprio un problema di responsabilità (su questo,
tuttavia, abbiamo chiesto un parere all'ARAN per giudicare e dare
una testimonianza e un giudizio su quest'anomalia).
La necessità espressa ancora dal Direttore Sanitario è quella di
mettere sotto un'unica organizzazione due Chirurgie: questo è
soprattutto in una logica di questo periodo. Si pensi come le due
Chirurgie messe insieme si possano aiutare, quando, ad esempio, la
Chirurgia d'urgenza che fa tutti gli interventi nella sala delle
urgenze ha delle urgenze differite che possono essere, invece,
fatte insieme nella sala della Chirurgia; così si pensi che cosa
voglia dire per i giovani chirurghi che lavorano in Chirurgia
generale che non hanno mai fatto un intervento di chirurgia
d'urgenza; questo rappresenterebbe veramente un'impossibilità per
loro di crescere.
Io penso quindi che sia sicuramente una grossa occasione perché
queste due unità, messe insieme, funzionino meglio. La
localizzazione, ovvero dove questa verrà collocata, come spazi, è
ancora un discorso in corso e lo stiamo vedendo con i responsabili
delle due Chirurgie. Quello che volevo però sottolineare in modo
fermo e preciso è il fatto che non si chiude assolutamente la
Chirurgia d'urgenza: questa continua ad essere una struttura
semplice che svolge le attività di Pronto Soccorso. L'unica cosa
che si pensa è di spostarla sotto una famiglia da cui è partita,
sotto un'organizzazione chirurgica per il bene di tutte e due, ma
non sarà mai chiusa. Questa è l'ipotesi che abbiamo trasmesso alla
Direzione dell'USL per verifiche insieme al Collegio dei sanitari
ed ai sindacati. Grazie.
Presidente
- Grazie, Assessore. La parola, per la
replica, al collega Viérin.
Viérin L. (UVP)
- Non siamo soddisfatti della risposta.
Prendiamo atto che non si parla di chiusura, ma di accorpamento. È
lo stravolgimento di un servizio, è lo stravolgimento di un
servizio che ha funzionato. Assessore, il servizio non è iniziato
con lei, ma lei ha iniziato con il servizio, quindi in tutti questi
anni questo servizio è stato mantenuto.
Noi non vogliamo credere - e riconosciamo la sua onestà, se non
altro, amministrativa - che si possa chiudere o accorpare una
struttura perché una persona va in pensione! Ci sembra veramente
una delle giustificazioni più assurde che noi abbiamo sentito, in
quest'aula, in questi anni! Comunque prendiamo atto che, visto che
una persona di esperienza come il dottor Salval, giustamente, va in
pensione, bisogna accorpare questo servizio perché non siamo stati
in grado di fare crescere nessuno, probabilmente, alle spalle.
Noi, da amministratori, non condividiamo, perché crediamo che il
servizio all'utenza sia lo scopo che dobbiamo conseguire. Noi, su
questo argomento, ritorneremo. Crediamo che il fatto di accorpare
sia un servizio che viene meno alla comunità; torneremo anche sulla
questione dell'occupazione dei posti letto e sulla ripartizione di
tutto ciò che è un servizio che, in questi anni, ha funzionato. Lei
ha cominciato con il servizio, e il servizio, con lei, finirà.
Concludo, Presidente, dicendo che non vorremmo venire a sapere
da voci di corridoio della chiusura e dall'accorpamento di servizi
dell'USL. Lei deve rendere conto a questo Consiglio attraverso la
commissione competente, e dirci che idea ha della sanità in
prospettiva, perché così è uno spot, si chiude, si accorpa, si
razionalizza, ma noi vorremmo avere una visione - se lei ce l'ha -
d'insieme, soprattutto di prospettiva. Torneremo oggi
sull'argomento delle microcomunità, delle RSA e del servizio al
territorio, ma oggi non sappiamo ancora dove la sua idea di sanità
ci stia portando. Prendiamo atto che un altro pezzo di servizio
all'utenza sarà smantellato.
Presidente
- Grazie. Punto 4 all'ordine del giorno.
