Classificazione
AMMINISTRAZIONE REGIONALE
Ordinamento degli uffici e del personale
BILANCIO E CONTABILITA' REGIONALE



Oggetto del Consiglio n. 3177 del 25 gennaio 2024 - Resoconto
OGGETTO N. 3177/XVI - D.L. 131: "Disposizioni organizzative
urgenti in materia di centralizzazione delle funzioni di
committenza e altre disposizioni in materia di contratti
pubblici".
Bertin (Presidente) -
Punto n. 7.02. Il disegno di legge
è composto da dieci articoli; è stato predisposto un nuovo testo da
parte della terza Commissione consiliare. Il relatore è il
consigliere Cretier, a cui passo la parola.
Cretier (FP-PD) -
Il disegno di legge n. 131 è stato
presentato dalla Giunta regionale il 19 dicembre 2023. Con
l'entrata in vigore del decreto legislativo n. 36/2023 diventa
necessario modificare il quadro normativo attuale di
riferimento.
Tale decreto modifica sostanzialmente le norme regionali per i
contratti pubblici di lavori, servizi e forniture in materia. In
modo specifico si rivolge alle disposizioni per la centralizzazione
delle funzioni di committenza, agli obblighi informativi e di
pubblicità del ciclo di vita digitale dei contratti pubblici,
nonché alla gestione dell'elenco prezzi regionale per i lavori
pubblici. Una procedura trasparente per lo stato in essere e la
realizzazione di tutte le opere dei lavori pubblici.
Il testo del disegno di legge ha soli dieci articoli, che credo
conosciamo tutti e di cui sinteticamente evidenzio i richiami,
senza entrare nei dettagli.
L'articolo 1 definisce l'oggetto e le finalità, gli attori, il
monitoraggio del cosiddetto ciclo di vita del contratto inteso come
processo realizzativo dello stesso, l'aggiornamento dell'elenco
prezzi, gli obblighi informativi e di pubblicità e direi per la
massima trasparenza.
L'articolo 2 reca "Disposizioni in materia di centralizzazione
delle funzioni di committenza", con una sequenza di commi si
definiscono gli obblighi di centralizzazione per l'acquisizione di
forniture e servizi tramite Inva
come Centrale Unica di
Committenza (dicasi CUC) e l'affidamento di contratti di lavoro
nella qualità di Stazione Unica Appaltante VdA (leggasi SUA) per
l'acquisizione di servizi di architettura e ingegneria. Un altro
comma rafforza la centralità dell'elenco regionale degli operatori
economici, costituito presso la SUA. Si evidenza poi sulla
disciplina delle modalità di convenzionamento tra enti locali e le
centrali di committenza regionali. Infine, il comma 8 definisce i
limiti delle stazioni appaltanti non qualificate e quelle
qualificate.
L'articolo 3 reca disposizioni in materia di obblighi
informativi e di pubblicità digitale, attraverso la piattaforma
regionale di approvvigionamento digitale, quale snodo regionale
interconnesso con la banca dati nazionale dei contratti pubblici
presso l'autorità nazionale anticorruzione ANAC, e al comma 2
l'obbligo per gli enti e le forme associative di intesa come il
CPEL di fare riferimento alla piattaforma prima menzionata.
L'articolo 4 istituisce la Consulta regionale per i contratti
pubblici di lavori, servizi e forniture, definendo la composizione
e i delegati, le modalità di funzionamento, i contributi e
l'assenza di compensi per i componenti.
L'articolo 5 disciplina l'elenco prezzi regionale, definendo
l'ambito di applicazione e le modalità di gestione di utilizzo.
L'articolo 6 disciplina le disposizioni transitorie di
coordinamento che riguardano le procedure a cui i bandi o avvisi
devono attenersi. Con i commi 2 e 3 sono salvaguardate le
convenzioni in essere e l'elenco degli operatori economici
costituito presso la SUA VdA, la salvaguardia della Consulta
regionale e l'applicazione dell'elenco prezzi.
L'articolo 7 reca le abrogazioni.
L'articolo 8 definisce gli ambiti di compartecipazione alle
spese di finanziamento Inva Spa come CUC.
I commi 3 e 4 stabiliscono rispettivamente, a carico dei Comuni
e delle loro forme associative e degli enti pubblici dipendenti
della Regione, il pagamento di una quota annuale stabilita con
DGR.
Il comma 5 stabilisce il rimborso a Inva delle spese da questa
sostenute per la gestione delle singole gare.
L'articolo 9 reca disposizioni finanziarie.
L'articolo 10 reca la dichiarazione d'urgenza.
La III Commissione ha espresso parere favorevole a maggioranza
sul disegno di legge con l'astensione dei gruppi di minoranza.
Anche il CPEL ha dato parere positivo, con la richiesta di poter
inserire anche agli enti locali, oltre agli enti pubblici
dipendenti della Regione, in modo da perfezionare l'articolo 2.
Permettetemi alcune considerazioni personali: il disegno di
legge 131 evidenzia i diversi obiettivi, il primo di carattere
legislativo, ovvero la necessità di adeguare le normative regionali
in essere e quelle statali e le relative abrogazioni. Il secondo
rende il processo di gestione omogeneo e trasparente, unificare la
disciplina, i dati e la sua stessa pubblicità più trasparente
possibile al processo. Il terzo a modificare la composizione della
Consulta integrando alcune richieste degli auditi, che dovrà
lavorare per produrre un prezziario unico di riferimento aggiornato
e fruibile.
Sul prezziario vorrei dire che sulla Home Page della Regione,
facendo una veloce ricerca con la parola "prezziario", si risale
comodamente alla relazione illustrativa del 2023; forse la
descrizione induce a confusione, ma in realtà è il nostro elenco
prezzi in vigore, con tutte le voci legate ai cantieri, compresa la
sicurezza.
In allegato, nelle varie schede esistono le oscillazioni
percentuali dei prezzi, per i particolari cantieri, la DGR n. 200
dell'8 marzo 2023 ed un provvedimento dirigenziale, il 1723 del 24
marzo 2003, confermano i richiami normativi e la rettifica di
alcune voci di prezzo, quindi vecchio di soli dieci mesi.
La Consulta, in sede di convocazione, potrà organizzare dei
tavoli di lavoro aggiornando e completando l'elenco prezzi, a
beneficio di tutti i professionali, studi professionali, ordini e
albi di categoria, aziende ed enti vari.
Permettetemi infine di ringraziare gli uffici e gli auditi in
III Commissione, dicasi Chambre, CPEL, Inva e Conferenza valdostana
delle professioni, che, nel rispetto ed opportuno confronto, hanno
apportato alcuni spunti di riflessione ed alcuni accorgimenti
migliorativi che sono stati inseriti nel testo finale.
Ringrazierei anche personalmente il coordinatore Rocco del
Dipartimento programmazione risorse idriche e territorio per la sua
disponibilità: riesce a tradurre in modo comprensibile una materia
alquanto ostica, chiarendo molti aspetti prettamente tecnici,
normativi e applicativi e non solo argomentando sul testo da
approvare, ma anche su possibili effetti futuri.
Infine vorrei ringraziare il collega Chatrian, Presidente della
III Commissione permanente, per il coordinamento dei lavori e
l'assessore Sapinet per la totale disponibilità.
Presidente -
La discussione generale è aperta. Qualcuno
vuole intervenire in discussione generale? Si è prenotato il
consigliere Distort, ne ha facoltà.
Distort (LEGA VDA) -
Apro le danze per i commenti
relativi a questo disegno di legge: sono commenti che riprendono
con coerenza la nostra posizione, il nostro posizionamento in III
Commissione in fase di giudizio finale, dopo tutto l'
iter
di
analisi del disegno di legge.
Gli approfondimenti in Commissione hanno evidenziato gli aspetti
migliorabili del disegno di legge: questo chiaramente non sminuisce
il lavoro che gli uffici hanno svolto per strutturare, per
costruire, il testo, ma dimostra una volta di più l'importanza del
lavoro di Commissione, in particolare del contributo virtuoso che
si innesca in fase di audizione dei portatori di interesse,
soprattutto quando i portatori di interesse consistono in organismi
particolarmente esperti in materia.
È stato esattamente il caso dei contributi suggeriti dalla
Chambre Valdôtaine e dalla Consulta delle professioni.
Le indicazioni proposte da questi due organismi corrispondono
integralmente alla nostra visione di settore, l'abbiamo detto in
Commissione, lo ripetiamo in Aula: noi sposiamo completamente
questa visione, non certo per
captatio benevolentiae
perché
non ne abbiamo assolutamente bisogno, ma è del tutto evidente che
noi ci riconosciamo esattamente in questa visione, che tiene conto
del ruolo dell'imprenditoria nel rapporto con la pubblica
Amministrazione, questa sorta di priorità.
Riconosciamo, comunque, un certo sforzo compiuto dalla Giunta
nel recepire alcuni, e sottolineo alcuni... perché, collega
Cretier, lei ha detto nella sua presentazione che le iniziative e
tutti i suggerimenti proposti dalla Chambre e dalla Consulta sono
stati recepiti; non è vero, sono stati recepiti soltanto alcuni, ma
questo è giusto, c'è la libertà, per carità, non siamo mica in un
regime, ma è esattamente questo l'elemento debole, a nostro parere,
del disegno di legge, del testo che viene presentato adesso.
Alcuni suggerimenti hanno creato una sorta di auto-emendamenti
al disegno di legge, ma evidenziamo altri suggerimenti che noi
riteniamo fondamentali per un'applicazione più efficiente, perché
il nostro legiferare sia efficiente, sia il miglior strumento
possibile per lo svolgimento dell'attività in dialogo tra la
pubblica Amministrazione e il mondo dell'imprenditoria e della
professionalità.
L'ambito degli appalti è esattamente il punto di incontro, il
luogo di incontro di queste due grandi dinamiche, per cui un lavoro
compiuto, completo, in questo luogo di incontro, è esattamente un
buon lavoro legislativo.
Diversamente, è una situazione che si pone a metà strada.
Noi riteniamo che l'acquisizione integrale delle indicazioni
proposte dalla Chambre e dalla Consulta delle professioni avrebbe
potuto rispondere alle esigenze reali del mondo imprenditoriale e
professionale; mi riferisco alla mancata acquisizione delle
indicazioni sul richiamo all'equo compenso. Parlo di richiamo: è
stato precisato che l'equo compenso apre tutta una serie di
elementi, di approfondimento, di dibattito che escono dai binari e
anche dalla competenza di questo percorso legislativo, ma
quantomeno il richiamo, il pensare che noi mettiamo in atto una
visione che tiene conto dell'equo compenso e dei percorsi che, dal
punto di vista legislativo, l'equo compenso svolgerà in altri
ambiti legislativi.
Mi riferisco alla mancata acquisizione delle indicazioni sui
meccanismi reali di aggiornamento ed integrazione dell'elenco
prezzi delle opere edili, tra l'altro - e anche qui mi permetto,
non per svelare delle critiche, assolutamente, al collega Cretier,
ma voglio completare la sua presentazione - il discorso relativo
all'evoluzione, che necessita in maniera prioritaria l'elenco
prezzi per la gestione degli appalti e del rapporto tra la pubblica
Amministrazione, le imprese, i professionisti e anche tra imprese,
professionisti e anche committenti privati, tutto ciò che necessita
di un computo metrico estimativo con un richiamo all'elenco prezzi
è assolutamente opportuno che faccia riferimento a un elenco prezzi
completo, aggiornato non solo ai prezzi delle opere, ai prezzi
delle materie prime, ma anche all'evolversi delle opere compiute e
dei prodotti proposti dall'edilizia.
Tutti quei lavori di analisi, che il mondo dei professionisti
svolge, devono diventare patrimonio intellettuale comune, era
questa l'indicazione della Consulta, di andare a costruire e andare
a strutturare in maniera permanente questo rapporto virtuoso tra la
Consulta e la pubblica Amministrazione, dove il vero e grande
lavoro è effettuato dai professionisti, dal mondo privato, dal
mondo della libera professione.
Ovviamente, tutto questo deve confluire in un portale, un
portale che esiste, che deve essere implementato, e che ci sia la
possibilità di collegamento tra questa acquisizione di dati e
immediatamente l'adeguamento del prezziario delle opere edili.
Quello che proponeva la Consulta era di costruire questo ultimo
miglio di un percorso virtuoso.
Questo non è stato accettato nella sua interezza, non voglio
minimamente pensare che non sia stato accettato per mancanza di
volontà o per mancanza di consapevolezza, sta di fatto che sono i
due grandi
vulnus
di questo disegno di legge: il fatto di
non aver creato un accenno all'equo compenso, ufficializzando la
posizione di tutto ciò che si svilupperà in termini di
equo-compenso e la strutturazione dei meccanismi di aggiornamento
ed integrazione dell'elenco prezzi.
Queste mancanze, per conto nostro, costituiscono gli elementi di
debolezza di questo disegno di legge, costituiscono un lavoro,
seppur virtuoso nelle premesse e nelle intenzioni, però fatto a
metà, espressione di un tenore amministrativo
-
e
lasciatevelo dire, perché se non vengono certe critiche dal banco
dell'opposizione, non ci sarà mai un rapporto costruttivo tra
l'opposizione e il Governo
-
basato più sul minimo sforzo
che sul massimo rendimento.
Questo testo, benché integrato da emendamenti utili, rappresenta
nel suo insieme uno strumento auto-limitato, rappresenta
un'occasione perduta per dare una risposta completa ad importanti
esigenze del settore professionale e imprenditoriale.
Più volte, noi abbiamo evidenziato, per carità, per parola mia,
una mia particolare predisposizione, una sorta di innamoramento per
quell'adagio tomista
bonum ex integra causa,
cioè una cosa
la si può definire buona se tutte le parti che la compongono sono
buone.
Questa rispondenza alla completezza nella bontà noi non la
riconosciamo, in tutta sincerità, in questo disegno di legge;
riconosciamo invece in questo disegno di legge uno strumento
incompleto, che invoca ulteriori misure, ulteriori approfondimenti,
è una sorta di strumento legislativo a puntate: questa è la prima
puntata, aspettiamo la seconda.
Detto questo, per opportuna chiarezza, per esprimere il nostro
pensiero, noi ovviamente non bocciamo questo disegno di legge,
però, nello stesso tempo, non lo riconosciamo come rappresentazione
della nostra visione, del rapporto tra la pubblica Amministrazione
e l'imprenditoria privata, soprattutto alla luce dell'esistenza di
organismi assolutamente virtuosi di cui il nostro territorio
dispone, e richiamo
in primis
la Chambre e la Consulta delle
professioni.
Abbiamo la fortuna di poter colloquiare con organismi che hanno
l'interesse, la volontà, la capacità, la missione di lavorare in
questo senso, quindi c'è la possibilità di un dialogo assolutamente
virtuoso e, tra l'altro, in assenza di costi o riducendo al minimo
i costi della pubblica Amministrazione. Sono occasioni da
sfruttare.
Alla luce di queste considerazioni, il nostro voto sarà di
astensione, auspicando che il dialogo, avviato tra
l'Amministrazione regionale e le strutture rappresentative del
tessuto economico, possa proseguire, risolvendo nel più breve tempo
possibile le attuali lacune; e noi sinceramente veglieremo su
questo.
Grazie per l'attenzione, tanto dovevamo per esprimere la nostra
posizione e per far sì che questa posizione diventi, come sempre,
da parte dei banchi dell'opposizione, in particolare dei banchi
della Lega, uno stimolo al Governo per dare sempre il meglio di sé
nell'interesse della Regione.
Presidente -
Consigliere Aggravi, ha facoltà di
intervenire.
Aggravi (RV) -
Il presente disegno di legge ci è stato
presentato sia in Commissione e anche nella relazione del collega
Cretier, giustamente, come l'adeguamento della normativa regionale
per contratti pubblici di lavori, servizi e forniture in materia a
seguito dell'entrata in vigore del decreto legislativo 36/2023; un
intervento che, come dicevo, ci è stato presentato come fortemente
di natura tecnica, e questo è emerso chiaramente nelle audizioni,
soprattutto di presentazione della controparte delle strutture
dell'Assessorato e dello stesso Assessore nelle audizioni.
Sicuramente, nell'ambito dei contenuti del testo oggi in esame
si possono trovare applicati alcuni principi più che condivisibili,
come la necessità di modificare e riorganizzare la normativa di
settore, dare maggiore omogeneità ed unificare il metodo di
comportamento dell'intero comparto e degli attori, così come la
scelta di uniformare il comportamento delle stazioni uniche
appaltanti in Valle d'Aosta.
Tuttavia, molti dubbi restano presenti e lungi dall'essere
chiariti; più di una segnalazione in merito alle complessità
burocratiche, a cui i professionisti ed imprese devono far fronte,
imprese spesso di dimensioni tali da non avere strutture o risorse
propriamente dedicate a tali finalità, così come anche
problematiche che sono state oggetto di nostre osservazioni o
osservazioni presentate dalle stesse controparti in audizione.
Oggettivamente, molte rassicurazioni tecniche non ci hanno del
tutto convinti rispetto a quelle che sono puntuali segnalazioni sul
tema: una fra tutte, che è stato oggetto di uno specifico passaggio
in Commissione, è quella relativa alla problematica degli ormai
famosi CIG, ad esempio l'UNCEM (Unione Nazionale Comuni comunità
Eenti Montani) ha fatto una richiesta di ripristinare gli smart
CIG, eliminare l'obbligo di questi codici per l'acquisto di 5 mila
euro. È vero, è stato detto, è stato confermato, ci sono dei
passaggi che non dipendono direttamente dalle strutture regionali,
però è un tema su cui si è discusso e che ben rappresenta quello
verso cui si sta andando.
Un aspetto tra l'altro meritevole di maggiore approfondimento e
attenzione, forse anche un po' per deformazione professionale,
riguarda i prezzi applicati a materiali oggi già oggetto di analisi
da parte della Chambre, e in questo senso ben venga la scelta di
accogliere tra le attività condotte dalla Consulta regionale per
contratti pubblici il monitoraggio e l'analisi dei dati relativi
agli affidamenti e alla gestione degli stessi contratti, al fine di
individuare potenziali elementi di miglioramento, anche se, come ha
detto il collega che mi ha preceduto, non tutte le proposte, non
tutte le richieste, sono state accolte, e non soltanto quelle della
Chambre.
Il tema dei prezzi è stato anche affrontato dal punto di vista
dell'aggiornamento dell'elenco previsto all'articolo 5, il cui
aggiornamento avverrà anche a fronte di anomale variazioni dei
prezzi e delle condizioni di mercato.
Una terminologia ampia, ma che rischia di essere stretta e
quando si parla di prezzi sappiamo che può essere ulteriormente
aleatoria.
Un punto di interesse che è stato anche oggetto di una proposta
 e ho citato la Chambre, era quello di inserire un automatismo
d'aggiornamento legato all'inflazione, si parlava appunto di
aumenti superiori al 3%; è sicuramente una proposta interessante,
ma giustamente la parametrizzazione di questo indice non è di
facile traduzione normativa, perché il calcolo dell'inflazione, lo
sappiamo, non è uno solo, tutto dipende dal paniere che si prende a
confronto e da una serie di variabili tutt'altro che definitive.
Quando si studia e si valuta l'inflazione, ci sono tante tipologie
di inflazione, perché, appunto, dipende come la si calcola e
soprattutto la necessità di confrontare calcoli di inflazione in
determinati periodi rispetto ad altri, ma deve esserci sempre la
stessa base di calcolo, altrimenti non si rappresenta concretamente
quello che è l'andamento del mercato o, in questo caso, le
dinamiche di prezzi.
Ancora sul punto e sulla parte relativamente ai prezzi, riguarda
un altro tema tipicamente presente in Valle, per via, in
particolare, della conformazione del nostro territorio: il peso
economico differente che un prezzo
standard
può avere su un
cantiere collocato in fondovalle, rispetto ad uno in una valle
laterale, oppure, ad esempio, rispetto ad un posto nelle vicinanze
invece dell'asse viario centrale, quindi con facilità di trasporto
e con un peso economico, nel bilancio complessivo del lavoro, ben
differente, e questo è stato anche oggetto di due specifici
passaggi nelle audizioni.
Questo determina, ovviamente, una difficoltà ulteriore, in
particolare da parte di chi deve fare la sua proposta.
Un ultimo punto che volevo sottolineare riguarda sempre un tema
espresso in audizione: abbiamo cercato di fare delle analisi che
partissero sia dalla presentazione del testo di legge ma sia anche
dalle sollecitazioni di chi è intervenuto, un'esigenza proveniente
forse più dal mondo delle imprese, la necessità di avere, proprio
come ho cercato di sottolineare, richiamando i principi che hanno
portato o che dovrebbero portare alle motivazioni per cui si va
verso una riforma di questa proposta di legge, quella di avere una
maggiore omogeneità e uniformare il comportamento delle stazioni
appaltanti; in particolare, in una parte iniziale della legge si
parla, giustamente, oltre degli Enti locali, anche delle società
partecipate.
Però, in questo caso, è capitato, ed è una sollecitazione che è
sempre venuta da una proposta della Chambre, più che di potere, di
raccomandare queste realtà di passare verso una via uniforme di
comportamento, in modo tale da facilitare il canale a cui imprese e
professionisti possono farsi seguire per partecipare alle gare.
Se questo non avviene, facciamo decadere uno dei principi base
ed uno dei comportamenti base che abbiamo posto al centro
dell'attenzione di questa riforma, e non soltanto, di tutte le
modifiche normative che interessano procedure che dovrebbero
semplificare l'accesso ad un determinato servizio o ad una gara,
come in questo caso, una determinata fornitura.
Per queste motivazioni, molto in breve, e credendo che non ci
sia solo l'obbligo o la necessità politica di adeguarsi ad un'altra
normativa, la normativa nazionale, ma anche di cercare delle vie
proprie, che possano facilitare il percorso in questo caso di
imprese e professionisti, noi oggi riteniamo di esprimere una
posizione politica, e quindi di astenerci, su tutto l'articolato e
nel complesso sulla legge, come abbiamo già detto e come abbiamo
già fatto in Commissione, proprio per sottolineare un tema molto
scottante che è quello relativo alla necessità di una maggiore
semplificazione delle procedure, una maggiore omogeneità di quelli
che sono i comportamenti e soprattutto - l'ho voluto sottolineare -
di quella che è anche la gestione delle dinamiche di prezzo che,
alla fine, fanno sia i conti in tasca delle Amministrazioni, che
spendono per la realizzazione di opere oppure nella fornitura di
servizi, ma soprattutto delle imprese che concorrono a rispondere a
queste necessità.
Presidente -
Altri? La parola al consigliere
Chatrian.
Chatrian (AV-VdA Unie) -
Mi scuso per non essermi
prenotato subito. Qualche considerazione su questo disegno di legge
n. 131. Indubbiamente, tematiche che non sono facili, sono
modifiche importanti, ma, per rimanere nella discussione -  e
ringrazio il collega relatore Cretier che ben ha argomentato e
soprattutto veicolato quali sono le principali modifiche -, sul
piano più politico dobbiamo dirci le cose come stanno, nel senso
che ci sono degli obblighi di recepimento dove noi - scusatemi il
termine - non possiamo toccare boccio, che sia chiaro, perché
altrimenti parliamo di altri elementi non corretti, perché noi non
possiamo intervenire in certe materie; dove invece il collega
Sapinet ha potuto, tramite il suo coordinatore, i suoi uffici e i
suoi funzionari, integrare e modificare, penso ci sia stata la
volontà e soprattutto lo spazio per farlo.
È stato quindi tecnico e, dall'altra parte, delle modifiche sono
state apportate all'impianto.
Ringraziamo l'opposizione all'interno della III Commissione che
comunque ci ha pungolato, gli elementi sono stati messi in
evidenza, e abbiamo avuto modo, soprattutto, di fare due belle
audizioni a seguito dell'illustrazione fatta da parte
dell'Assessore.
Abbiamo audito il presidente Sapia, che rappresenta la Chambre e
che ha messo in evidenza, per il tramite dei suoi associati
indubbiamente, come
porte-parole
, tutta una serie di
proposte emendative, e su quello devo dire che ci siamo adoperati,
e ringraziamo, come ho detto, perché bisogna mettere in evidenza
qual è stato il percorso in Commissione: grazie anche alle
opposizioni, abbiamo avuto modo di fare due belle audizioni di
natura tecnica, di natura operativa e anche di natura
sollecitativa, se possiamo utilizzare questo termine, dove ci hanno
messo in evidenza delle criticità che non erano ricomprese
all'interno di questo perimetro.
Il risultato delle due audizioni, quindi prima del presidente
Sapia, e successivamente del collega architetto Accordi, che, in
rappresentanza della Conferenza delle professioni, ha fatto un po'
da porte-parole in Commissione e ci ha messo in evidenza tutta una
serie di elementi; elementi che in parte - e su questo condivido il
passaggio che ha fatto prima il collega architetto -, che non
abbiamo recepito tutte le proposte che sono state messe in
evidenza, ma una buona parte è stata recepita, e dove non è stata
recepita - e mi riferisco collega Sapinet all'emendamento n. 6 -
dove si specifica "le condizioni per l'aggiornamento infra-annuale
dell'elenco prezzi quando si hanno le variazioni dei prezzi del
mercato", che era forse la parte più delicata da inserire in
legge.
Un'altra cosa sarà quello che è il passaggio successivo. Abbiamo
caricato non poco la Consulta a seguito degli emendamenti e a
seguito degli interventi che sono stati fatti in III Commissione,
quindi abbiamo dato il giusto peso e il giusto valore alla
Consulta, ma forse l'abbiamo caricata non poco
L'auspicio è che da parte delle strutture, collega Sapinet, ci
sia la possibilità d'accompagnare la Consulta e di darle tutti gli
elementi utili per poter far fronte alle incombenze che con questo
disegno di legge e con gli emendamenti che andremo ad approvare le
sono state comunque conferite.
Sul piano procedurale, devo dire che sono contento di come
abbiamo affrontato questo disegno di legge, perché è così che si
organizzano i lavori. Il Governo regionale ci ha scaricato il
disegno di legge, c'è stato un primo incontro, un ulteriore
approfondimento, la possibilità di audire i principali attori e
sulle loro proposte c'è stata veramente un'attenzione dedicata,
mirata e particolare.
Apro solo un'ultima parentesi, collega Distort: sull'equo
compenso, c'è già la legislazione, come è stato detto dall'ingegner
Rocco in Commissione, quindi non è che c'è uno spazio vuoto, è
riempito quello spazio; l'impegno da parte del collega Sapinet e da
parte nostra è - successivamente agli incontri che avranno con i
nostri colleghi professionisti - di arrivare prima in Commissione e
poi in Aula per modificare, dove possibile, quello che è l'ultimo
miglio per quanto riguarda l'equo compenso.
Penso che su questo ci sia l'impegno politico da parte di questa
maggioranza di accompagnare il percorso, ma soprattutto trovare il
giusto equilibrio per apportare in questo Consiglio le dovute
modifiche.
Per quanto ci riguarda, come gruppo sosterremo questo impianto,
ma sosterremo gli emendamenti che andranno ad integrare e a
migliorare questo impianto per poi chiudere il cerchio anche con
l'equo compenso nei prossimi mesi, in modo che la Commissione possa
non solo prenderne atto ma confrontarsi, come abbiamo fatto
praticamente su tutti i disegni di legge, e poi arrivare in
Consiglio e approvare successivamente le migliorie.
Presidente -
Chiudiamo la discussione generale. La
discussione generale è chiusa. Interviene per il Governo
l'assessore Sapinet, ne ha facoltà.
Sapinet (UV) -
Grazie Presidente, buon pomeriggio a
tutti. Grazie ai colleghi che sono intervenuti oggi, ma grazie
anche ai colleghi per il bel confronto e il bel lavoro che è stato
fatto in III Commissione, lo ricordava adesso il collega
Chatrian.
Un disegno di legge sicuramente molto tecnico, anche molto
specialistico, ma un disegno di legge all'interno del quale c'è
stato un dibattito che sicuramente è un buon segno, occasione per
costruire ed affinare quelle che sono le procedure. Un confronto e
dei segnali, delle suggestioni e delle considerazioni che sono
state in gran parte colte, ma ci ritorneremo, quelle arrivate dalla
Chambre e dalla Conferenza delle professioni.
Sul tema degli appalti e dei contratti, lo spazio di manovra
della Regione è un equilibrio tra competenze statali, direttive
europee, volontà di mantenere in essere quella che è
un'organizzazione regionale che in questi anni ha comunque dato
risposte importanti alle Amministrazioni pubbliche e alle imprese,
con dei benefici indubbi sui nostri cittadini, un equilibro che
un'attenta analisi dei dirigenti e funzionari delle strutture del
Dipartimento programmazione territorio e risorse idriche, da un
lato, e le strutture legislative di Giunta e Consiglio, dall'altro,
hanno mantenuto, cogliendo appunto in parte quanto proposto.
Il relatore Cretier, che ringrazio, così come ringrazio i
colleghi intervenuti, ha illustrato compiutamente la legge, e
sottolineo brevemente i tre ambiti principali che andiamo a
disciplinare: i primi due ambiti strettamente connessi tra loro,
qualificazione delle stazioni appaltanti e centralizzazione delle
procedure presso una stazione unica appaltante, dove fin dal 2014,
come Regione, abbiamo avviato un processo di centralizzazione delle
procedure di affidamento dei lavori e dei servizi attinenti
sull'architettura e sull'ingegneria, con l'istituzione della
Stazione Unica Appaltante. Poi, con il passare del tempo, la
struttura è divenuta un punto di riferimento fondamentale ed un
supporto per gli enti locali e per le strutture regionali, operando
con efficienza, con tempestività, nel migliorare la qualità e la
trasparenza delle procedure di affidamento; attraverso la
condivisione di documenti e il supporto ai diversi RUP nelle fasi
di concertazione delle procedure è stato possibile assicurare
uniformità e omogeneità nella gestione delle procedure stesse a
beneficio degli operatori economici.
Sono stati raggiunti anche importanti risultati in termini di
valorizzazione dell'imprenditoria locale, attraverso la gestione
trasparente ed oggettiva dell'elenco delle imprese per la selezione
dei soggetti da invitare alle procedure negoziate.
Il terzo ambito di novità del nuovo codice riguarda la
digitalizzazione del ciclo di vita dei contratti pubblici,
attraverso appositi sistemi informatici, che devono garantire anche
gli obblighi informativi e di pubblicità del ciclo vita dei
contratti pubblici.
La digitalizzazione è uno strumento fondamentale per garantire
la semplificazione e la trasparenza delle procedure di affidamento,
intendiamo quindi perseguire questi obiettivi attraverso la
creazione della piattaforma regionale di approvvigionamento
digitale, costituita dall'insieme dei servizi e dei sistemi
informatici sviluppati, gestiti, mantenuti, messi a disposizione
dalla società Inva per gestione del ciclo di vita dei contratti
pubblici.
Dicevo della condivisione degli obiettivi ed il confronto
continuo con tutti coloro che operano nel settore: questo è
importante e fondamentale, quale strumento d'azione efficace ed
utile ad assicurare lo sviluppo del settore.
L'esperienza condotta nel settore dei lavori pubblici sarà anche
estesa al mondo dei servizi e delle forniture pubbliche, poiché
prevediamo di estendere le competenze della Consulta anche a questi
settori che valgono annualmente almeno quanto l'importo dei lavori
pubblici.
Ringrazio quindi la Commissione che ci ha permesso un ultimo
confronto con gli attori del settore, andando poi, di conseguenza,
a cogliere, come dicevamo, le considerazioni, le proposte, che
hanno visto poi un rafforzamento importante della Consulta
regionale per i contratti pubblici di lavori, servizi e forniture,
istituita dall'articolo 4, che viene da un lato rafforzata e meglio
anche specificata nella sua composizione, dove abbiamo inserito
anche i membri, prevedendone anche la sostituzione, e andando a
specificare ancora meglio quelle che sono le competenze anche e
soprattutto in materia di monitoraggio e di partecipazione in
merito alla questione dell'elenco prezzi, tema che gli eventi degli
ultimi anni ci hanno fatto capire quanto sia oggetto ad anomalia, a
volte di improvvisi mutamenti.
L'articolo 5 disciplina, in sostituzione di quanto previsto
dall'articolo 42 della legge 12/96, l'elenco prezzi regionale,
definendone l'ambito di applicazione e le modalità di gestione e di
utilizzo, e specificando - come proposto con un emendamento in
Commissione - la possibilità, sentita la Consulta, di un
aggiornamento a fronte di anomale variazioni di prezzi o delle
condizioni di mercato. Facevamo poi riferimento all'emendamento n.
6.
L'articolo n. 5, importante, come sarà importante la
deliberazione che ne conseguirà: nella delibera attuativa saranno
chiariti alcuni aspetti che sono emersi proprio dal dibattito
sull'utilizzo dell'elenco prezzi, in relazione alle diverse
ubicazioni dei cantieri, della loro difficoltà, ma anche definendo
bene l'utilizzo dell'elenco stesso.
Come dicevamo le proposte suggerite sono state non tutte, ma in
larga parte, accolte con opportune definizioni giuridiche e
tecniche, abbiamo ovviamente verificato laddove si poteva
agire.
Per quel che riguarda l'equo compenso, e la Commissione
specifica sull'elenco prezzi, questo poi necessità di una
riflessione in più.
Va detto e va ricordato che la legge è una cornice e con gli
atti amministrativi e attuativi verranno poi recepite le
considerazioni, così come i meccanismi reali per l'elenco prezzi in
Consulta.
Dicevamo della Commissione specifica per l'elenco prezzi, ma per
questa sarà la Consulta, rafforzata nel suo ruolo sostanziale e
formale, che si organizzerà con appositi tavoli tecnici che, di
fatto, colgono le suggestioni date, quindi è questo il primo
passaggio che avevamo anche anticipato nei vari confronti con gli
ordini e le categorie.
L'equo compenso è un tema controverso, oggetto da tempo di
confronto sia a livello nazionale che con i professionisti: avremo
tutta una serie di tavoli di lavoro, il prossimo incontro è già
fissato per il 6 febbraio, anche alla luce di quanto sta emergendo
in sede di Conferenza Stato-Regione.
Non viene contestata la centralità e l'obbligatorietà del metodo
di calcolo della parcella, ma si ritiene che la stessa possa essere
oggetto di riduzione quale elemento di scelta del professionista da
incaricare, tra l'altro quando si opera attraverso le procedure
previste dal codice dei contratti.
Si è parlato anche del CIG, l'ha colto il collega Aggravi;
fondamentale sarà il ruolo della CUC, fondamentale soprattutto per
gli Enti locali, un ruolo di vigilanza sulle difficoltà che
potranno emergere, ma soprattutto anche un ruolo che potrà proporre
anche soluzioni per cercare di alleggerire queste difficoltà, ma
sicuramente soluzioni sempre tenendo conto del margine di manovra
che avremo.
Il disegno di legge in esame è una delle misure finalizzate a
costruire un'Amministrazione moderna, innovativa e all'avanguardia,
che può chiedere qualità agli operatori economici e che può
controllare che le sia assicurata.
Come dicevamo, il ruolo centrale e rafforzato molto importante
della Consulta.
Io termino ringraziando nuovamente i colleghi della III
Commissione, ma anche tutti i colleghi che hanno partecipato
attivamente alla discussione odierna e al proficuo confronto
all'interno della Commissione consiliare; un ringraziamento al
Dipartimento programmazione risorse idriche e territorio, struttura
Stazione Unica Appaltante e programmazione dei lavori pubblici, gli
Ordini professionali, i rappresentanti delle Associazioni dei
costruttori edili e delle imprese, la Chambre, la Conferenza
valdostana delle professioni, il CPEL, con il quale ci siamo
confrontati lungo tutto il percorso della legge, il Dipartimento
legislativo e gli aiuti di Stato della Giunta, la struttura Affari
legislativi, studi e documentazione del Consiglio, che hanno
coordinato la redazione tecnica della norma.
Presidente -
Passiamo al testo. Ci sono altri interventi?
Consigliere Cretier, a lei la parola.
Cretier (FP-PD) -
Grazie Presidente. Soltanto per
chiarire alcuni passaggi, perché io sulla relazione ho detto
"alcuni argomenti migliorativi sono stati inseriti", non ho detto
tutti. Era solo per chiarire.
Poi mi scuso anche con il collega Distort, perché quando è
intervenuto ero fuori e non ho potuto sentire completamente le sue
dichiarazioni, ma io ho detto "alcuni argomenti", non "tutto è
stato inserito, tutto quello che gli auditi ci hanno proposto",
anche perché di proposte ne sono arrivate tante, ma non erano nel
solco legislativo e quindi non era possibile accettarle.
Per esempio, la questione legata ai componenti della Consulta,
quella è stata inserita.
Era solo per chiarire questo passaggio e scusarmi
prontamente.
Presidente -
Altri? Possiamo iniziare l'analisi
dell'articolato mettendo in votazione l'articolo n. 1. La votazione
è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Distort, Foudraz,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 1 è approvato.
Stesso risultato per gli articoli n. 2, n. 3, n. 4, n. 5, n. 6,
n. 7, n. 8, n. 9, n. 10.
Prima di mettere in votazione la legge nel suo insieme, vi sono
delle dichiarazioni di voto? Non vedo richieste. Mettiamo in
votazione la legge nel suo insieme. La votazione è aperta. La
votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Distort, Foudraz,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
La legge è approvata.
