Classificazione
DEMANIO E PATRIMONIO REGIONALE
SANITÀ VETERINARIA E ZOOTECNIA
Zootecnia



Oggetto del Consiglio n. 305 del 14 gennaio 2009 - Resoconto
OGGETTO N. 305/XIII - Interpellanza: "Lavori di
ristrutturazione dell'ex Caseificio di Saint-Marcel per la
realizzazione di un reparto adibito a burrificio".
Interpellanza
Considerato che la Regione sostiene ancora in modo
consistente il settore lattiero-caseario, intervenendo anche con la
realizzazione di nuove strutture in cui trasformare,
presumibilmente con costi di gestione più sostenibili, il latte
delle aziende zootecniche;
Considerato che malgrado questo forte impegno i settori
zootecnico e lattiero-caseario valdostano stanno attraversando una
crisi e che alcune imprese di natura cooperativa, dalla lunga
storia e fortemente radicate nel territorio, hanno cessato
l'attività perché non più in grado di remunerare in modo
sufficiente i conferimenti dei propri associati;
Considerato che in altre realtà di montagna alcune attività
produttive sono state raggruppate sia per ragioni di natura
igienico-sanitaria sia economiche;
Appreso che da tempo la Regione ha provveduto ad effettuare
lavori di ristrutturazione nel caseificio di Saint-Marcel con la
realizzazione di un reparto adibito a burrificio per la lavorazione
delle panne derivanti dalla scrematura del siero raccolto in molte
realtà produttive lattiero-casearie della nostra Regione;
Preso atto che la società ISECO S.p.A. ha già provveduto, con
la partecipazione finanziaria della Regione, a modificare il
processo produttivo nel Centro di Essiccamento Siero anche al fine
di consentire la separazione della materia grassa dal siero
raccolto;
Preso atto che la produzione del burro attualmente comporta
per i produttori valdostani l'obbligo sanitario di un trattamento
delle panne che costituisce un costo aggiuntivo a fronte di un
prezzo del prodotto non sempre soddisfacente;
i sottoscritti Consiglieri regionali
Interpellano
l'Assessore all'Agricoltura e risorse naturali per
sapere:
1) quale sia la natura, quali gli importi e quali i tempi dei
lavori effettuati presso l'ex Caseificio Cooperativo di
Saint-Marcel;
2) quale sia l'ammontare del contributo finanziario concesso
alla società ISECO S.p.A. per realizzare le parti di impianto
complementari al futuro burrificio e quale l'incidenza rispetto
all'ammontare complessivo dell'investimento affrontato dalla
suddetta società;
3) quali soluzioni intende adottare per individuare un
soggetto in grado di assumersi, in tempi brevi, la gestione della
struttura ed evitare che essa resti, com'è attualmente,
inutilizzata.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Come vede, la
nostra interpellanza è molto puntuale e mira a ottenere
informazioni importanti, ma quanto mai delicate, che mirano a
conoscere soprattutto quali sono le soluzioni o le idee che
intendete, come governo, proiettare per il domani e non meno
importante anche i tempi. Sappiamo e siamo a conoscenza della
grande difficoltà che sta vivendo il settore zootecnico della
filiera nello specifico, ma cercheremo oggi di andare un po' oltre.
Ecco che l'interpellanza mira ad entrare nello specifico delle
strutture già probabilmente realizzate e pianificate, e... forse,
da diversi anni non utilizzate.
Quali sono le strategie adottate nello specifico, viste le
risorse economiche messe a disposizione in questo settore? Un
settore che la Regione sostiene intervenendovi in maniera
importante; facciamo qualche esempio, in strutture per la
trasformazione del latte nelle aziende zootecniche, vedi caseifici
sia cooperative che privati. Precisiamo che in altre realtà montane
alcune attività produttive sono già state raggruppate.
Solo qualche riflessione e informazione. Nel maggio 2004,
l'Amministrazione regionale incaricava un tecnico per studiare, già
allora, cinque anni fa, lo sviluppo di nuove linee di
trasformazione di prodotti agroalimentari; in particolare per
quanto concerne la produzione di burro derivante dalla panna,
prodotto proprio dai caseifici della Valle d'Aosta. Proprio cinque
anni fa, da questo studio emerge che la centralizzazione della
produzione di burro presso un unico sito risulta essere una
soluzione opportuna dal punto di vista della riduzione dei costi di
produzione, della razionalizzazione degli investimenti, della
standardizzazione qualitativa e non dimentichiamolo, soprattutto
della sicurezza del prodotto. Lo studio fatto va oltre dicendo che
le panne derivanti dalla scrematura del siero di lavorazione della
fontina non saranno più burrificate nei singoli caseifici, ma le
operazioni si limiteranno a raffreddare e stoccare il siero in
serbatoi e la raccolta del siero avverrà con le stesse modalità
attuali, per cui non ci saranno costi aggiuntivi per il trasporto.
Va oltre, dicendo che i caseifici ridurranno così i costi
operativi: quei costi importanti in questo periodo di crisi, in
questo periodo difficile, quei costi operativi legati al processo
di burrificazione, mentre l'Amministrazione regionale registrerà un
risparmio sul fronte dei costi di manutenzione e del rinnovamento
tecnologico degli impianti obsoleti presso tutti i caseifici.
Presso il centro di raccolta ed essiccamento siero di Saint-Marcel
sono già disponibili gli impianti per la scrematura, la
pastorizzazione, lo stoccaggio e la maturazione delle panne che
saranno utilizzate per la trasformazione del burro.
Ciò detto, la strategia annunciata dal tecnico incaricato
dall'Amministrazione regionale è stata ribadita e a luglio 2005 la
Giunta ha approvato la fornitura dei macchinari necessari per il
nuovo burrificio regionale, da realizzarsi proprio presso una parte
dell'attuale caseificio di Saint-Marcel e l'importo stimato è di
circa 200.000 euro. Nella stessa delibera si apprende che i
competenti uffici, ai fini della pianificazione,
dell'organizzazione a lungo termine anche per motivi logistici,
data l'adiacenza al centro di essiccamento e la disponibilità di
spazi inutilizzati all'interno della struttura destinata a
caseificio (nonché di due celle disponibili per lo stoccaggio
provvisorio del burro) propongono la realizzazione del burrificio
presso il suddetto fabbricato di proprietà regionale sito nel
comune di Saint-Marcel. Nel mentre, fine 2005, c'è la chiusura del
caseificio esistente. Nel marzo 2006 - e arrivo alla conclusione -
un'ulteriore delibera specifica maggiori costi per la manutenzione
del 2005 dovuti (e segue l'elenco costi) all'apertura del
burrificio regionale previsto per ottobre 2005.
Come vede, Assessore, vogliamo solamente conoscere gli
intendimenti e le motivazioni che hanno portato a non prendere
decisioni negli ultimi tre anni.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Risponderò sulla
base delle richieste formulate.
Evidentemente c'è già stata una ricostruzione di alcuni passaggi
da parte di uno degli interpellanti, il collega Chatrian. Comunque,
per quel che riguarda il primo punto, "quale sia la natura, quali
gli importi e quali i tempi dei lavori effettuati presso l'ex
Caseificio Cooperativo di Saint-Marcel", si può affermare che il
caseificio di Saint-Marcel è stato individuato per la sua vicinanza
al centro siero, quale sede ideale per la realizzazione del
burrificio regionale, così come era emerso dallo studio realizzato
nel corso del 2004, che è stato citato nelle premesse, lo studio
che era stato affidato al dr. Grigon nell'ambito di un incarico
specifico affidatogli dall'Assessorato all'agricoltura.
Al fine di rendere idonea la preesistente struttura, la cui
ristrutturazione risale agli anni 1983-1984, su parte della
superficie del caseificio sono stati eseguiti dei lavori di
suddivisione dei locali e di controsoffittatura. I lavori sono
stati effettuati nel corso del 2007 per un importo complessivo di
43.776 euro più IVA. Nel corso del 2008 si è poi provveduto alla
fornitura e posa delle attrezzature necessarie alla lavorazione e
confezionamento del burro per un importo di euro 172.224 più IVA.
Quindi la struttura è pronta.
Seconda domanda, "quale sia l'ammontare del contributo
finanziario concesso alla società ISECO S.p.A. per realizzare le
parti di impianto complementari al futuro burrificio e quale
l'incidenza rispetto all'ammontare complessivo dell'investimento
affrontato dalla suddetta società", alla società ISECO è stato
concesso un contributo per la realizzazione degli impianti di
scrematura del siero, pastorizzazione e maturazione delle panne.
L'impianto realizzato non è funzionale esclusivamente alla
produzione del burro, ma viene abitualmente utilizzato per
assicurare il regolare funzionamento delle operazioni di
essiccamento del siero. L'impianto è stato realizzato nel 2004 con
un finanziamento pari a euro 217.980 più IVA, equivalente al 70
percento delle spese sostenute dalla società stessa.
Terza richiesta, "quali soluzioni intende adottare per
individuare un soggetto in grado di assumersi, in tempi brevi, la
gestione della struttura ed evitare che essa resti, com'è
attualmente, inutilizzata", come ho detto, attualmente la struttura
si è resa disponibile. Nel corso del 2009 secondo quanto indicato
nella delibera di giunta 3548/2008, è prevista la costituzione -
questo sarà oggetto di una delibera di Giunta nei prossimi giorni
che si sta predisponendo - di un'apposita commissione con il
compito di studiare e valutare le diverse possibilità per
l'affidamento e la gestione delle differenti strutture di proprietà
regionale elencate nella citata deliberazione. In pratica si tratta
di tutte le strutture che sono state oggetto di una proroga di
affidamento fino al 31 dicembre 2009, nonché degli eventuali
parametri e oneri correlati. Di conseguenza sarà valutata la
possibilità di estendere l'utilizzo dei medesimi criteri per
l'individuazione di un soggetto gestore dei locali adibiti a
burrificio; questo naturalmente prevede la possibilità anche di
coinvolgere la Cooperativa produttori latte e fontina per quel che
riguarda la sua attività legata alla gestione del conferito dei
caseifici e la Fédération des coopératives, naturalmente, per il
compito che svolge. Nel corso del 2009 la commissione che si dovrà
occupare di queste operazioni previste in quella delibera, avrà
anche il compito di occuparsi di questa struttura. Evidentemente
l'obiettivo è quello di cercare con questa attività di dare un
aiuto dal punto di vista gestionale ai caseifici dislocati nelle
varie parti della regione.
Le problematiche legate ai trasporti, ai costi e a tutte le
necessità e anche le difficoltà legate al nostro territorio è
evidente che permangono, quindi molto spesso quello che è stato
citato nelle premesse, che in altre realtà si sono accorpate delle
strutture per cercare di economizzare i costi e anche a volte di
migliorare dal punto di vista della gestione igienico sanitaria
delle struttura con il loro accorpamento, è una operazione che da
noi negli anni è stata valutata e tenuta in considerazione, ma è
stata anche tenuta in considerazione la necessità di mantenere un
servizio sul territorio a volte dislocato in zone forse più
marginali, perché la necessità è quella di dare risposta anche ai
piccoli conferitori, che devono avere pari attenzione rispetto a
coloro che sono più attrezzati e che potrebbero essere più
appetibili nel momento in cui viene ritirato il loro prodotto.
Quindi la funzione storica delle cooperative permane, ed ha una
funzione anche sociale di permanenza delle attività anche nei
luoghi più distanti e nei luoghi dove economicamente, magari solo
con un discorso economico, non sarebbe opportuno mantenere in vita
delle attività.
Il discorso è complesso e tutto questo verrà valutato dalla
commissione istituita con la deliberazione 3548, con il possibile
coinvolgimento di tutti i soggetti preposti e interessati.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Conosciamo la
funzione storica delle cooperative, rimane importante, ma
conosciamo anche molto bene i conti delle nostre cooperative in
questo periodo e, sottolineo, molto bene. I conti come lei sa non
tornano, o quanto meno non tornano più.
Lei ha parlato prima di obiettivi in considerazione al fatto di
dare un servizio. Siamo consapevoli da una parte della necessità di
dare un servizio, ma siamo altrettanto consapevoli che forse i
conti le aziende li stanno facendo e questi ricadono totalmente
sull'azienda principale, la prima filiera, il produttore, il quale
ha obiettive difficoltà. Non vorrei parlare di difficoltà di fine
mese, ma forse ha delle difficoltà a far funzionare ancora la sua
azienda in questi anni di "crisi".
Per quanto riguarda la nostra prima richiesta, lei ci dice che
la struttura è pronta. Assessore, riteniamo tale affermazione
grave, perché nel 2004 è stato affidato questo studio, nel 2005 c'è
stata la prima delibera dove si approvava il tutto. Ulteriormente
grave è il fatto che il caseificio è stato chiuso nel novembre
2005, più di tre anni fa, e poi lei ci dice nel punto due quant'è
l'ammontare del contributo finanziato all'ISECO: d'accordo,
ma...!
Per quanto riguarda il punto tre, ci dice "che stiamo studiando
e conosciamo il problema delle altre cooperative, non solo quella
di Saint-Marcel". Innanzitutto, è una proprietà regionale non
utilizzata da quasi quattro anni e lei ci risponde che ancora state
studiando, e valutando, visto che è stata approvata una delibera il
5 dicembre 2008 che proroga al 31 dicembre 2009 criteri e
indicatori. Siamo un po' preoccupati sia per i ritardi sia per la
difficoltà del settore, difficoltà che alla fine va a ricadere
direttamente sui produttori; di conseguenza lei mi ha parlato
esaustivamente di servizi, di funzione storica che rimane, ma poi
conti alla mano queste aziende hanno delle grandi difficoltà e il
primo prodotto, il latte, viene pagato ben poco, con costi di
gestione probabilmente molto alti. Quindi aspettiamo, consci
dell'importanza, soprattutto gli indicatori e i criteri, ma
rimaniamo esterrefatti e sgomenti di fronte ai ritardi che
l'Amministrazione regionale ha avuto in questi tre anni e
mezzo.
