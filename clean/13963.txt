Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 486 del 9 febbraio 1994 - Resoconto
OGGETTO N. 486/X - Provvedimenti intesi a favorire un corretto e
proficuo sfruttamento delle acque pubbliche. (Approvazione di
mozione).
Mozione - Il Consiglio regionale della Valle d'Aosta
Tenuto conto della notevole potenzialità idroelettrica di cui
be­neficia la nostra regione e dell'importanza economica che
con­cerne una corretta utilizzazione di questa risorsa;
Viste le numerose richieste di subconcessioni, avanzate dai
pri­vati e da enti locali, per derivazioni d'acqua a uso
elettrico;
Considerato che il procedimento amministrativo per l'istruzione
delle domande e per il rilascio delle subconcessioni non è
infor­mato a precisi criteri di valutazione e non ha alcun
riferimento legislativo regionale;
Ravvisata la necessità di porre "punti fermi" in questa materia,
in forza delle competenze attribuite dallo Statuto Speciale alla
nostra Regione e in armonia con gli orientamenti nazionale e
comunitario;
Impegna
la Giunta regionale
1) a predisporre, entro 60 giorni, un disegno di legge
contenente le disposizioni per un corretto e proficuo sfruttamento
delle ac­que pubbliche in Valle d'Aosta;
2) ad avviare l'iter per la predisposizione del Piano Energetico
regionale, sottoponendo, entro 60 giorni, all'esame delle
compe­tenti commissioni consiliari e dell'assemblea regionale il
"Piano regionale di sfruttamento delle acque".
F.to: Tibaldi - Linty - Bavastro
Presidente -
La parola al Consigliere
Tibaldi.
Tibaldi (LN) -
Anche la questione delle acque
pubbliche l'avevo già proposta con una interpellanza e mi sembra
opportuno sollevarla in maniera un po' più incisiva con una
mozione.
Qualcuno l'ha definita giustamente "la questione delle acque
pubbliche" riferendosi al razionale sfruttamento delle risorse
idriche della nostra regione. L'obiettivo è di salvaguardare e
ampliare i livelli del nostro benessere attraverso la corretta
utilizzazione di tutte le risorse di cui disponiamo. Sotto il
profi­lo socio-economico è la comunità valdostana che deve trarre
ogni possibile vantaggio dall'uso delle acque pubbliche o, quanto
meno, di quelle che sono ancora oggi disponibili. Sotto il profilo
ambientale, invece, le esigenze di vita e di sviluppo de­vono
compatibilizzarsi con il rispetto delle nostre bellezze natu­rali;
bisogna cercare di mantenere il più possibile un perfetto
equilibrio tra progresso e ambiente.
Bisogna poi tener presente la situazione unica che ha nel
con­testo energetico italiano la nostra regione. La produzione di
energia in Valle d'Aosta è esclusivamente di tipo idroelettrico e
quindi è fonte rinnovabile e non inquinante; inoltre la produ­zione
di energia idroelettrica supera notevolmente il fabbisogno
regionale interno, rendendo la Valle completamente autonoma in tale
settore e permettendole, anche se in via teorica, di esse­re un
esportatore di energia. L'aspetto più strambo della que­stione
delle acque pubbliche è proprio legislativo. Esiste una pletora di
leggi che rende particolarmente intricata la materia, in
particolare il Testo unico sulle acque che risale al 1933 e che
potremmo considerare "il Vangelo di indirizzo legislativo in
materia di acque pubbliche".
Di notevole interesse sono anche le potestà e i limiti che sono
conferiti dal nostro Statuto speciale, una potestà integrativa e
attuativa delle leggi dello Stato, ai sensi dell'articolo 3, e
nell'articolo 7 è prevista la concessione novantanovennale delle
acque pubbliche esistenti nella Regione.
Un'altra legge di rilievo è la 304 del 1975 dove la
subconces­sione coatta all'Enel è prevista per potenze superiori ai
30 mila kw. Altra legge di notevole interesse è quella del 1982,
dove è prevista la facoltà di subconcessione ad enti diversi
dall'Enel per potenze inferiori ai 30000 kw; in particolare, questi
enti possono essere gli enti locali e i loro consorzi e altri
soggetti che sono stati indicati dalla legge di nazionalizzazione
dell'Enel, che risale al 1962.
La legge 7 del 1977 stabilisce l'entità delle piccole
derivazioni d'acqua ad uso idroelettrico, cioè quelle in cui la
potenza nomi­nale media annua è inferiore o uguale a 3 mila kw; è
una legge molto importante e, in sintonia con essa, è stata
stipulata nel 1990 una convenzione tra la Regione e l'Enel. Non è
un atto normativo, ma ha importanza perché tende a valorizzare le
ri­sorse idroelettriche residue. Altrettanto importanti sono due
leggi, la 9 e la 10 sul Piano energetico nazionale; in particolare
l'articolo 5, in cui le regioni sono invitate a predisporre un
pia­no per l'uso delle fonti rinnovabili di energia. La recente
legge Galli, varata nel dicembre del 1993 in materia di risorse
idri­che, modifica il concetto di acque pubbliche: ora si parla di
ac­que superficiali e di falda, anche i pozzi saranno soggetti a
convenzione.
In Valle la materia è sempre stata regolamentata da delibere di
Giunta, manca una legge regionale aggiornata. Ve ne è solo una ed è
del 1956, stabilisce alcune norme procedurali e si limi­ta ad
indicare gli organi regionali competenti: i lavori pubblici, per
l'istruttoria delle domande, e la Presidenza della Giunta, per il
rilascio delle concessioni. Abbiamo una legge che prevede
contributi per l'energia idroelettrica, ma non abbiamo ancora una
normativa di indirizzo per lo sfruttamento delle acque. Dal 1989 ad
oggi vi è stata una serie di delibere di Giunta signifi­cative: nel
1989 la Giunta ha bloccato il rilascio di subconces­sioni e questo
era ovvio, visto che mancava un piano generale e quindi il rilascio
casuale di subconcessioni avrebbe vanificato l'utilità di un piano.
Nel 1990 viene nominata una commissione di studio per disciplinare
l'uso delle acque a scopo idroelettrico, nel rispetto delle vigenti
leggi e nell'ambito di una convenzione quadro stipulata con l'Enel.
Nel 1991 si sbloccano le subcon­cessioni di derivazioni d'acqua ad
uso idroelettrico con potenza inferiore a 220 kw, tranne che per
due società, la Cofarco a Co­gne e quella dei fratelli Ronc a
Rhêmes ed altre piccole deriva­zioni, oltre a quelle per l'uso
idroelettrico. Nel 1992 viene ap­provato dalla Giunta uno studio
del Prof. Boffa denominato "Linee guida per la realizzazione del
Piano energetico per la Valle d'Aosta"; nella medesima delibera si
dà mandato all'As­sessorato ai lavori pubblici di proseguire
l'istruttoria, ma il Consiglio non è mai stato chiamato in causa
mentre, visto che si tratta di un atto di indirizzo, dovrebbe
essere approvato dal Consiglio stesso.
Nel 1993 si dà corso all'istruttoria solo per alcune domande,
quelle presentate entro la data del febbraio scorso; con quale
criterio è stato redatto l'elenco in assenza di un piano? Le
do­mande possono essere istruite solo se non interferiscono con il
piano regionale di sfruttamento delle acque, solo che il Piano non
esiste. A distanza di 5 anni il Piano lo sentiamo nominare ma non
lo abbiamo mai esaminato, né approvato; le domande pervenute dopo
febbraio sono sottoposte a valutazioni di tipo squisitamente
politico. In attesa che venga data attuazione all'articolo 1 della
legge n. 9 del 1991, essa è attualmente rego­lamentata dal Testo
unico delle disposizioni di legge sulle ac­que ed è integrata dalle
norme della legge regionale del 1956.
In Valle vi è una sovrapposizione di organi: i lavori pubblici
che eseguono l'istruttoria, l'ambiente che fa la valutazione di
im­patto ambientale; vi sono poi dei vincoli idrogeologici posti
dall'Assessorato all'agricoltura e foreste, vari vincoli previsti
dalla legge Galasso e, ovviamente, le licenze comunali, nonché il
deflusso minimo vitale per ragioni di pesca. Teniamo presen­te che
la legge n. 9 ha previsto uno sportello unico per semplifi­care la
procedura, ma manca il regolamento di attuazione. Una norma del
1982 trasferisce alla Regione funzioni amministra­tive in materia
di acque pubbliche destinate all'uso domestico, nonché
idroelettrico. Inoltre, in Valle, alcune subconcessioni sono state
concesse in via di sanatoria, una singolarità che non è prevista da
alcuna forma di legge, quindi è strano che la Commissione di
coordinamento le abbia vistate.
Che cosa intendiamo proporre con la mozione? Spazzare la
con­fusione in materia, individuare le linee di politica energetica
regionale. Abbiamo queste immense risorse che fanno della Valle una
piccola Arabia Saudita per le potenzialità energeti­che ed è
energia pulita. L'approvazione della mozione potrebbe essere un
primo passo per avviare una razionalizzazione della materia.
Ecco perché proponiamo una legge per le subconces­sioni per
impianti con potenza inferiore ai 3000 kw di potenza nominale media
annua e questo affinché non ci sia uno svilup­po disordinato della
politica energetica regionale. L'impegno ri­chiesto alla Giunta è
esiguo, se teniamo presente che nel 1992 il Boffa ha elaborato uno
studio elaborato che può costituire la base per il Piano
energetico. Unitamente a ciò, chiediamo la fissazione di criteri
"non" politici per il rilascio delle subconcessioni.
Presidente -
La parola al Consigliere
Chiarello.
Chiarello (RC) -
Credo che questo problema si
trascini da tempo. Mi chiedo per­ché non si vuole arrivare ad una
normativa sulle acque. Di questa ricchezza devono beneficiare tutti
e non credo che ci sia un'ideologia che blocchi. Non capisco perché
si continui a ri­mandare queste decisioni e perché siano intanto
date delle con­cessioni che possono veramente intralciare un
utilizzo pondera­to di queste acque. Io appoggio in pieno questa
mozione e invito la Giunta a dare una dimostrazione di buona
amministrazione.
Presidente -
La parola all'Assessore
all'industria, commercio e artigianato, Mafrica.
Mafrica (GV-PDS-SV) -
É stata sottolineata la
complessità della normativa e forse non abbastanza quella delle
procedure. In questo caso si vengono a sovrapporre 2 strumenti: uno
relativo alle acque, l'altro relativo all'energia. Nel primo caso,
la complessità è sempre maggiore perché giustamente il legislatore
nazionale ha attirato l'atten­zione su aspetti di uso delle acque
tra loro collegati. Quando si parla di acque, non si parla solo di
acque per uso idroelettrico, ma anche per uso potabile, irriguo,
industriale. La legge del 5 gennaio 1994 invita a predisporre
censimenti di tutte le acque esistenti ed è previsto un periodo
entro il quale ogni tipo di uso deve essere censito. La Regione ha
iniziato il censimento ma il programma non credo sia pensabile di
terminarlo in 60 giorni.
Cosa diversa è il Piano energetico che non si riferisce solo
all'energia idroelettrica ma riguarda tutti gli usi dell'energia:
dai trasporti, al riscaldamento, all'industria. É quindi opportu­no
procedere per fasi; mentre sta andando avanti la definizione del
minimo flusso vitale, si stanno approntando esami che ri­chiedono
tempo per definire questo piano delle risorse idriche. Dopo le
linee-guida approvate in Giunta e che sono state tra­smesse alla
competente commissione per le osservazioni, aven­do avviato
l'individuazione delle centrali di interesse regionale da aggregare
in una società, è opportuno, per andare incontro alle richieste di
concessioni, provvedere alla definizione di cri­teri
tecnico-economici, ambientali. In questo senso propongo un
emendamento alla mozione, impegnando l'Esecutivo
"a presen­tare
alle competenti commissioni consiliari, entro 60 giorni, un
provvedimento consiliare che definisca i criteri
tecnico-economi­ci, di salvaguardia ambientale ed amministrativi
necessari per l'assentimento delle subconcessioni
idroelettriche".
Si parla di provvedimento consiliare perché è da definire se si
tratti di un provvedimento applicativo della legge 62 o se possa
avere i caratteri di un provvedimento legislativo autonomo.
Nel bilancio sono stanziati 5 miliardi per il Piano energetico e
la Valle d'Aosta è finora l'unica che abbia erogato dei
finanzia­menti per il risparmio energetico. Gli studi fin qui
compiuti, con una precisazione delle zone - è possibile individuare
delle centrali - possono essere condotti avanti; comunque questi
cri­teri, che definiremo entro due mesi, saranno già selezionatori
rispetto alle domande, e faciliteranno gli studi per il Piano
energetico regionale.
Presidente -
La parola al Consigliere
Tibaldi.
Tibaldi (LN) -
Condivido in parte l'intervento
dell'Assessore Mafrica. Innanzi­tutto non ho fatto alcuna scissione
dell'aspetto acqua e dell'aspetto energia; sono due questioni
indissolubili, la rego­lamentazione delle acque deve tenere in
considerazione tutti gli aspetti. Quanto al Piano regionale di
sfruttamento delle acque, mi pare di capire che il termine sia
troppo breve, 60 giorni. Ma teniamo presente che le linee di studio
proposte da Boffa si co­noscono da quasi 2 anni, quindi mi chiedo
che cosa è stato fatto. Non dico di fare il Piano, ma avviamo
l'iter: cioè, come ha detto Chiarello, dimostriamo buona volontà di
voler affrontare una grossa questione. Lo stesso Assessore mi ha
detto che erano state predisposte delle linee-guida che sono state
presentate ufficialmente ad un convegno a Saint-Vincent; le stesse
linee sono state inviate a settembre alla IV Commissione e c'era la
volontà di esaminare la questione in Consiglio. Quindi se il
termine risulta troppo breve possiamo dilazionarlo, però biso­gna
programmare perché l'energia può rappresentare un pila­stro
socio-economico dell'autonomia, potrebbe darci le entrate per
sostituire i mancati introiti da IVA di importazione, per
esempio.
Da questi studi, che sono la base di una programmazione
intel­ligente, si potrebbe dare avvio all'iter che si richiede in
questa mozione. L'Assessore propone un emendamento, ma che cosa
vuol dire provvedimento consiliare? Vogliamo ricadere nella solita
pletora di delibere amministrative? Secondo me significa legge,
perché la Regione autonoma ha una competenza legisla­tiva
compensativa e questa funzione deve essere utilizzata in pieno.
L'Amministrazione potrebbe attivarsi per tutelare i pro­pri
interessi, sfruttando in maniera intelligente le proprie ri­sorse.
Ecco perché chiedo che venga predisposto, entro 60 gior­ni, un
disegno di legge; se per il Piano di cui al punto 2 il tempo di 60
giorni non è sufficiente, siamo disposti a dilazionarlo. Il tutto
per dare maggiore chiarezza ad una situazione che oggi appare
ancora molto, molto confusa.
Presidente -
É stato presentato l'emendamento di
cui do lettura:
Emendamento - Al punto 1 e 2 del deliberato sostituire: "a
presentare alle com­petenti commissioni consiliari, entro 60
giorni, un provvedimen­to consiliare che definisca i criteri
tecnico-economici, di salva­guardia ambientale ed amministrativi
necessari per l'assenti­mento delle subconcessioni
idroelettriche".
La parola all'Assessore all'industria, commercio e artigianato,
Mafrica.
Mafrica (GV-PDS-SV) -
L'emendamento impegna a
presentare entro 60 giorni un prov­vedimento consiliare che può
essere regolamentare, se si tratta di applicazione della legge 62,
o può essere un provvedimento legislativo nuovo, ma secondo gli
uffici è più probabile che sia un regolamento. Comunque si impegna
la discussione nel Con­siglio.
Il provvedimento conterrà i criteri di validità economica delle
utilizzazioni idroelettriche, di definizione dei deflussi mi­nimi,
di definizione dell'ordine dei beneficiari delle subconces­sioni.
Quindi sarà possibile procedere ulteriormente perché vi sarà una
selezione dei siti e le linee-guida potranno proseguire. Se il
Consigliere Tibaldi accetta il provvedimento in questo senso
possiamo anche procedere alla votazione, altrimenti pro­porrei di
astenerci.
Presidente -
La parola al Consigliere
Tibaldi.
Tibaldi (LN) -
L'emendamento svilisce la mozione
perché
il termine consiliare può voler dire sia
"legislativo" sia "regolamentare". Io ribadisco la necessità di un
provvedimento legislativo in materia, perché non si vuole tenere in
considerazione l'avviamento dell'iter per il Piano delle acque;
senza tempi troppo ristretti si potrebbe costituire una commissione
tecnico-politica e valutare l'aspetto complessivo della materia e
non solo, come ha detto l'Assessore, l'aspetto energetico. Qui si
vuole dimezzare la mozione e ana­lizzare un aspetto specifico della
questione, quindi sta nel buon senso del Consiglio.
In ogni caso, credo che il provvedimento venga inteso come
legislativo e rinuncio, come chiestomi, all'avvio del Piano
regionale delle acque, ma facciamo questo primo passo.
Presidente -
Viene accolto l'emendamento
dell'Assessore Mafrica. Votiamo la mozione con l'emendamento di cui
ho dato lettura.
Presenti, votanti e favorevoli: 25
Il Consiglio approva all'unanimità.
