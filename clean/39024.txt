Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 2378 del 5 ottobre 2016 - Resoconto
OGGETTO N. 2378/XIV - Interpellanza: "Stato di attuazione dei
piani di riordino fondiario"
Rosset (Presidente) -
Punto n. 21 all'ordine del giorno.
Ha chiesto la parola il consigliere Chatrian, ne ha facoltà.
Chatrian (ALPE) -
"La frammentazione della proprietà
fondiaria in Valle d'Aosta è uno dei fattori che, nell'ambito del
settore agricolo e dello sviluppo rurale, incide negativamente
sulla competitività delle aziende agroforestali, quindi nell'ambito
delle iniziative del Programma regionale di sviluppo rurale sono
individuati quali priorità per il triennio 2017/19 il riordino
delle superfici agrarie e il miglioramento fondiario, al fine di
consentire uno sfruttamento razionale dei terreni, grazie a sistemi
più moderni e meccanizzati di coltivazione e irrigazione. Il
riordino fondiario consentirà il riassetto catastale,
l'accorpamento delle proprietà frammentate e polverizzate,
l'arrotondamento delle superfici dei fondi, l'eventuale rettifica
dei confini e, ove necessario, la realizzazione delle necessarie
opere infrastrutturali e di miglioramento fondiario. Per il
raggiungimento delle finalità di cui alla legge 20 del 2012, la
Regione ha individuato i consorzi di miglioramento fondiario quali
soggetti promotori ed esecutori dei riordini fondiari". Scusate se
ho letto queste tre frasi importanti, che sono state inserite nel
documento che ci è stato scaricato qualche giorno fa, il Defr
2017/2019 a pagina 33, dove si rileva l'importanza dei riordini
fondiari e soprattutto della criticità legata alla frammentazione
della proprietà fondiaria in Valle d'Aosta.
Ci siamo nuovamente permessi di presentare un'iniziativa rivolta
all'Assessore Testolin, visto e considerato che oramai sono passati
dieci mesi dalla deliberazione che è stata approvata in Giunta, la
n. 9, che approvava e autorizzava quasi 8 milioni di euro per dare
gambe e corso ai riordini fondiari in Valle d'Aosta. Quindi è ormai
da dieci mesi che questi soldi sono pronti e approvati: dei 7
milioni 999 mila euro, 5 milioni 8 mila sono sul 2016 e 2 milioni
192 mila sul 2017, e sono ventuno i riordini approvati con questa
delibera.
In questi mesi abbiamo sentito diversi presidenti e svariati
tecnici, ma soprattutto abbiamo creato le condizioni per riunire
attorno a un tavolo chi è interessato a questo argomento per
cercare di trovare delle soluzioni, e ringrazio il Presidente della
Regione per aver voluto partecipare alla riunione fatta a inizio
luglio. C'erano all'epoca ancora delle criticità sulle quali ci
siamo lasciati al termine dell'incontro, dicendo che quella
principale probabilmente era sul discorso del diritto reale: se la
particella catastale non corrisponde a quella ipotecaria, come si
può fare? Erano state due le soluzioni prospettate nel mese di
marzo. L'Assessore ci aveva prospettato la possibilità di intestare
eventualmente al consorzio il diritto reale di queste particelle di
proprietà, non potendo intercettare il vero proprietario. La
seconda opzione, quella messa in campo anche dal Presidente della
Regione, era che fossimo noi come Regione a farci carico di questi
problemi, perché sarebbe veramente impossibile delegare i
presidenti dei consorzi o i consorzi all'attuazione di tali azioni,
per cui questo carico dobbiamo prendercelo in casa.
Abbiamo fatto due domande puntuali. Qualcuno mi ha ripreso
dicendomi che bisognava entrare più nel dettaglio, ma c'è già
tutto: c'è una legge approvata nel luglio 2012, ricordo che ci fu
anche una bella discussione dal punto di vista politico, c'è una
deliberazione della Giunta, che è quella di inizio anno, ci sono 8
milioni di euro che sono lì pronti a essere utilizzati. Gradiremmo
che questi 8 milioni di euro, che sono solo una prima
tranche
, vengano utilizzati per i riordini fondiari.
Chiediamo all'Assessore competente quale sia lo stato di attuazione
dei riordini fondiari, i tempi previsti per la loro realizzazione e
gli intendimenti in merito.
Chiederei al Governo regionale se potete gentilmente rispondere,
perché ci sono segnalazioni che abbiamo ricevuto come gruppo da
numerosi consorzi. Ci sono veramente tantissime lettere inevase: il
consorzio prende carta e penna, scrive nero su bianco e dall'altra
parte non ci sono le risposte, perché l'amministrazione pubblica
non risponde. Posso citare tantissimi esempi, assessore Testolin:
dal mese di febbraio, di marzo, di aprile, potrei veramente
riempire dei fogli A4, purtroppo. Io penso che il primo compito del
buon amministratore sia quello di spiegare, soprattutto a chi fa
ancora del volontariato. Chi all'interno di questo Consiglio
conosce come noi il settore e il sistema, sa che ancora oggi ci
sono persone che fanno del volontariato. Compito
dell'Amministrazione è quello di "a domanda rispondere", altrimenti
poi si svilisce il ruolo del presidente, dei direttivi, degli
esecutivi. Già i tempi sono lunghi, perché la legge è del 2012 e ne
stiamo parlando adesso, a fine 2016. Il nostro unico obiettivo è di
trovare le soluzioni a queste criticità e di conseguenza accorpare
la proprietà dei valdostani.
Presidente -
Ha chiesto la parola l'assessore Testolin,
ne ha facoltà.
Testolin (UV) -
Faccio due riflessioni in merito alle
ultime richieste espresse dal Consigliere a margine
dell'interpellanza. Mi prendo carico di fare una verifica con gli
uffici, rispetto alle eventuali richieste dei consorzi di
miglioramento fondiario alle quali non è stata data risposta.
Sicuramente, per quanto mi concerne, se ci sono delle richieste
anche puntuali sulle quali si può intervenire o situazioni che si
può cercare di dirimere, ho sempre cercato di farlo. Se ci sono
delle negligenze in questo senso, da verificare con gli uffici
preposti, sarà mia premura muovermi in questa direzione.
L'altra osservazione che mi permetto di fare, prima di entrare
nel merito della risposta, è che tutti siamo coscienti
dell'importanza di ultimare questi riordini e di quanto sia
fondamentale per il nostro territorio. Il fatto di aver inserito la
questione nel Defr, non è una banalità ma esprime una volontà. Si
lavora in questo senso con le difficoltà, anche burocratiche e
amministrative che ha citato lei, alle quali daremo risposta nelle
prossime settimane con la chiusura degli approfondimenti che
avevamo ipotizzato in quella riunione e che, con l'aiuto anche
degli uffici della Presidenza, si è cercato di esaminare nel
dettaglio: verremo nuovamente in Commissione per spiegare nel
dettaglio quali potranno essere le soluzioni a questa
situazione.
Per quanto riguarda la domanda puntuale, faccio un quadro
generale della situazione dei riordini. In seguito ai diciassette
incontri che si sono avuti con i consorzi di miglioramento
fondiario coinvolti nelle procedure di riordino, come già accennato
nella riunione di luglio, il 17 agosto è stato inviato a ogni
consorzio interessato una comunicazione che ha evidenziato e
riassunto, per quanto possibile, tutte le procedure amministrative
e tecniche da seguire per il completamento dei riordini stessi. Con
tale lettera i consorzi sono stati nuovamente invitati a formulare
eventuali osservazioni, al fine di addivenire all'approvazione
definitiva del contributo annuo da concedere. A fronte di questo
invio, l'esito di tale comunicazione ha portato ad avere otto
consorzi che hanno risposto concordando con la prosecuzione
dell'
iter
; uno degli otto peraltro aveva già dato l'assenso
ancora prima dell'invio di questa seconda comunicazione. Quatto
consorzi hanno formulato alcune osservazioni, mentre nove consorzi
non si sono ancora espressi nel merito e sono stati sollecitati a
farlo già a partire dalle scorse settimane. In un caso è già stato
approvato il provvedimento di concessione definitivo del
contributo, mentre un analogo provvedimento è in corso di
approvazione per gli altri sette consorzi che hanno dato il via
libera e riscontrato positivamente in merito alla proposta
presentata dall'Amministrazione regionale.
Per quanto riguarda il riordino pilota Gaspard Gros de Vin, che
era quello che avrebbe dovuto chiarire alcuni passaggi, il piano
definitivo approvato il 15 settembre dall'assemblea generale del
consorzio di miglioramento fondiario Ru d'Arlaz sarà pubblicato sul
Bollettino ufficiale regionale e, secondo le informazioni
rilasciateci dal consorzio stesso che deve provvedere ad alcuni
adempimenti, sarà in consultazione presso il Comune di Montjovet a
partire dal 10 ottobre prossimo. Dopo di che seguirà l'iter
procedurale stabilito dalla legge regionale n. 20, per arrivare
alla firma del decreto di riordino, salvo il fatto che ci siano
delle osservazioni in merito - ma non dovrebbero essercene -
indicativamente verso la fine di quest'anno.
L'interpellanza chiede quali sono i tempi previsti per la loro
realizzazione e gli intendimenti in merito. Una volta approvato il
provvedimento di determinazione della spesa ammissibile al
contributo per ogni singolo beneficiario, sono autorizzate tutte le
fasi conclusive del piano di riordino. La tempistica delle
procedure amministrative che precedono il deposito del piano di
riordino fondiario e la sua pubblicazione all'Albo pretorio del
Comune interessato, dipende anche da alcune variabili non
strettamente dipendenti dall'Amministrazione regionale, quali ad
esempio la conclusione dell'attività progettuale da parte dei
consorzi, il grado di complessità del piano di riordino, il
completamento degli appalti di esecuzione delle opere che sono
propedeutiche all'ultimazione dell'aspetto di miglioramento
fondiario e poi l'azione amministrativa dei consorzi dettata dalla
tempistica di convocazione dei vari consigli direttivi per
addivenire all'accettazione definitiva del piano.
A partire dal deposito del piano, così come è avvenuto già per
quello pilota Gaspard Gros de Vin, il piano di riordino fondiario -
come previsto dall'articolo 10 della legge sui riordini - prevede
dei tempi amministrativi certi che si possono riassumere in trenta
giorni di pubblicazione del piano di riordino presso l'Albo
pretorio, che è il tempo durante il quale gli aventi diritto
possono presentare delle osservazioni al consorzio, dopo cui il
consorzio avrebbe in questo caso sessanta giorni per pronunciarsi
su eventuali osservazioni. Sessanta giorni sono previsti per la
trasmissione del piano di riordino fondiario a cura del consorzio,
affinché la Giunta approvi tale piano, a seguito del quale il
Presidente della Regione emana il decreto di trasferimento
attuativo della proprietà. Poi, c'è un anno per la pubblicazione
del decreto di riordino, affinché il consorzio provveda alla
trascrizione dei diritti reali, al trasferimento delle ipoteche e
alle volture catastali dei terreni.
Questo è un po' l'iter con le varie tempistiche. L'impegno che
ci si può evidentemente assumere è di ridurre all'osso le
tempistiche che devono essere rispettate dall'Amministrazione
regionale: sessanta giorni per l'approvazione e l'emanazione del
decreto. Per il resto, diciamo che sono procedure abbastanza
blindate di pubblicazione e altri passaggi amministrativi. Questo è
lo stato dell'arte.
Concludo con l'impegno a riformulare in Commissione quelle che
saranno le osservazioni più puntuali, per la risoluzione di alcune
problematiche specifiche relative alla proprietà dei terreni.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Non so se qualche presidente o tecnico
le ha presentato le criticità che stanno ancora avendo. Al di là
della risposta che ci ha dato sulla prima domanda che qualcosa sta
partendo - ho potuto capire che c'è chi più in maniera rapida ha
risposto come consorzio e chi non ancora - gradirebbero avere un
codice o una procedura blindata. Al di là dei tempi che mi ha dato
rispondendo alla domanda numero due, i tecnici insieme ai
presidenti non hanno ancora avuto da parte del suo assessorato,
delle soluzioni per quelle casistiche e quelle criticità che a oggi
sono legate soprattutto al discorso degli irreperibili. Lei sa che
la criticità principale è quella del passaggio dei pignoramenti
legati alle servitù di diritti reali e alle ipoteche. Indubbiamente
nel momento in cui si dirimerà questa parte più giuridica e
delicata, a quel punto probabilmente per tutti e ventuno i consorzi
sarà più semplice e anche più rapido, fino ad arrivare al decreto
del Presidente della Regione.
Per quanto riguarda il fatto che otto riordini non abbiano
ancora risposto alle vostre sollecitazioni, lei ci dice di avere
già sollecitato. Cercate di capire quali sono le motivazioni che
hanno portato otto riordini su ventuno a non rispondere alle
lettere che avete invitato, con l'unico obiettivo di affiancare i
consorzi. Soprattutto, cercare di dare certezza nel momento in cui
si decide di iniziare l'iter, in modo che i tempi siano
accorciati.
