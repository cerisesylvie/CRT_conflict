Classificazione
AGRICOLTURA



Oggetto del Consiglio n. 1527 del 26 ottobre 2005 - Resoconto
OGGETTO N. 1527/XII - Utilizzo di fitofarmaci in frutticoltura.
(Interrogazione)
Interrogazione
Osservato che in Valle d'Aosta, anche nell'ambito della
cosiddetta "lotta integrata", c'è un diffuso impiego di fitofarmaci
in frutticoltura;
Preso atto che tale uso, pur essendo più contenuto rispetto a
quanto avviene in altre regioni d'Italia, può comunque comportare
seri problemi alla salute pubblica, specie dove avvenga in
prossimità di abitazioni, giardini e orti, strutture per il tempo
libero;
Segnalato che, in alcuni casi, l'impiego di fitofarmaci
avviene senza che vengano prese, da parte dei frutticoltori, idonee
misure precauzionali atte ad attenuare gli effetti nocivi dei
prodotti utilizzati in riferimento alla salute umana e/o
animale;
Ritenuto necessario avere ulteriori informazioni sul fenomeno
e sapere se viene svolta al riguardo un'opportuna attività
preventiva e repressiva;
il sottoscritto Consigliere regionale
Interroga
L'Assessore competente per sapere:
1) se nella nostra Regione vi sono dati certi sull'utilizzo
dei fitofarmaci in frutticoltura e sulle conseguenze di tale
impiego per la salute pubblica;
2) a chi spetta l'attività di vigilanza del fenomeno, ai fini
di una corretta prevenzione e repressione degli eventuali
abusi;
3) se non ritenga opportuno avviare un'adeguata azione di
sensibilizzazione fra i frutticoltori e fra la popolazione, e
coinvolgere gli organi competenti ai fini di un adeguato
controllo.
F.to: Curtaz
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo volentieri a questa interpellanza in un
settore su cui abbiamo lavorato soprattutto negli anni passati. Due
premesse legislative per capirci meglio. Il settore è regolato da
un decreto del Ministro della salute del 9 agosto 2002 in cui
prevedeva l'istituzione dei piani regionali di controllo. In
seguito a questo, in data 9 novembre 2003, abbiamo istituito un
gruppo di lavoro sui fitofarmaci, che ha visto il 9 febbraio 2004
il primo piano regionale di controllo ufficiale su commercio e
impiego dei fitofarmaci. Non è l'unico riferimento, dal 2003
l'Assessorato dell'agricoltura ha aderito ad un progetto
ministeriale dal titolo "Agricoltura e qualità", che prevede un
monitoraggio ampio e articolato di tutti i fitofarmaci e del loro
utilizzo e che prevede anche l'erogazione di contributi, per cui è
sicuramente positivo in questo settore. Stiamo preparando per fine
anno l'ultimo rapporto come "OREB", che avevamo previsto,
sull'intervento dei fattori ambientali, chimici e radioelettrici
sulla salute, in cui sarà descritto questo monitoraggio. Queste
premesse per dire che abbiamo dei dati certi sul consumo e
l'utilizzo dei fitofarmaci in Valle d'Aosta. Dai dati del 2004, in
nostro possesso, risulta che sono stati venduti circa 40.000
chilogrammi di fitofarmaci in Valle d'Aosta, ma non possiamo dire
quanti di questi siano stati utilizzati per colture agricole e
quanti per diserbanti. È un utilizzo molto minore di quanto avviene
nelle altre regioni; ho delle tabelle del 2000 che mi dicono che, a
fronte di un consumo di 27 tonnellate della Valle d'Aosta, regioni
più o meno simili alla nostra - Molise - erano su 787 tonnellate di
utilizzo di fitofarmaci, quindi un utilizzo molto inferiore
rispetto alle altre regioni italiane. Questo non vuol dire che non
bisogna controllarli. Abbiamo 12 esercizi commerciali abilitati
alla vendita di questi prodotti e il piano che abbiamo, attivo da
febbraio 2004, prevede interventi articolati e precisi che sono
stati rispettati in questi anni. Una delle domande
dell'interrogazione era se vi è una sensibilizzazione
sull'argomento. A questo riguardo dobbiamo dire che sono stati
fatti nel 2005, 7 corsi di formazione ed informazione sull'uso
corretto e l'utilizzo di fitofarmaci e questo soprattutto perché
chi vende e utilizza fitofarmaci deve avere un patentino. In questo
momento sono 1.012 in Valle d'Aosta gli agricoltori in possesso di
questo patentino e, ripeto, nel 2005 sono stati fatti 7 corsi, di
aggiornamento per il rinnovo e 1 di preparazione. Il patentino è
valido 5 anni. In questo primo punto sulla formazione e
informazione mi sembra che il piano sia stato rispettato in modo
corretto.
Il piano prevede anche due livelli di controlli: un intervento
sugli utilizzatori di fitofarmaci e poi una serie di controlli sui
prodotti in commercio. La vigilanza spetta al Dipartimento di
prevenzione dell'USL, ma parallelamente a questo vi è un altro
sistema di controllo sul settore di sicurezza del lavoro, del
Servizio di prevenzione e sicurezza ambienti di lavoro. Per andare
ai dati certi, nel 2003 sono state effettuate 250 campionature,
come le dicevo in una precedente risposta ad un'interpellanza,
erano state riscontrate 2 irregolarità, per una percentuale dello
0,8% contro un'irregolarità delle altre regioni di cui la
percentuale minore è di 3,5%, quindi le irregolarità verificatesi
da noi sono estremamente inferiori; alla media nazionale nel 2004
sono state fatte 75 campionature - il piano prevede un numero di
campionature molto minore, ma noi abbiamo voluto soprattutto nei
primi anni "mantenere alta la guardia" - che non hanno evidenziato
alcuna irregolarità. Chiaramente i dati del 2005 non sono in nostro
possesso, le dico comunque che, anche per una maggiore
disponibilità dell'ARPA, i prelievi sono addirittura superiori a
quelli effettuati numericamente nel 2004. A questo si aggiunga che
sono stati fatti 4 sopralluoghi alle aziende ortofrutticole, fatti
proprio per l'infortunistica sul lavoro, e anche in questi non è
stata rilevata alcuna irregolarità. Sempre l'USL ha fatto da parte
sua altri 6 sopralluoghi sulla sicurezza della catena
agroalimentare che non hanno evidenziato alcuna anomalia. Direi che
il piano sta funzionando bene, la situazione è buona, chiaramente
in tale settore non bisogna "abbassare la guardia" e questo è un
nostro programma.
Si dà atto che dalle ore 10,29 presiede il Vicepresidente
Lanièce.
Presidente - La parola al Consigliere Curtaz.
Curtaz (Arc-VA) - Ringrazio l'Assessore per i chiarimenti che ha
dato, però mi sembra, rispetto al tenore e alle motivazioni che ci
hanno indotto a presentare questa interrogazione, che la sua
risposta sia, per certi versi completa, e, per altri, invece
incompleta. Mi spiego. Quando lei fa riferimento al piano, fa
riferimento agli esercizi commerciali abilitati alla vendita dei
fitofarmaci, ai controlli sui prodotti, ci dà delle indicazioni che
sono molto utili e rassicuranti. A me fa piacere constatare che
nella stragrande maggioranza non sono state riscontrate
irregolarità. Il problema dell'utilizzo dei fitofarmaci però non è
tanto riferito alla qualità o alla pericolosità dei prodotti o alla
maniera in cui questo prodotto viene conservato o al fatto che
l'utilizzatore abbia o meno il patentino. Certo, questa è una
premessa indispensabile, perché né io, né lei forse potremmo
utilizzare tali prodotti, quindi è giusto che le persone siano
istruite al riguardo, che seguano certe regole, però quello che a
mio avviso manca è una sorta di controllo repressivo, un controllo
che deve essere fatto non in riferimento alla conservazione del
prodotto o alla certificazione dei requisiti per poter svolgere
quella attività, ma proprio nel momento in cui quella attività
viene esercitata. Possiamo cioè avere un agricoltore con il
patentino regolare che abbia acquistato i prodotti nel luogo
giusto, che li conservi in maniera perfetta, però poi che nel
momento - ed è questo il punto debole secondo me di tale catena -
in cui utilizza attraverso i suoi macchinari questi fitofarmaci,
che in genere vengono "evaporati" in aria per essere indirizzati
verso frutteti o vigneti... in quel momento segnaliamo molte
inadempienze. Non sempre vengono impiegate quelle cautele che
invece sarebbe necessario utilizzare, specialmente quando si tratta
di luoghi prossimi ad abitazioni, ad orti, ad animali, con
conseguenze assai spiacevoli se pensiamo ad animali e a bambini che
entrino in contatto con questi prodotti, che sono per definizione
nocivi. Sarebbe quindi necessario riflettere, adesso non ho
soluzioni e mi aspettavo qualcosa in più sotto tale profilo, sul
come si accertano gli eventuali abusi, come si reprimono, anche
come si educano maggiormente gli agricoltori a fare
attenzione...
(interruzione dell'Assessore Fosson, fuori microfono)
... non basta, io vivo in mezzo ai meli da sempre e quindi non
basta, ci vuole molta coscienza ed attenzione da parte di chi
manipola questi prodotti. Mi chiedo, quando questa attenzione non
c'è, chi provvede? Se vi è l'agricoltore che, incurante di tutte
queste prescrizioni, nel momento in cui utilizza tali prodotti se
ne infischia, chi lo controlla? La mia risposta è che non lo
controlla nessuno, se non vi è il vicino di casa, piuttosto che la
persona sensibile che avvisa gli organi competenti, ma ho
difficoltà a capire quali sono gli organi competenti a reprimere
questo tipo di comportamento illecito.
