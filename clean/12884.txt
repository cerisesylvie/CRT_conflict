Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3840 del 21 ottobre 1992 - Resoconto
OGGETTO N. 3840/IX Orientamenti della Giunta per l'azione di
governo dell'economia valdostana.
(Interpellanza)
Presidente
Do lettura dell'interpellanza presentata dai
consiglieri Milanesio, Pascale e Aloisi, iscritta al punto 17
dell'ordine del giorno.
Interpellanza Alla ripresa autunnale dei lavori consiliari il
Presidente della Giunta regionale nel rispondere ad alcune
interrogazioni ed interpellanze ha lasciato intendere l'esistenza
di un lavoro - alacre ancorché sotterraneo - compiuto dalla Giunta
regionale nei mesi estivi per delineare una risposta efficace e
complessiva della Regione alla preoccupante situazione economica e
sociale che sta investendo la nostra comunità con particolare
riguardo alle "emergenze" che dallo stesso presidente erano state
indicate all'atto dell'assunzione del suo ufficio.
Poiché sovente i mezzi di informazione nel comunicare il
pensiero del Presidente della Giunta hanno dovuto riscontrare
precisazioni e puntualizzazioni, ritenendo opportuno che il
Consiglio possa conoscere direttamente - e quindi correttamente e
compiutamente - l'orientamento del capo dell'esecutivo
i sottoscritti consiglieri regionali del Gruppo del PSI
interpellano
il Presidente della Giunta regionale affinché illustri al
Consiglio quale strategia complessiva il Governo regionale intenda
proporre per farsi attore efficace nell'azione di governo
dell'economia valdostana nella presente congiuntura e per gli
scenari che si possono ipotizzare fino al 30 giugno del '93 avendo
particolare riguardo a:
1) problemi concernenti il riparto fiscale e sua evoluzione in
vista delle scadenze comunitarie;
2) situazione Cogne;
3) rinnovo convenzione della Casa da gioco di Saint-Vincent;
4) collegamento autostradale Aosta-Morgex e tunnel del Monte
Bianco - collegamento statale n. 26-27.
Presidente
Ha chiesto la parola il consigliere
Milanesio, ne ha facoltà.
Milanesio (PSI)
Presentiamo oggi questa interpellanza,
che volevamo presentare questa interpellanza già un po' di tempo
fa, ma allora il Presidente della Giunta ci pregò di attendere
perché intendeva raccogliere un po' di materiale e delle
indicazioni.
L'interpellanza è estremamente semplice, ma nello stesso tempo
complessa. Noi abbiamo sentito più volte il Presidente della Giunta
fare riferimento ad un lavoro di orientamento e di definizione di
certi problemi che la Giunta regionale avrebbe compiuto durante la
scorsa estate.
Poi non abbiamo avuto modo di sentire dal Presidente della
Giunta quali fossero questi orientamenti in relazione alla
situazione economica e sociale della nostra regione, per cui, per
evitare di fare dei discorsi troppo generali, lo interpelliamo in
modo particolare sui quattro punti che egli stesso aveva indicato
come prioritari al momento dell'insediamento della Giunta.
Mi riferisco al riparto fiscale e alla sua evoluzione in vista
delle scadenze comunitarie, alla situazione della Cogne, al rinnovo
della convenzione per la gestione della Casa da gioco di
Saint-Vincent e al collegamento autostradale Aosta-Morgex-Tunnel
del Monte Bianco e al collegamento tra le strade statali n. 26 e n.
27.
Chiederemmo al Presidente della Giunta di illustrare al
Consiglio quale strategia complessiva intenda proporre per farsi
attore efficace nell'azione di governo sino alle elezioni del 1993,
avendo particolare riguardo ai punti da lui indicati a suo tempo
come prioritari.
Presidente
Ha chiesto la parola il Presidente della
Giunta, Lanivi; ne ha facoltà.
Lanivi (GM)
Per quel senso di rispetto che voglio
portare a tutti i consiglieri, avevo chiesto all'interpellante di
concedermi un numero di giornate sufficienti per preparare una
risposta significativa, ancorché discutibile, ma almeno non
improvvisata.
A me pare che ci sia una leggera contraddizione tra alcune
affermazioni ed altre dell'interpellanza. Comunque io ho svolto il
lavoro in un certo modo proprio perché, stando ad una prima
lettura, mi era sembrato che il nocciolo della questione ruotasse
attorno all'evoluzione dell'economia regionale ed in questo senso
ho affrontato i vari argomenti ed il modo in cui approntare gli
interventi.
Il collegamento autostradale Aosta-Morgex-Tunnel del Monte
Bianco ed il raccordo tra le statali n. 26 e n. 27 sono operazioni
non più discutibili, perché ormai sono in atto e semmai sono da
definire. Non vedo il collegamento tra questo punto e gli altri tre
dell'interpellanza. Comunque questo è un aspetto da chiarire...
(...interruzione del Consigliere Milanesio...)
... Sì, perché in quei momenti c'era una
impasse
che però
ora è superata.
Procedo per titoli, anche perché l'interpellante riuscirà
sicuramente a fare i necessari collegamenti.
Giudizio sul passaggio da una vecchia ad una nuova fase storica
che interessa l'Europa, l'Italia e la Valle d'Aosta, anche e
soprattutto sotto il profilo economico: fase passata.
Europa: solo parziale attuazione del Mercato comune, coesistenza
di ostacoli alla libera circolazione di beni e di servizi. Italia:
decenni di crescita economica, sostenuta anche da una spesa
pubblica di dimensioni incompatibili con la struttura del
sistema.
Conseguenze per la Valle d'Aosta: benefici di un'economia di
frontiera, riflessi positivi sull'economia locale di una
congiuntura complessivamente espansiva, esattamente il contrario
della scelta che recentemente il governo ha compiuto, che pare
orientata verso una fase recessiva più che espansiva.
Questi due fattori congiunti hanno determinato una certa
disponibilità di risorse finanziarie, soprattutto nel soggetto
pubblico regionale, per le modalità con cui sono avvenuti i
trasferimenti, che hanno reso possibile l'assolvimento di funzioni
e competenze altrove non regionali e la realizzazione di progetti
di ammodernamento della Valle d'Aosta soprattutto sotto il profilo
infrastrutturale. Mi pare che questa affermazione, anche se
sintetica, sia di un certo rilievo.
Se queste sono le caratteristiche sintetiche della fase passata,
la fase futura - ripetendo lo schema che ho utilizzato - si profila
nel modo che segue. Europa: un unico mercato senza barriere e
controlli e soprattutto con i mercati locali, prima protetti dalle
legislazioni dei singoli Stati, che tendono ad essere posti in
concorrenza con i sistemi parti dell'Europa.
Italia: è chiamata a pagare il conto di un decennio di spesa
pubblica al di sopra delle sue possibilità, proprio nel momento in
cui la modifica delle regole del gioco a livello europeo comporta
difficoltà anche nelle aree più solide del sistema Europa.
Conseguenze per la Valle d'Aosta di questa logica:
- vengono meno i benefici dell'economia di frontiera sotto il
profilo finanziario e occupazionale;
- si evidenzia la fragilità di un sistema economico terziario
sviluppatosi prevalentemente all'interno di un'area sostenuta dalla
domanda pubblica;
- a questi due dati si sovrappongono le difficoltà complessive
del sistema Italia, non in grado di assicurare significative forme
di compensazione in quanto esso stesso soffre della difficile
situazione finanziaria;
- l'assenza di soggetti industriali forti all'interno del
sistema economico locale (ad esempio la Cogne) - questo è un
giudizio sommario e perciò pregherei il Consigliere Milanesio di
tenere in debito conto che rispondendo ad un'interpellanza si può
solo ragionare in termini schematici, con tutti i limiti che ciò
comporta - e comunque lo scarso peso nell'occupazione del valore
aggiunto relativo al settore manifatturiero (inferiore al 15-20 per
cento) sono motivi di debolezza per affrontare adeguatamente un
mercato che è ormai divenuto europeo per standard, qualità,
tecnologie e processi.
Nel dire ciò non mi riferisco solo alla dimensione nel senso
industriale tout court, ma ad un fatto culturale, cioè all'assenza
di una radicata e forte mentalità industriale sotto il profilo
organizzativo.
L'ultima parte concerne le linee per lo sviluppo futuro ed il
ruolo che in questo scenario potrà assumere la regione. Le strade
perseguibili - ovviamente semplificate per dare il senso delle
opzioni tra le quali siamo chiamati a scegliere - possono essere
così individuate:
- operare in una direzione di specializzazione monosettoriale,
capace di sfruttare le caratteristiche vocazionali della Valle:
turismo e suo indotto;
- riconvertire il sistema economico attuale nel suo insieme,
mantenendo fermo il giudizio sulla necessità di equilibri
intersettoriali, cioè da un sistema a mercato protetto ad un
sistema economico aperto.
Queste sono a grandi linee le possibili alternative. Qual è il
rischio più grande rispetto alla prima opzione (specializzazione
monosettoriale)?
Il rischio è che, non disponendo di un sistema economico
completo in fatto di uomini, tecnologie e reparti, di non
costituire cioè un soggetto con una propria identità di sistema,
finiamo per rincorrere un localismo come in altre realtà in
Italia.
In definitiva, in questo caso si tratterebbe di fare una scelta
tra localismo e sistema autonomo. I localismi, tanto per dare
un'idea, sono quelle aree geografiche non perfettamente coincidenti
con le dimensioni istituzionali (provincia, comune...), ma ad un
territorio che si qualifica per una produzione che ha avuto e può
avere una forte qualificazione anche a livello mondiale.
Ciò non ha nulla a che fare col discorso economico che concerne
la seconda opzione (sistema economico aperto), per la quale
manifesto la mia personale propensione. Questa opzione richiede
sforzi lungo tre direttrici:
- valorizzazione della risorsa uomo,
- risorse finanziarie sufficienti,
- rete di relazioni istituzionali, economiche e culturali con la
nuova Europa, cioè con la nuova dimensione che sta nascendo.
In questa prospettiva, a mio modesto avviso, occorre uno sforzo
solidale dell'intera comunità che accetti, recepisca e faccia suoi
questi indirizzi. Solo così si può pensare a questa prospettiva,
contando anche su una quantità sufficiente di risorse finanziarie,
senza le quali l'intero sistema tenderebbe a rinchiudersi o ad
arretrare.
Ruolo della Regione. In questo caso, l'orientamento della
Regione dovrebbe essere indirizzato come segue: io penso - e non si
tratta di un'affermazione astratta - che sia opportuno considerare
i valori della cultura della Valle non come segno di arretratezza,
ma come modello per il futuro.
Sicuramente sono necessari nuovi insediamenti industriali con
attività a dimensioni internazionali ed extracomunitarie;
sicuramente l'ammodernamento deve favorire lo sviluppo del
terziario avanzato; sicuramente è necessario ampliare le reti di
conoscenza all'interno del sistema valdostano.
Tutto questo deve però avere una cornice ed una compatibilità
con la realtà ambientale e quindi va sottolineato il problema, che
oggi è nella coscienza di tutti, che i limiti dello sviluppo sono
quelli della realtà ambientale che conosciamo. Questa
considerazione finale significa che la montagna va considerata viva
ed abitata.
Se questa è la cornice di riferimento, vediamo quali sono i
problemi ai quali mi pare che gli interpellanti mi abbiano chiamato
a rispondere. Mi riferisco al riparto fiscale e alla situazione
dell'autoporto.
La fase più delicata, che durerà tre o quattro anni durante i
quali dovremo approntare le misure e gli interventi per favorire la
riconversione dell'intero sistema economico valdostano, richiede un
sostegno finanziario continuo, che però in questo momento viene
messo in forse.
Allo stesso modo riteniamo che il discorso sull'autoporto, al di
là degli ammortizzatori sociali (formazione professionale o
interventi-ponte), debba far sì che quell'area sia totalmente
riconvertita da area doganale ad area di traffici, scambi e servizi
internazionali, la cui entità e solidità dipendono soprattutto
dalla capacità di attrarre le iniziative di cui avevo detto prima,
cioè insediamenti industriali a vocazione internazionale.
Questa filosofia l'avevo già enunciata. Ecco perché quel
discorso viene oggi brutalmente tradotto in "acquisizione di aree".
La Regione deve poter controllare e gestire un'area strategica per
il futuro.
Situazione Cogne. Mi pare che stia già modificandosi il punto di
osservazione rispetto al problema Cogne, tant'è che oggi viene
considerato per quello che effettivamente è: non solo importante
realtà industriale, ma anche importante area sotto altri profili,
in particolare perché fondamentale per una politica urbanistica
della città di Aosta e potrei anche dire della Valle d'Aosta.
Su questi presupposti, gli obiettivi per la Cogne sono:
- ridare efficienza allo stabilimento di Aosta. Sappiamo quant'è
difficile questa operazione, tenendo conto delle difficoltà di
avere un interlocutore, specie in questi ultimi tempi con il
discorso delle privatizzazioni;
- un grosso sforzo deve essere fatto per salvaguardare la quota
più elevata possibile di occupazione nello stabilimento Cogne;
- ma lo sguardo puntato verso il futuro non può che vedere,
accanto alla presenza riordinata dello stabilimento di Aosta, anche
nuovi insediamenti non solo industriali, ma di trasporti e di
servizi per la città di Aosta, che garantiscano cioè il totale
utilizzo di quell'area che, con i suoi 1.100.000 metri quadrati,
rappresenta un tassello importante nel mosaico dell'economia
aostana e valdostana.
L'ultimo quesito concerne la Casa da gioco. In merito a questo
problema, semplificando, cito due strade sulle quali stiamo
lavorando e che prescindono da altre considerazioni a cui
risponderò in un'altra interpellanza. Qui non faccio alcun discorso
di trasparenza dell'azionariato, ma mi riferisco al ruolo della
Casa da gioco nell'economia valdostana.
Una prima strada è la ricerca dell'esasperazione nelle
dimensioni e nel ruolo della Casa da gioco in Valle d'Aosta. Questa
logica può attribuire in futuro alla Casa da gioco un peso
eccessivamente importante rispetto all'economia valdostana.
Una seconda strada cerca di riconvertire, ma con equilibrio, la
Casa da gioco, rispettando però i contorni del sistema valdostano e
riconoscendo a quest'ultimo un proprio ruolo. Questo vuol dire che
occorrerà pensare ad una Casa da gioco inserita all'interno del
sistema Valle d'Aosta e non libera di esercitare un ruolo
prevalente o predominante, tale da farla diventare quasi l'unico
motore della Valle d'Aosta.
Sugli ultimi punti, collegamenti autostradale
Aosta-Morgex-Courmayeur raccordo tra le statali n. 26 e n. 27, ho
già detto che quando avevo fatto certe affermazioni le due
situazioni erano ferme, mentre oggi sono in movimento nel modo che
conosciamo. Se così non è vuol dire che non ho capito bene il
riferimento.
Presidente
Ha chiesto la parola il consigliere
Milanesio, ne ha facoltà.
Milanesio (PSI)
Ringrazio il Presidente della Giunta,
perché ha fatto un notevole sforzo di sintesi, difficile nel
rispondere ad una interpellanza, ed ha cercato di fornire
indicazioni sulla manovra complessiva in un'ottica coordinata sugli
interventi possibili nei settori dell'economia e
dell'occupazione.
Se i suoi appunti non sono solo tali, ma raccolgono indicazioni
un po' organiche, che magari il Presidente della Giunta ha poi
sintetizzato nella sua esposizione, gradirei averne una copia per
disporre di una traccia del ragionamento che egli ha seguito e che
mi sembra interessante per alcuni aspetti, un po' più discutibile
per altri.
Con l'interpellanza a me interessava avere una indicazione di
carattere generale, perché io credo che questo discorso ci debba
aiutare a preparare per tempo il Consiglio alla discussione del
prossimo bilancio, che, chiaramente, non potrà prescindere da una
strategia, sia pure limitata nel tempo fino alle elezioni
regionali, che dovrà necessariamente contenere qualche indicazione
o qualche precisa linea d'azione, perché la congiuntura che stiamo
attraversando è estremamente negativa e vede, a mio avviso, la
Regione complessivamente incerta sulle scelte da fare.
Ecco perché la situazione richiede un'approfondita valutazione
di carattere strategico e macroeconomico, che il Consiglio non
riesce quasi mai a fare.
Sarebbe il caso in questo momento, proprio perché ci sono queste
trasformazioni, cercare di individuare la via giusta, anche perché
dopo sarebbe difficile rimediare ad eventuali errori. Grazie.
