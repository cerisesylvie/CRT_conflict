Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2639 del 23 febbraio 2017 - Resoconto
OGGETTO N. 2639/XIV - Approvazione di risoluzione: "Sostegno
all'approvazione della figura del caregiver familiare".
Rosset (Presidente) -
Punto n. 28.01 dell'ordine del
giorno. Ha chiesto la parola l'Assessore Laurent Viérin, ne ha
facoltà.
Viérin L. (UVP) -
Grazie ai colleghi che hanno voluto
sottoscrivere questa iniziativa, che è un'iniziativa importante
perché impegna questo Consiglio a sollecitare al Parlamento
l'approvazione, o comunque una spinta e un sostegno ad
un'importante misura che è il
caregiver
familiare, la cui
misura oggi in Italia non esiste in termini di previsione e
soprattutto in termini di tutela, e l'Italia è uno dei pochi Paesi
in Europa dove non è stata riconosciuta professionalmente e
tutelata da un punto di vista previdenziale, sanitario e
assicurativo questa figura. Ho distribuito ai colleghi copia del
disegno di legge e nella relazione ai Senatori - perché questo
disegno di legge è di iniziativa di alcuni Senatori, la prima
firmataria è la Senatrice Bignami - con questo termine si designano
le persone che volontariamente e gratuitamente si prendono cura di
una persona cara consenziente in condizione di non autosufficienza
a causa dell'età, a causa di una malattia, di una disabilità. Le
prestazioni che sono rese a titolo gratuito in funzione di legami
affettivi vengono in qualche sorta riconosciute e hanno tutta una
serie di previsioni. Di questa misura si parla da anni, non
sappiamo se questo disegno di legge avrà esito positivo - noi lo
speriamo - ma negli incontri di questi mesi con l'organismo che in
Valle d'Aosta si occupa un po' di disabilità, che è il
Coordinamento della disabilità Valle d'Aosta, che riunisce un po'
tutte queste associazioni, in particolare con il suo Presidente
Corrado Adamo, abbiamo cercato di lavorare su un dossier che
potesse sicuramente valorizzare quello che la Valle d'Aosta può
fare su un percorso di vita, al di là del "dopo di noi", ma dalla
presa in carico da parte della comunità di un individuo dalla sua
nascita fino anche al "dopo di noi", cercando di differenziare le
misure e l'attenzione e la presa in carico che la comunità, e
l'Amministrazione in particolare, può avere nei confronti di una
disabilità o di una non autosufficienza o che si manifesta sin
dalla nascita o dalla tenera età, o magari anche durante il
percorso di vita. Ecco perché su questo tema noi stiamo lavorando
nella riforma del
welfare
e nella legge del welfare
valdostano ad una disposizione di legge che, assieme a loro, nasce
condivisa e nasce dal basso affinché si possano prevedere delle
misure di tutela al di là delle leggi che già esistono in Valle
d'Aosta.
Tra le varie iniziative che noi abbiamo condiviso...dalla
connotazione di alcune comunità come Saint-Marcel, dove già la
Maison Équipée esiste, altri Comuni che hanno
manifestato...pensiamo a Rhêmes-Saint-Georges, dove stanno cercando
di connotare, anche attraverso l'utilizzo di fondi europei, la
comunità e alcuni edifici da recuperare sulla questione della
filiera dello sport legato alla disabilità, piuttosto che la
questione dei soggiorni marini estivi, che nelle prossime settimane
andranno, con l'impegno che avevamo assunto qui in Consiglio, su un
bando triennale con tre turni suddivisi sui mesi estivi di
riferimento. Abbiamo condiviso con il Coordinamento che saranno
soggiorni da due settimane o da una settimana, se gli utenti lo
desidereranno, e con loro abbiamo condiviso la costruzione di
questo sollievo. Abbiamo lavorato anche su tutta una serie di
disposizioni o, meglio, di monitoraggio di situazioni che possono
essere migliorate sia all'interno delle strutture o nelle
disposizioni regionali che prevedono l'aiuto e il sostegno,
piuttosto che anche un dibattito approfondito su questa vicenda del
caregiver familiare. Su istanza del Coordinamento si era ragionato
sulla possibilità di portare in Consiglio una risoluzione, che
chiaramente è stata predisposta assieme a loro, anzi è stata
predisposta tecnicamente da loro, in particolare con il lavoro del
Presidente Adamo e oggi, visti anche i tempi che in Senato e a
livello nazionale si stanno evolvendo nella fase finale di
approvazione di questo disegno di legge, ci ha fatto oggi chiedere
ai colleghi di sottoscrivere in modo trasversale questa importante
iniziativa.
Alcune considerazioni. L'assistenza continua ad un familiare
convivente a causa di una malattia, a causa di un'infermità o di
una disabilità e che per tali motivi è riconosciuto con
un'invalidità in base alla legge n. 104/1992 è una realtà
misconosciuta e che necessita di un riconoscimento
dell'acquisizione di diritti imprescindibili per il lavoro di cura
che queste persone svolgono in ambito domestico volontariamente e
gratuitamente. Si tratta dunque di un modo per riconoscere il
valore sociale ed economico per la collettività e, quando ho visto
che si parla spesso di costi, quando si parla di sanità o di
sociale, con questo ossimoro che spesso anche nei bilanci viene
definito come costo, mentre spesso noi preferiamo utilizzare la
parola "investimento"...questa questione del costo è sicuramente
una questione che viene affrontata quando si lavora a delle
disposizioni, quindi il modo per riconoscere questo valore sociale
ed economico per la collettività, si dice che il valore e il costo
di quest'assistenza è spesso insostenibile da parte dello
Stato.
Il mancato riconoscimento del familiare assistente, ormai
conosciuto nel lessico comune come caregiver, quindi è una
prerogativa ormai solo italiana e che vede l'Italia come fanalino
di coda in Europa. Molti altri Paesi hanno da tempo legiferato in
tal senso riconoscendo i diritti dovuti a queste persone, che
spesso perdono il lavoro - perché succede -, perdono la salute, non
sono in grado di assicurare a sé stessi delle coperture
assicurative e delle tutele previdenziali che permettono loro di
sperare in un futuro decente e umano, negando ogni banale e normale
vita di relazione, di partecipazione all'integrazione sociale e di
pianificazione del lavoro futuro. È quindi sicuramente una misura
che andrebbe a sostenere, sia da un punto di vista umano che da un
punto di vista assicurativo e anche da un punto di vista di
épanouissement
di un nucleo familiare, queste persone. La
Grecia, la Romania, la Polonia, l'Inghilterra, la Francia, la
Spagna, questi Paesi prevedono da tempo specifiche tutele per i
caregiver familiari, tra i quali supporti di vacanza assistenziali,
benefici economici, contributi previdenziali che permettono
l'accesso al prepensionamento. Si potrebbe anche effettivamente
manifestare l'esigenza anche solo di un semplice prepensionamento,
prepensionamenti che non servono per potersi rilassare o divertire
nella terza età, ma che sono prepensionamenti che ti danno la
possibilità di rimanere ancora attivi, limitare il logoramento del
doppio lavoro di lavoratore e di caregiver, e poter far
sopravvivere la propria famiglia nella normalità. Studi che sono
stati svolti dal Premio Nobel per la medicina del 2009 - questo ci
è stato riferito - Elizabeth H. Blackburn, hanno dimostrato che i
caregiver familiari hanno un'aspettativa di vita fino a 17 anni
inferiore alla media della popolazione, e questi sono studi. In
maniera anche diretta quindi non si tratta di regalare niente a
nessuno, di voler essere in qualche sorta essere buonisti o di
banalizzare, ma di favorire il mantenimento in vita nel tempo di
queste figure, permettendo allo Stato di intervenire il più tardi
possibile nella presa in carico dei soggetti disabili o inabili, o
che hanno queste problematiche di non autosufficienza, con
un'istituzionalizzazione e importanti costi a carico dello Stato,
ma di questo aspetto legato al durante e "dopo di noi" il nostro
Assessorato sta già facendo i dovuti approfondimenti con il
Coordinamento disabilità. Noi stiamo ancora aspettando che arrivino
questi fondi stanziati a livello nazionale sul "dopo di noi" e si
sta ragionando anche su come utilizzare questi fondi che poi devono
essere messi a disposizione. Ci sono interessanti iniziative, come
quella della fondazione comunitaria, che stanno raccogliendo già
fondi per il "dopo di noi".
Per tornare al disegno di legge, per il tramite del Presidente
del Coordinamento disabilità Corrado Adamo, è stato seguito con
attenzione e la problematica è viva da ormai più di dieci anni e
deve proseguire nei suoi lavori parlamentari. Siamo quindi anche
consapevoli che forse sarà solo un atto che da solo non servirà a
risolvere o a smuovere l'intera situazione, però è un'opportunità
perché siamo di fronte ad un punto di non ritorno e sarebbe
un'altra occasione persa. Come Regione, come Consiglio, come
massima istituzione della Valle d'Aosta appoggiare in particolare
questo testo che porta come prima firmataria la Senatrice Bignami,
e i suoi principi fondamentali che sono discussi con il
Coordinamento nazionale famiglie disabili, può essere, anzi sarà
sicuramente un messaggio molto importante per la nostra
Regione.
In considerazione di queste riflessioni e di questi obiettivi,
ricordando anche che, da un punto di vista della copertura
finanziaria, che spesso è quella che fa fermare i disegni di legge
anche a livello nazionale, non solo qui, quindi bisogna ricordare
che la sentenza della Corte costituzionale n. 275/2016 sancisce che
non è possibile che ogni diritto, anche quelli incomprimibili,
debbano essere sempre e comunque assoggettati ad un vaglio di
sostenibilità del quadro complessivo delle risorse disponibili.
Sappiamo quindi anche che sicuramente sarà un impegno, però
seguiamo con attenzione questa questione.
In conclusione, colleghi, è un messaggio che oggi lanciamo come
Consiglio regionale, che possa arrivare fuori dai nostri confini
con le sollecitazioni, sia attraverso i nostri Parlamentari ma
anche attraverso un esplicito avviso/invito direttamente
all'Ufficio di Presidenza della Camera dei deputati e del Senato
della Repubblica da parte del nostro Presidente del Consiglio. Sarà
sicuramente un messaggio che sarà un messaggio di attenzione e di
sensibilità della nostra comunità nei confronti di una problematica
che in Valle d'Aosta, al di là di come avrà esito questo disegno di
legge, ci vedrà impegnati comunque a prevedere delle misure sui
percorsi di vita, sul "dopo di noi" ma anche e soprattutto sulla
presa in carico del sollievo e del percorso di vita durante tutta
l'esistenza dei nostri individui intesi come membri di una
comunità, di una famiglia e di una Valle d'Aosta solidale affinché
nessuno rimanga indietro, soprattutto affinché, visti anche i
numeri esigui che esistono in Valle d'Aosta come comunità, ci sia
una presa in carico differenziata in base alle esigenze e alla
dignità che le persone devono vedersi riservata da una comunità
attenta com'è quella della Valle d'Aosta.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Naturalmente grazie
all'Assessore alla sanità che ha sollevato il velo sul problema
della non autosufficienza, ma dal punto di vista questa volta di
chi assiste. Ho firmato senza indugio questa risoluzione che,
ispirandosi ad un disegno di legge sottoscritto trasversalmente,
com'è stato detto, da Parlamentari di varia ispirazione politica -
per il PD cito tra gli altri la Finocchiaro e la Puppato, due
Senatrici note per la loro sensibilità per le tematiche sociali -,
vuole sollecitare un'accelerazione dell'iter parlamentare affinché
possa presto trasformarsi in legge.
La questione tocca naturalmente un livello più alto rispetto a
quello regionale. Come si sa, il riconoscimento di qualifiche
professionali aventi diritto a regimi previdenziali e al
riconoscimento di tutele si dicono "parasindacali", spetta alle
leggi nazionali, ma è di stimolo questo dibattito e questa
discussione sicuramente all'apertura di un ragionamento che può
generare idee e proposte interessanti anche per noi, per questo
Consiglio regionale e per la nostra Valle. Ricordo che il nostro
gruppo, forse nel 2013 o nel 2014...la nostra collega Consigliera
Fontana sollecitò con una serie di iniziative il ripristino di quei
contributi un tempo previsti per coloro che si prendevano a carico
un familiare disabile o non autosufficiente. Dicevamo allora che la
cancellazione, operata credo dall'ex Assessore Fosson di
quell'emolumento, a nostro parere, induceva le famiglie ad
usufruire di servizi pubblici con maggiore frequenza e che
sicuramente la cancellazione di quell'emolumento favoriva un
aumento del ricorso a ricoveri, a volte impropri, e ad un abuso
eccessivo della residenzialità protetta che, com'è noto, costa alla
collettività sicuramente di più rispetto ad un contributo
corrisposto a favore di un familiare che potrebbe scegliere di
assistere lui il disabile o l'anziano non autosufficiente. Il
contributo credo non abbia mai superato i 650-700 euro, poi fu
ulteriormente diminuito prima di essere tolto del tutto, contro un
costo
standard
pro anziano, colleghi, di circa 3500 euro al
mese in struttura protetta. Mi limito agli anziani, poi questa
figura professionale, questa qualifica comunque si occupa anche di
altre categorie di persone non autosufficienti. Inutile dire che,
da un punto di vista sociale, di consolidamento anche dei legami
familiari, questa sorta di sistema di modalità di assistenza
domiciliare ha sicuramente un impatto positivo. Noi che viviamo in
una piccola regione di montagna non possiamo che trarre benefici
dal mantenimento dei nostri anziani e dei disabili non
autosufficienti presso le nostre abitazioni.
Oggi si riparla di questo argomento, benissimo. Anche se in
occasione di una sollecitazione in altra forma, qui si parla di una
figura di una qualifica professionale alla quale riconoscere
comunque diritti e contributi figurativi alle tutele assicurative e
via dicendo, ma è positivo questo dibattito a livello nazionale
riportato in Regione per riaprire quel capitolo che, Assessore,
credo possa procedere parallelamente alla legge sulla famiglia, di
cui si è parlato in questi mesi e di cui aspettiamo comunque di
avere novità.
Per tornare alla risoluzione, quindi la sosterremo
convintamente; crediamo che la discussione su questa qualifica di
caregiver
familiare meriti un riconoscimento, una
particolare tutela anche in virtù della sua importanza sociale e
dei potenziali effetti di ritorno economico sulla collettività e
sulle casse anche pubbliche: meno ricoveri, meno permanenze in
struttura, meno costi e più solidarietà sicuramente.
Presidente -
Ha chiesto la parola il collega Marquis, ne
ha facoltà.
Marquis (SA) -
Abbiamo anche noi sottoscritto questa
iniziativa ancorché non interessi direttamente il Consiglio
regionale, ma come sostegno verso un settore, verso una figura che
viene valorizzata in questo caso. Si tratta di una figura di
assistente familiare per i casi di disabilità e di difficoltà in
cui c'è necessità di un'assistenza continua e spesso e volentieri
quest'assistenza viene data da un familiare. Di solito, questo
nella nostra tradizione familiare è un ruolo che viene svolto dalla
donna, una donna che si deve sacrificare per far fronte a queste
difficoltà che si trova in casa, rinunciando anche a volte al
lavoro, e ci sono anche dei risultati statistici, secondo i quali
il 66 percento delle donne che si trovano in queste situazioni da
dover gestire, in nome degli affetti e della gestione della
famiglia, rinunciano al lavoro. Credo sia giusto che anche l'Italia
faccia un passo avanti in questo settore, in questa direzione
adeguando la propria legislazione a quella dei Paesi europei più
avanzati. Ci sono delle situazioni dove il
welfare
è più
garantito e vi è un senso di civiltà più evoluto rispetto ancora a
quello nostro, nonostante ci siano delle grosse attenzioni anche da
noi in Valle d'Aosta di cultura verso il settore della disabilità,
e questo dobbiamo dire anche grazie al Coordinamento della
disabilità della Valle d'Aosta, che ci rappresenta anche a livello
nazionale, dove sostiene questa iniziativa negli ambiti di
partecipazione. È un'iniziativa che riteniamo debba valorizzare il
ruolo dell'assistente familiare attraverso una sua tutela giuridica
nell'assistenza sanitaria e previdenziale per poter garantire a
tutti anche quelle situazioni che oggi la legge non garantisce di
fronte alla difficoltà.
Come ha detto bene prima l'Assessore, c'è stata una recente
sentenza costituzionale, la n. 275/2016, dove viene sancito che non
è possibile che i diritti incomprimibili debbano essere sottoposti,
assoggettati al vaglio della sostenibilità. Io credo che questo sia
importante sottolinearlo perché spesso e volentieri nel nostro
Paese ci sono tante leggi che disciplinano dei principi, che poi
trovano ancora con difficoltà attuazione. Pertanto anche dalla
nostra piccola Valle d'Aosta ritengo che il sostegno a questa
iniziativa possa essere un segnale importante di incoraggiamento
verso coloro che si troveranno in Parlamento a sostenerla e a
portarla avanti affinché possano essere riconosciuti i diritti
anche di chi segue i più deboli.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Credo non ci sia molto da aggiungere a
quanto già detto in modo molto esauriente e articolato dai
colleghi. Anche da parte nostra vi è il sostegno e l'apprezzamento
per questa iniziativa e un ringraziamento alla CoDiVdA e
all'Assessorato e all'Assessore che se n'è fatto portavoce in
quest'aula.
Questa è sicuramente una battaglia di civiltà ed è riprovevole
che l'Italia non abbia ancora provveduto come tanti altri Stati
europei hanno già fatto in questo senso. È una battaglia di civiltà
che deve vedere riconosciuto quello che è normalmente frutto di un
atto d'amore di familiari, ma che deve vedere la comunità
partecipe, assolutamente a sostegno, riconoscente e solidale nei
confronti di queste persone che molto spesso sacrificano, com'è già
stato detto, il loro lavoro, la loro vita e il loro tempo per un
atto di amore gratuito. In questo senso quindi è giusto, è bene che
anche la nostra Regione faccia sentire la sua voce e chieda
l'impegno da parte del Parlamento affinché si arrivi al più presto
a riconoscere non solo delle buone intenzioni, ma anche in maniera
formale, in maniera concreta l'impegno delle persone che assistono
i loro familiari disabili.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Innanzitutto per ringraziare per il lavoro
svolto dall'Assessore e da tutte le organizzazioni che in Valle si
occupano di questo problema enorme che coinvolge le famiglie. Una
piccola chiosa sull'importanza della famiglia come base della
società, soprattutto della famiglia che ha in carico queste
persone, che purtroppo devono essere seguite con dei sacrifici che
sono enormi da parte delle famiglie stesse. Tutto il sostegno che
si può dare a questo tipo di persone e di famiglie quindi
naturalmente va nella direzione di uno sviluppo della civiltà e di
un riconoscimento di quello che è alla base della società (la
famiglia), tanto più quando è colpita da queste disgrazie. Noi non
possiamo quindi che ringraziare tutti quelli che si sono occupati
di questo problema e auspicare che questa legge al più presto possa
essere attuata a livello centrale.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Solo per ricordare, dopo la relazione
dell'Assessore e di chi mi ha preceduto, che iniziative come queste
sono purtroppo molto lente. Al Senato il 5 dicembre 2015 è stato
presentato il disegno di legge con la firma, tra l'altro, del
Senatore Albert Lanièce il 5 aprile 2016, siamo al 2017 e l'iter,
come si ricordava, è ancora molto indietro. Dico questo perché
comunque il discorso del
caregiver
- e se parlassero anche
italiano ogni tanto, non sarebbe male - poi è un assistente, non è
che la figura è da inventare sotto vari profili. Io credo che,
sotto questo aspetto, sia importante tenere conto di una
prospettiva che tenga in considerazione l'esistente e come dare
tutela a queste persone. Non so in che termini sia comparabile,
credo che sia stata fatta un'analisi sotto questo profilo delle
figure che già esistono e come dare una patente a chi questo fa ad
essere almeno riconosciuto. Bisogna capire, se per caso questo
durasse più del dovuto, come riuscire a fare qualcosa anche a
livello locale, che in qualche modo segua lo stesso principio. Io
credo che questo sia il sunto, perché non possiamo fermarci ad un
discorso che è sicuramente importante, però a livello nazionale poi
bisogna vedere se individuano solo una figura, che sappiamo qual è,
e lo mettono anche, perché poi questo vuol dire anche giustamente
trovare dei fondi per potenziare, per andare avanti, per
intervenire, perché altrimenti il discorso è un po' come tante
figure nella sanità che si lotta da tempo, l'autista barelliere e
così via, che si lotta da tempo per cercare di vederle
riconosciute, e passano progetti, ritornano, non si riesce mai ad
arrivare alla fine. Credo sia importante questo atto, questa
risoluzione perché si vuole sottolineare l'urgenza di arrivare ad
una conclusione, che è condivisa da tutti.
Presidente -
Non ci sono altri interventi, possiamo
mettere in votazione la risoluzione.
Dichiaro aperta la votazione. La votazione è chiusa.
Presenti: 30
Votanti           
: 30
Favorevoli: 30
Il Consiglio approva all'unanimità.
