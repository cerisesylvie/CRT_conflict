Classificazione
EDILIZIA
Edilizia residenziale



Oggetto del Consiglio n. 2418 del 16 maggio 2012 - Resoconto
OGGETTO N. 2418/XIII - Interpellanza: "Problematiche relative
all'ambito applicativo del piano casa".
Interpellanza
La Legge regionale 4 agosto 2009, n. 24, nota come
"Piano-Casa", consente all'art. 3 la realizzazione di interventi
per la riqualificazione ambientale ed urbanistica degli edifici "In
deroga agli strumenti urbanistici generali e ai regolamenti
edilizi" - a condizione che si utilizzino criteri e tecniche di
edilizia sostenibile, fonti di energia alternative e rinnovabili o
misure di risparmio delle risorse energetiche o idriche - mediante
"interventi consistenti nell'integrale demolizione e ricostruzione
di edifici realizzati anteriormente al 31 dicembre 1989, con
aumento fino al 35 percento del volume esistente";
Si è appreso che in alcuni Comuni della Valle, ed in
particolare ad Aosta e Courmayeur, sarebbero state avviate
procedure per l'autorizzazione dell'integrale demolizione e della
ricostruzione di edifici significativi dell'immagine storica dei
nostri Comuni e delle loro piazze, come nel caso della confluenza
di Via Sant'Anselmo sulla Piazza dell'Arco d'Augusto ad Aosta
oppure di Piazza Abbé Henry a Courmayeur, con una forte alterazione
dei volumi esistenti e della consolidata visuale
paesaggistica;
i sottoscritti Consiglieri regionali
Interpellano
il Governo regionale per sapere se:
1) ha esaminato la problematica sopra evidenziata e quali
valutazioni ne abbia tratto;
2) intende adottare, eventualmente d'intesa con i Comuni,
misure per evitare la grave alterazione paesaggistica che potrebbe
derivare dall'applicazione del "Piano-Casa" in luoghi di
particolare pregio quali i centri storici;
3) intende procedere ad una limitazione dell'ambito
applicativo del Piano Casa in relazione agli effetti collaterali
che stanno emergendo.
F.to: Louvin - Bertin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Nel 2009 è stata adottata una legge importante e molto discussa
in questo Consiglio regionale, una legge casa che ha distinto anche
la nostra Regione rispetto alle altre Regioni italiane per la
grande larghezza con cui si è consentito di effettuare ampliamenti
ai fabbricati, anche in deroga agli strumenti urbanistici generali
e ai regolamenti edilizi. Ricordo nel dibattito politico del
momento, non solo in Valle d'Aosta, ma anche fuori, una grande
preoccupazione per gli stravolgimenti che questa legge avrebbe
potuto indurre, cosa che determinò altre Regioni ad operare in modo
molto più cauto e portando non solo consistenti limitazioni nella
localizzazione degli interventi, ma anche ad una durata temporale
limitata di questa legge. Ora, siamo nell'imminenza della prima
valutazione sugli effetti di questa legge, perché alla scadenza del
triennio l'Assessorato dovrebbe portarci una valutazione
complessiva, noi però abbiamo dei riscontri...mi rendo conto che
non sia un tema appassionante, Signor Presidente, siamo tutti
consapevoli, l'aula è semideserta, è triste, ma è così, eppure
stiamo parlando di 600 interventi di legge sulla casa, quindi non
di poca cosa, questo stando solo alla parte sulle aree soggette a
vincolo della nostra regione, ma la cosa non appassiona. A noi
invece appassiona e soprattutto preoccupa per certi aspetti, ma non
vogliamo trarre conclusioni, perché siamo in una fase
valutativa.
Ci sono arrivati segnali inquietanti relativi a delle zone
sensibili della Valle, zone molto delicate dal punto di vista del
tessuto storico e architettonico dei nostri centri abitati:
parliamo di comuni come Courmayeur, Aosta e vediamo che le
opportunità offerte da questa legge sulla casa stanno
concentrandosi non su esigenze abitative di ordine generale, ma su
determinare aree e soprattutto stanno conducendo a delle possibili
anomalie. Abbiamo preso due casi, Assessore Zublena, di cui abbiamo
avuto notizia sia da organi di stampa, sia da vicende
amministrative in corso: uno riguarda Piazza Abbé Henry a
Courmayeur, siamo nel pieno centro storico di Courmayeur, siamo di
fronte alla chiesa e accanto al
Musée des guides
di
Courmayeur. È un'iniziativa che avrebbe portato - nella proposta
almeno di cui abbiamo avuto conoscenza - ad una sopraelevazione di
due piani su un fabbricato che è esattamente sulla piazza centrale,
nel cuore del paese. Abbiamo avuto anche informazione che sarebbe
in corso una procedura urbanistica riguardante un'altra parte
sensibile di un altro centro storico ad Aosta in Piazza dell'Arco
d'Augusto, all'imbocco di Via Sant'Anselmo, con ipotesi di
demolizione totale di fabbricati e loro ricostruzione. Posto che
siamo una realtà viva dal punto di vista urbanistico e dei centri
storici, non c'è un'ingessatura da fare, ma ci sono dei criteri da
seguire e potenzialmente, laddove si può innovare, si possono anche
innestare degli interventi edilizi di qualità non solo in grado di
far risparmiare energia, ma anche di inserirsi bene. Il moderno a
fianco dell'antico non è bandito, ma siamo una realtà di una città
che è medioevale o comunque molto antica nella sua strutturazione
di fondo, che ha degli angoli abbastanza caratteristici, ci sono
delle visuali prospettiche, ci sono degli affacci sulle montagne
che devono essere salvaguardati, ci sono luoghi simbolo anche del
nostro turismo.
Siamo preoccupati, Assessore! Lo dico a lei: la prego di farsi
interprete di questa nostra preoccupazione presso l'Assessore
Viérin, Responsabile della Sovrintendenza ai beni culturali, perché
non c'è solo un problema urbanistico: c'è un problema di
Sovrintendenza, che non deve essere visto come soggetto vincolante
e fastidioso, ma come il soggetto tenuto a salvaguardare comunque
dei nostri alti valori patrimoniali, paesaggistici e storici,
pertanto dobbiamo agire su questo con consapevolezza. Abbiamo una
grossa preoccupazione che non nascondiamo, siamo andati a vedere in
prima battuta il numero di pratiche che sono affluite in questi
ultimi tempi in relazione soprattutto alle aree vincolate, che sono
quelle che ci preoccupano maggiormente. Allora, se tanto mi dà
tanto, rispetto al territorio come il Comune di Aosta, che ha
35.000 abitanti, un Comune che ne ha pochi come Courmayeur si trova
ad avere avuto due volte e mezzo tanto le procedure che ha avuto il
Comune di Aosta dal punto di vista della legge sulla casa, allora
39 in tre anni contro 109 di Courmayeur. La nostra preoccupazione
sale nella misura in cui vediamo che in questi ultimi tempi si sta
girando a manetta; Aosta si è fermata a 3 nel primo semestre di
quest'anno, il Comune di Courmayeur è schizzato a 26 iniziative su
aree vincolate di piano casa! Noi vogliamo suonare il campanello di
allarme, perché siamo preoccupati. Il piano casa doveva essere
nelle sue intenzioni iniziali un momento di rilancio dell'edilizia,
di soluzione anche di determinati casi, invece sta diventando una
leva pericolosa, perché, laddove vale 12.000 euro al metro quadro
il fabbricato, si tira giù, si ricostruisce, si amplia e qualcuno
guardi ogni tanto cos'è diventato Courmayeur come bubbone edilizio,
perché avrà anche delle bellezze, perché ha la fortuna di avere il
Monte Bianco, però sta diventando un ammasso di case e di case che
crescono! Credo allora che ci debba essere almeno nei luoghi più
sensibili una forte attenzione. La legge casa è una legge
pericolosa, noi lo abbiamo detto a chiare lettere quando fu
approvata senza il nostro voto naturalmente, ma bisogna che adesso
si guardi bene cosa sta succedendo.
Ripeto: abbiamo citato questi due casi a titolo esemplificativo
e senza voler criminalizzare questo o quell'intervento, possono
essere addirittura degli interventi migliorativi della situazione
attuale, ma è il problema generale che ci dobbiamo porre: fino a
quando vogliamo che si concentri lo sviluppo edilizio solo e sempre
sugli stessi luoghi e non in modo diffuso sul territorio della
Valle. Ventisei interventi a Courmayeur, uno a Pont-Saint-Martin,
uno a Châtillon, due a Valtournenche sono degli squilibri che ci
fanno capire come tutto l'imbuto edilizio della legge sulla casa si
stia concentrando laddove c'è il soldo per la speculazione
immobiliare, speculazione nel senso di investimento per ottenere un
aumento di redditività di determinati fabbricati. È questa la
politica che vogliamo fare, oppure c'è un ripensamento? Assessore,
questa era la problematica che volevamo portare all'attenzione del
Governo regionale e sulla quale ci aspettiamo molta attenzione.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Nell'interpellanza sono citati due casi e credo che, prima di
rispondere ai quesiti, sia opportuno fornire qualche chiarimento
brevissimo. Innanzitutto nel caso di Aosta, al momento non è ancora
stata presentata in Comune nessuna formale istanza di titolo
abilitativo, ma la committenza ha preso i primi contatti con gli
uffici comunali per confrontarsi sulle modalità applicative della
legge sulla casa.
Per quanto riguarda il Comune di Courmayeur, invece, gli uffici
regionali sono stati interessati informalmente dall'Ufficio tecnico
comunale per un confronto tecnico sull'intervento. La legge sulla
casa - e richiamo qui anche il dibattito del 2009 sviluppatosi al
momento dell'approvazione della legge in quest'aula - ha previsto
una serie di disposizioni volte ad evitare proprio quelle
speculazioni che si temevano e che la vostra parte aveva
particolarmente sottolineato e ripropone oggi. In particolare
all'articolo 6 sono state poste disposizioni precise per garantire
la tutela degli edifici di particolare valore storico, culturale e
architettonico; inoltre all'articolo 7, modificato recentemente, si
è prevista la possibilità per il Comune di imporre specifiche
modalità costruttive affinché l'intervento venga armonizzato, da un
punto di vista architettonico, con il contesto paesistico e con il
patrimonio edilizio esistente.
Gli incontri avvenuti tra i servizi regionali e gli uffici
tecnici dei due Comuni credo che si inseriscano proprio, nel quadro
dell'applicazione di questo articolo della legge casa, come una
vera e propria opportunità per intervenire in senso migliorativo
sugli interventi e soprattutto per garantire una riqualificazione
del contesto; a mio avviso, questo mostra tutta la validità della
legge. Quando si parla di interventi in centri storici, non va
pensato sempre ad interventi su edifici di particolare pregio,
talvolta ci sono interventi assolutamente necessari, perché ci sono
angoli che anche ad un occhio poco attento paiono meritevoli di
interventi che possano ridare una riqualificazione effettiva ad
alcune parti del centro storico.
Circa i due quesiti, che vogliono demonizzare la legge facendo
intravedere che questa è volta solo a favorire la speculazione, a
portare devastazione e sconvolgimento, al momento e sulla base dei
dati che stiamo raccogliendo in vista del rapporto che sarà
presentato a fine estate, a conclusione dei tre anni di
applicazione della legge e come la legge stessa stabilisce
all'articolo 19, non emerge che gli interventi abbiano prodotto
quei disastri paesaggistici e quegli sconvolgimenti evocati, nonché
la rovina dei centri storici. Al contrario finora questa legge pare
essere stata piuttosto un'occasione di riordino e soprattutto di
diffusione di interventi realizzati secondo criteri di bioedilizia.
Su questo aspetto richiamo nuovamente l'attenzione, nel senso che
la legge sulla casa non è solo un'occasione per un aumento
volumetrico, ma, di fatto, è un'occasione per migliorare le
modalità costruttive utilizzando materiali più eco-compatibili,
tecniche che permettano maggiori risparmi energetici, un utilizzo
più razionale delle risorse idriche, un'adeguata gestione dei
rifiuti. In realtà, quindi ci sono delle opportunità che tutto il
mondo della progettazione, il mondo delle imprese e delle attività
connesse, ad esempio, di rivendita di materiali, di progettazioni,
di impianti, eccetera, sta assolutamente cogliendo nel modo più
corretto. In ogni caso, una valutazione più ampia e approfondita
sarà non solo possibile, ma dovuta ai sensi della legge, con
l'esame del rapporto di monitoraggio della legge sulla casa che ci
impegniamo a fare entro fine estate; in questo modo saremo in grado
di valutare l'opportunità di eventuali modifiche alla legge sulla
casa in modo da renderla più virtuosa.
Presidente
- La parola al Consigliere Louvin.
Louvin (ALPE)
- Grazie Assessore.
Noi non siamo, per la verità, a demonizzare questa legge, ne
sottolineiamo - e penso a ragione - rischi obiettivamente presenti
anche nella discussione che ne stanno facendo gli ordini
professionali e soggetti più attenti alla preservazione
dell'ambiente, delle caratteristiche del nostro territorio. Non
siamo nemmeno - e siamo sicuri che non lo sia lei - Alice nel paese
delle meraviglie, perché è vero che ci sono dei poteri riconosciuti
ai Comuni per gli interventi su questi centri storici, ma non pare
che i Comuni abbiano al momento avuto ancora modo di essere
particolarmente presenti su tale terreno. Qualche volta magari i
Comuni predispongono qualche piccolo scivolo, qualche piccola
facilitazione, magari facendo rientrare in zona vincolata, in zona
A, una parte del loro centro abitato, il che consente addirittura
di evitare che giochino limiti di sopraelevazione e si possa andare
in pieno centro storico a rialzi. Se lei, che è Assessore attento,
segue la vicenda urbanistica di Courmayeur, saprà che, proprio in
occasione delle discussioni che ci sono state sul piano regolatore
nelle scorse settimane, questo problema è venuto in evidenza,
perché le ridefinizioni cartografiche aiutano anche a superare
qualche piccolo ostacolo. Magari con un'operazione, che sembra
fatta nel senso di accrescere la tutela, si possono ottenere degli
effetti contrari o quanto meno fortemente diversi; abbiamo
l'impressione che si stia navigando a vista su questo.
È vero che non abbiamo al momento ancora una percezione completa
del fenomeno, ma lei è consapevole anche dei tempi che hanno le
procedure edilizie, perché le autorizzazioni che sono state
date...nel 2009 non ne è stata data nessuna, è stato l'anno di
entrata in vigore della legge, le procedure hanno iniziato ad
affluire nel 2010 e nel 2011, il tempo che si ottenga
un'autorizzazione edilizia, le opere cominciano a realizzarsi nel
2012-2013 e così via. Siccome questa non è una legge che ha, come
in tutte le altre Regioni italiane, avuto un tempo...questa è una
legge di cui vedremo tutti quanti gli effetti più avanti. Noi non
siamo, ripeto, a demonizzarli, sicuramente ci saranno interventi di
qualità che andranno nel senso che lei e noi auspichiamo di
un'edilizia più attenta agli aspetti energetici e ambientali, ma
siamo tutt'altro che convinti che la generalizzazione di queste
procedure e l'apertura a tutto campo per un territorio delicato
come quello della Valle d'Aosta sia un
plus
. Noi poi le
abbiamo messo in evidenza questo aspetto, ovvero si sta
concentrando l'attività edilizia in comuni particolari. L'obiettivo
della legge sulla casa è favorire l'incremento edilizio laddove ne
abbiamo già una quantità eccessiva, lei vada a vedere i comuni
de la Plaine
e i grandi insediamenti di fondovalle: non
hanno sfruttato questa legge in una misura particolarmente elevata,
invece, guarda caso, non c'è casa, casetta, condominietto,
eccetera, dove in Courmayeur, ad esempio, o in altre località
turistiche questo non sia stato fatto, ma allora lo abbiamo fatto
solo per creare altre seconde case, o solo nel senso di favorire
determinati ambienti imprenditoriali? Io credo che qui sia mancato
un governo del territorio, una visione di favorire la corretta
ripartizione e distribuzione sul territorio della nostra
popolazione. La ringrazio per i chiarimenti che ci ha dato su
quelle due questioni particolari, noi ne abbiamo avuto conoscenza e
le abbiamo introdotte a titolo esemplificativo, perché possono
sicuramente essere interventi corretti e perfino migliorativi, ma
non trascuri, Assessore, questa segnalazione, perché ci pare che la
posta in gioco sia particolarmente alta.
