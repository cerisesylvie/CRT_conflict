Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3850 del 22 ottobre 1992 - Resoconto
OGGETTO N. 3850/IX Prospettive occupazionali dello
stabilimento Cogne di Aosta, a seguito delle operazioni di
privatizzazione avviate dall'Ilva.
(Interpellanza)
Presidente
Do lettura dell'interpellanza presentata dai
consiglieri Trione e Lanièce, iscritta al punto 26 dell'ordine del
giorno.
Interpellanza Il recente accordo tra l'Ilva e la Lucchini
Siderurgica ha portato quest'ultima all'acquisizione di consistenti
quote di partecipazione (60 percento) sia delle "Acciaierie e
Ferriere di Piombino" che della "Vertek" di Condove (TO).
L'amministratore delegato dell'Ilva, Giovanni Gambardella,
nell'esprimere "soddisfazione per la brillante operazione" (!) ha
"confermato il piano Ilva di cessione del controllo dei lunghi
speciali (Cogne)".
Nel timore che questa ennesima ipotesi di razionalizzazione sia
volta ad abbassare ulteriormente i già ridotti livelli
occupazionali dello stabilimento di Aosta;
i sottoscritti consiglieri regionali del Gruppo della Democrazia
Cristiana
interpellano la Giunta regionale per conoscere:
1) se era stata informata del piano di cessione concernente lo
stabilimento di Aosta e riportato dagli organi di stampa;
2) quale soluzione si prospetta per la Cogne, anche alla luce
dell'incontro avvenuto il 1° ottobre scorso con il sottosegretario
alla Presidenza del Consiglio dei Ministri, senatore Fabio
Fabbri.
Presidente
Ha chiesto la parola il Consigliere Trione;
ne ha facoltà.
Trione (DC)
Abbiamo presentato questa interpellanza
perché nei primi giorni di ottobre abbiamo avuto notizia, in
particolare dai giornali specializzati, dell'accordo che l'Ilva ha
sottoscritto con la Lucchini Siderurgica ed in conseguenza del
quale quest'ultima ha acquisito il 60 per cento della
partecipazione azionaria dell'Ilva, sia delle Acciaierie e ferriere
di Piombino sia della Vertek di Condove.
Nello stesso tempo, però, l'amministratore delegato dell'Ilva,
Gambardella, nel dichiarare la propria soddisfazione per la
conclusione dell'affare, ha anche confermato che il piano Ilva
sarebbe proseguito con la cessione a privati di altri comparti, tra
i quali quello dei lunghi speciali, tra i quali è notoriamente
compreso quello della Cogne.
Poiché temiamo che ancora una volta questa ulteriore operazione
possa in qualche modo penalizzare lo stabilimento di Aosta, abbiamo
presentato l'interpellanza con l'intento di conoscere se la Giunta
ed in particolare l'Assessore all'industria, commercio ed
artigianato erano stati informati dell'operazione Ilva-Lucchini,
(che ci riguarda marginalmente), ma soprattutto dell'intenzione
dell'Ilva di proseguire nell'opera di cessione a privati di sue
aziende, tra le quali la Cogne.
La richiesta è anche motivata dal fatto che nei giorni
successivi ci sono stati degli incontri tra la Giunta regionale ed
il suo Presidente con i vertici dell'Ilva. Oltretutto questa
mattina lo stesso Assessore ha confermato tutta una serie di
incontri che la Giunta regionale ha avuto con il direttore generale
e con il Presidente dell'Ilva.
Presidente
Ha chiesto la parola l'Assessore
all'industria, commercio, artigianato e trasporti, Mafrica; ne ha
facoltà.
Mafrica (PCI-PDS)
Rispetto al problema della cessione
sono da tenere presenti due aspetti. Il primo è che la realtà
industriale della Cogne, anche secondo studi commissionati
autonomamente dalla Regione, richiede una integrazione soprattutto
dal punto di vista commerciale. La Cogne ha una un'acciaieria che
può arrivare a produrre fino a 170.000 o 180.000 tonnellate, ha una
specializzazione in alcuni prodotti, ma ha una debolezza
commerciale.
In Europa esistono altri tre o quattro produttori, che operano
nel settore e che potrebbero integrare le loro produzioni e
soprattutto la loro rete commerciale con quella della Cogne.
Dovendo esprimere un giudizio, possiamo dire che la presenza di
un privato non va vista come una soluzione di per sé negativa; si
tratta, però, di verificare a quali condizioni, per quali prodotti
e per quali settori produttivi.
In questo senso è stata direttamente interpellata la dirigenza
dell'Ilva ed ora diciamo che non è ancora definito il possibile
interlocutore, perché sulla Cogne ci sono occhi attenti di
concorrenti e di possibili acquirenti, ma c'è ancora una fase di
attesa sul suo destino complessivo.
Vale a dire, man mano che migliora la situazione produttiva e
commerciale della Cogne diventa più interessante per il privato
intervenire, altrimenti il privato attende, perché, in una
situazione economica come l'attuale è molto oneroso fare
investimenti, perché nel campo della produzione degli acciai le
cose non vanno bene per nessuno, neanche per i privati, mentre
queste operazioni richiedono del tempo e delle condizioni.
Voglio ricordare che è il gruppo Ilva nel suo complesso ad
essere in difficoltà, tant'è che nei giorni scorsi ha chiesto una
dotazione di 2.400 miliardi per risanare il proprio bilancio e non
è da escludere una privatizzazione della stessa Ilva. Diciamo
quindi che il discorso pubblico-privato va inserito in un quadro in
cui le indicazioni del governo sono complessivamente per la
privatizzazione, in cui la stessa Iri è stata trasformata da ente
di gestione in società per azioni, in cui per la stessa Ilva
esistono ipotesi di passaggio della maggioranza delle azioni ai
privati. Quindi il fattore pubblico in questo campo è sempre meno
certo e le operazioni vanno viste nel contesto effettivo in cui si
propongono e si verificano.
In sostanza, attualmente l'Ilva tende a migliorare il conto
economico della Cogne e la sua capacità commerciale. In questo
senso sono state conquistate delle quote anche in settori che prima
sembravano dover essere abbandonati, in modo da andare ad un
rapporto con il privato che non sia di svendita ma di
integrazione.
In un disegno di questo tipo la Regione può intervenire per
accelerare quell'indispensabile risanamento economico e produttivo
e per verificare che con il privato si vada a delle sinergie che
non penalizzino ulteriormente l'occupazione, cioè che non ci sia un
accordo con privati palesemente in concorrenza ed interessati
all'acquisto non per il mantenimento di un'attività industriale, ma
per l'acquisizione di quote di mercato. Questo è il rischio che
bisogna contrastare.
Prima, rispondendo all'interpellanza del Consigliere Beneforti,
dicevo che la trattativa è molto serrata, complessa e difficile.
Noi la inseriamo nel quadro, che ho più volte ricordato, delle
funzioni più globali, delle prospettive economiche e territoriali
della nostra Regione, ma prestiamo anche molta attenzione a questi
aspetti, perché sono determinanti.
Per concludere, diciamo che una integrazione è da vedersi come
positiva e necessaria, però deve avvenire a certe condizioni. Oggi
come oggi, anche se l'orientamento dell'Ilva non considera
strategica la produzione degli acciai speciali, queste condizioni
ancora non ci sono.
Credo che, conclusa l'operazione Piombino, i tempi dell'Ilva si
stringeranno sul problema della Cogne, quindi penso che nel corso
del 1993 la trattativa dovrebbe procedere.
Rispondo alla seconda domanda, ma se il Presidente della Giunta
vuole intervenire può relazionare personalmente. Nel corso
dell'incontro sono stati ricordati al senatore Fabbri, che è
Sottosegretario alla Presidenza del Consiglio, i vari impegni
chiesti dalla Regione sui diversi problemi, da quello del riparto
fiscale a quello dell'occupazione.
In particolare sono stati ricordati gli impegni per la Cogne
esplicitati dal Presidente Amato nelle dichiarazioni in risposta
agli interventi dei Parlamentari valdostani. Possiamo dire, quindi,
che è stato un momento di richiamo.
Presidente
Ha chiesto la parola il Consigliere Trione;
ne ha facoltà.
Trione (DC)
Ringrazio l'Assessore Mafrica per
tutta una serie di risposte, ma gli devo anche dire che non ha
sostanzialmente risposto alla mia richiesta di sapere in che misura
la Regione riesce a pesare sulle trattative che l'Ilva sta portando
avanti, ma che, a mio parere, dovrebbe portare avanti insieme a
noi. A me pare che la Regione non pesi nulla.
Francamente il comunicato emesso dalla Presidenza della Giunta,
in cui si parla di un clima di dialogo diverso e di un modo diverso
dell'Ilva nel trattare le questioni dello stabilimento di Aosta,
era futuristico, perché riportava addirittura la data del 3 luglio
1993.
Questo richiamo forte e chiaro non lo indirizzo alla Giunta
regionale, ma all'Ilva, che mi pare aver assunto tutte le decisioni
ignorando nel modo più assoluto la nostra Regione.
Questo modo di procedere deve cessare. Quando l'Ilva ha bisogno
si rivolge alla Regione e le propone l'acquisto di aree a prezzi
interessanti, ma solo dal suo punto di vista, tant'è che
l'intervento regionale diventa in realtà un aiuto alla società; ma
quando è la Regione ad aver bisogno di qualche certezza in più,
l'Ilva non deve fargliela sapere attraverso i giornali, quando
addirittura non gliela fa sapere affatto.
Credo che ancora una volta vada ribadito all'Ilva che questo suo
atteggiamento deve cessare, altrimenti è libera di proseguire le
trattative per conto suo, senza coinvolgere la Regione con
richieste d'intervento.
