Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 588 del 12 maggio 2004 - Resoconto
OGGETTO N. 588/XII - Situazione degli immobili di proprietà
regionale destinati ad attività produttive. (Interpellanza)
Interpellanza
Preso atto che con il disegno di legge n. 21, ora
all'attenzione della Commissione consiliare competente, il Governo
regionale intenderebbe conferire la proprietà dei propri beni
immobili destinati ad attività produttive e la gestione degli
stessi ad una società per azioni avente capitale pubblico;
Manifestata fin d'ora ogni più ampia riserva sulla soluzione
individuata dalla Giunta;
Osservato che, in attesa dell'approvazione e dell'entrata in
vigore della nuova disciplina, molte ditte continuano ad occupare
degli immobili "sine titulo";
Considerato che, secondo molti titolari delle aziende che
operano in assenza di contratto, vi sarebbero problemi per la
sottoscrizione delle locazioni a causa della rigidità del
"contratto-tipo" a suo tempo approvato dalla Giunta
regionale;
Ritenuto che tale situazione vada comunque sanata prima
dell'eventuale entrata in vigore delle nuove disposizioni, per
evitare il protrarsi di situazioni di illegalità e disparità di
trattamento;
il sottoscritto Consigliere regionale
Interpella
l'Assessore competente per sapere:
1) quante sono ancora le ditte che occupano immobili di
proprietà regionale senza la formalizzazione di un contratto di
locazione o di comodato;
2) come si pensa di sanare l'attuale situazione in tempi
ragionevoli;
3) se non intenda promuovere una revisione del
"contratto-tipo" in modo da consentire una maggiore elasticità
nelle trattative e favorire le necessarie regolarizzazioni.
F.to: Curtaz
Presidente - Non c'è richiesta di illustrazione.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Credo che effettivamente la domanda
all'interpellanza sia molto chiara.
Per quel che attiene la prima questione, la risposta è puntuale
ed identifica in 13 soggetti, più un altro soggetto che è la
"Cooperativa Saint-Ours", che è in liquidazione e i cui soci non
tutti assumono la qualità di impresa industriale o di cooperativa
di produzione lavoro; quindi occorre fare una valutazione sulla
singola posizione, per poi procedere alla regolarizzazione.
Tutte queste pratiche comunque sono avviate; su di esse abbiamo
un contratto già predisposto che dovrà essere o approvato dalla
Giunta o sottoscritto dalle parti, perché riguardando queste
posizioni dei soggetti che occupano degli immobili senza titolo, le
pratiche relative o sono in avanzato corso di definizione, e quindi
già assunte con deliberazioni di Giunta, oppure sono in fase
istruttoria. Ricordo che queste regolarizzazioni avvengono sulla
base di un contratto-tipo, che è stato oggetto di una deliberazione
di Giunta il 31 marzo 2003. Su questo contratto-tipo vi era stato
un gruppo di lavoro composto dai vari responsabili, sia quelli
della Presidenza della Regione, sia quelli dell'Assessorato al
bilancio, sia l'Assessorato alle attività produttive.
In risposta al secondo quesito - come vi ho detto -, la
Direzione affari legali, preposta a concludere le trattative,
ritiene che tutte queste procedure possano essere definite entro il
corrente anno, quindi con la vigenza della legge n. 1/1998. Questo
potrà avvenire se sulle posizioni non emergerà un contenzioso, ma i
contenziosi chiaramente hanno degli esiti incerti, perché vi sono
due volontà che non trovano una definizione. Ora, nel momento in
cui si ricorre ad un giudizio esterno rispetto all'incontro della
volontà delle parti, il risultato sarà un risultato che viene
riposto nelle valutazioni del giudice, per cui se il giudice
riterrà di definire in via equitativa dei canoni coerenti o meno
con la legge n. 1/1998, questo è rimandato all'apprezzabile volontà
del giudice. È chiaro che la volontà della Regione è quella di
regolarizzare le posizioni in virtù della legge n. 1/1998, che per
noi rappresenta un vincolo.
Su alcune questioni credo vi sia una buona disponibilità, quindi
nel rispondere alla terza domanda ricordo che, oltre alle strutture
dirigenziali, questo contratto-tipo era stato definito con
l'intervento e con l'adesione dell'Associazione valdostana
industriali, tanto che nel corso delle audizioni della commissione
consiliare - conosco, perché mi sono stati dati dei documenti da
parte dell'associazione industriali - è venuta conferma di
questo.
L'elasticità è un aspetto che gli uffici mettono in atto non
tanto sul contratto-tipo, che per sua natura ha una sua rigidità,
ma sulle singole contrattazioni; infatti, le osservazioni fatte dai
conduttori degli immobili, qualora siano legittimamente
accoglibili, sono state tutte inserite nel contratto-tipo. Pertanto
il contratto, se è vero che si rifà ad un modello che per
definizione è un modello rigido, ha la possibilità di accogliere
tutta una serie di osservazioni; quindi oggi non è prevista una
modifica del contratto-tipo. D'altra parte, creeremmo anche una
disparità di trattamento, in quanto avremmo dei trattamenti per
coloro che hanno concluso dei contratti sulla base di uno schema
con certe regole e, in coda, cambieremmo le regole del gioco.
Diversamente è accogliere nell'ambito della trattativa individuale
quelle valutazioni che siano legittimamente accoglibili.
Se possiamo fare un cappello di chiusura all'interpellanza,
riteniamo che i tempi che ci separano dalla scadenza della legge n.
1/1998 siano congrui per poter definire le 13 pratiche più quella
della cooperativa, che sono in corso; quindi abbiamo tutta una
serie di pratiche che sono in avanzata fase ed altre che hanno una
discreta istruttoria, per cui riteniamo che se c'è buona volontà
tutto questo potrà essere definito entro la scadenza.
Qualora la situazione fosse tale da produrre un contenzioso,
questo contenzioso, ripeto, non è governabile unilateralmente, ma
sottoponendo la questione ad un giudice; però, l'intenzione
dell'Amministrazione - come si ritrova nel programma di maggioranza
e negli obiettivi specifici delle strutture dirigenziali della
Giunta - è quella di concludere tutto entro il 31 dicembre 2003.
Tutto quello che verrà definito entro questa data
dall'Amministrazione regionale sarà un'obbligazione nei confronti
dell'eventuale soggetto che dovesse avere poi il compito di gestire
il patrimonio immobiliare dal 1° gennaio 2005, quindi da questo
punto di vista ci sarà un'obbligazione, che abbiamo previsto, una
salvaguardia dei diritti acquisiti. Quelli che non sono diritti
acquisiti è chiaro che dovranno essere definiti e se non vengono
definiti volontariamente dalle parti, ci sarà qualcun altro che li
definisce, il cui risultato però è tutto da definire.
Il Consigliere Curtaz ha fatto un minimo di analisi rispetto
alle situazioni passate aventi originato contenziosi; avrà potuto
vedere che il giudice, in alcune situazioni di contenzioso, ha poi
adottato delle soluzioni non sempre coerenti con la legge n.
1/1998.
Presidente - La parola al Consigliere Curtaz.
Curtaz (Arc-VA) - Alcune osservazioni dopo l'intervento
dell'Assessore.
Perché abbiamo suggerito l'adozione eventuale di un
contratto-tipo più elastico? Per la semplice ragione che le
associazioni di categoria, in particolare un comitato di artigiani
- se non ricordo male -, indicò come ostacolo, per certi versi
insormontabile alla definizione dei contratti, proprio la rigidità
del contratto-tipo e di alcune clausole che sarebbero inderogabili
e, dal loro punto di vista, particolarmente penalizzanti per i
conduttori. L'esempio che veniva fatto con una certa fondatezza,
sempre dal loro punto di vista, era quello delle spese
straordinarie che normalmente sono a carico del proprietario; nel
contratto-tipo, sono a carico del conduttore.
Allora il problema - e da qui probabilmente il consenso
dell'Associazione industriali, mentre non mi sembra ci sia stato un
analogo consenso all'epoca degli artigiani, ma forse perché non
consultati, non lo so perché, non c'ero - è che se ci troviamo di
fronte ad un'impresa di certe dimensioni, questa è in grado di far
fronte ad eventuali spese straordinarie, che per Codice civile
sarebbero a carico del proprietario, per le piccole ditte questo
diventa molto più pericoloso, perché l'incidenza di una spesa
straordinaria può essere magari coprire il guadagno di un anno. Si
capisce bene che questi soggetti oppongano resistenza a che venga
sottoscritto un contratto simile. Forse - era un suggerimento -
l'adozione di un contratto-tipo un po' più elastico avrebbe
consentito di superare queste problematiche.
Tuttavia, devo anche dire che se l'Assessore, dopo aver affidato
la problematica alla Direzione affari legali, dopo aver ridotto via
via il numero dei casi - perché oggi sono un numero significativo,
ma certo non enorme -, ritiene possibile arrivare ad un accordo con
il maggior numero di interessati, tanto meglio! Anzi, facciamo gli
auguri alla Giunta affinché ciò avvenga e facciamo anche gli auguri
in riferimento alla possibilità di evitare dei contenziosi, perché
sarebbe paradossale se in alcuni casi, constatando che ci sono
delle ditte che aspettano da anni la formalizzazione contrattuale
del loro rapporto di occupazione di un immobile, poi si dovesse
andare ad un contenzioso, anche perché non si capirebbe neppure
perché questo contenzioso avviene alla fine della vigenza di una
norma e finora non è successo niente, si è andati avanti "a
tarallucci e vino", perché questa è la verità!
Specificato questo singolo punto, poi i mesi prossimi si capirà
se il problema verrà risolto, come auspica l'Assessore, senza
questi correttivi che proporremmo o meno; poi un discorso andrà
fatto - ci riserveremo di farlo - sulla soluzione che viene
prevista dalla Giunta nel disegno di legge n. 21, che è quella di
affidare la proprietà e la gestione di tutto il pacchetto
immobiliare regionale avente destinazione produttiva ad una S.p.a.
da costituire o vigente, che farà le veci dell'Amministrazione.
Noi, su questa ipotesi - ma avremo occasione di parlarne più
diffusamente, sia in commissione, che in quest'aula - esprimiamo
grosse perplessità: intanto, sul merito, ma anche rispetto ad una
tematica più generale che il nostro gruppo ha già ripetutamente
portato all'attenzione di quest'aula. È un problema di democrazia
in questa regione, di possibilità di controllo; ormai c'è questa
tendenza che sembra inarrestabile di privatizzare dal punto di
vista operativo l'attività della Giunta con il capitale pubblico.
Si tratta di una finta privatizzazione e tuttavia non è una
gestione pubblica! In realtà è un ibrido che consente
all'Amministrazione di avere uno schermo di inaccessibilità
rispetto alle istanze dell'opinione pubblica e dei Consiglieri
regionali, perché nessuno può mettere il naso in una S.p.a.; nel
frattempo, però, consente alla Giunta di gestire come vuole queste
cose attraverso la nomina di amministratori fiduciari, in
riferimento ai quali si potrebbe aprire tutta una discussione sul
carattere elettoralistico, clientelare di queste nomine che negli
anni si sono dilatate. Il rischio in questo caso è che si realizzi
un ennesimo "carrozzone" gestito da amministratori nominati dalla
Giunta, in ordine ai quali nessuno potrà più avere niente da
controllare e da osservare! Siamo particolarmente insistenti su
questa cosa, perché mi sembra non ci sia sufficiente consapevolezza
su quanto questo significhi "spoliazione dei poteri di questo
Consiglio" e "spoliazione della politica" attraverso dei meccanismi
che sono discutibili.
Visto che questo disegno di legge ha subito - posso immaginare
perché - un certo rallentamento nelle ultime settimane, chiedo che
ci sia una ulteriore riflessione su questo punto. Chiedo poi anche
che ci sia coerenza, apro una parentesi su un tipo di coerenza.
Coerenza sarà che, se verrà individuato un "carrozzone", comunque
una società con degli amministratori e con dei dipendenti, ci sia
nello stesso momento un provvedimento amministrativo in riferimento
alla pianta organica della Regione, e mi spiego. Se ci fossero
15-20 persone che si occupano di una cosa oggi svolta
dall'Amministrazione regionale - male, come stiamo vedendo! -,
coerenza vorrebbe che in pianta organica quei posti non ci fossero
più. Nessuno qui vuole licenziare delle persone, ma ci sono degli
organici ancora da completare e allora queste persone potranno
andare a completare altri organici. Altrimenti andremmo in senso
opposto a quanto auspichiamo ogni anno nel momento
dell'approvazione del bilancio: denunciamo una "macchina regionale"
che continua ad essere elefantiaca, dando sempre meno servizi, con
gestioni di beni e di patrimoni di questa Regione che vengono
demandati a S.p.a. operanti all'esterno!
Presidente - Sono le ore 12,54; penso che sia ragionevole
interrompere qui i nostri lavori, che riprenderanno alle 15,30.
La seduta è tolta.
---
La séance se termine à 12 heures 54.
