Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 897 del 18 settembre 2019 - Resoconto
OGGETTO N. 897/XV - Interrogazione: "Interventi per la messa
in sicurezza dell'alveo del torrente Comba Grala sito fra i Comuni
di Gressan e Charvensod".
Rini (Presidente) -
Punto n. 5 all'ordine del giorno. La
parola all'Assessore Chatrian per la risposta.
Chatrian (AV)
- Ringrazio ancora i colleghi che hanno
deciso di rinviare i punti nell'ultimo ultimo Consiglio.
L'interrogazione del collega chiede se l'Amministrazione sia al
corrente delle criticità sollevate nel torrente Comba Grala e se
siano stati programmati interventi da parte dell'Amministrazione
per la messa in sicurezza delle aree oggetto della presente
iniziativa ispettiva. Per quanto riguarda la risposta, il torrente
Comba Grala scorre nel suo tratto finale al confine tra i comuni di
Gressan e di Charvensod raccogliendo le acque dal comprensorio di
Pila. Allo sbocco sulla piana di fondovalle è stato contenuto con
tubazioni interrate al di sotto di una strada comunale per poi
riemergere nel suo tratto finale in una zona agricola e infine per
confluire in Dora attraverso la strada regionale.
Già dal 2016 si sono verificate una serie di situazioni e di
criticità in occasione di eventi temporaleschi con fuoriuscite di
acqua da alcuni pozzetti posti in corrispondenza della strada
comunale, che hanno interessato le abitazioni adiacenti al tratto
stradale, ma anche edifici posti più lontani e raggiunti dalle
acque che percorrevano la rete stradale di Gressan. Dal 2016 al
2018 ad ogni evento piovoso un po' abbondante si verificava la
situazione di criticità sopra descritta. Su richiesta
dell'Amministrazione comunale di Gressan, le strutture tecniche del
dipartimento, dopo aver analizzato la situazione, hanno valutato
necessario intervenire sulla capacità di smaltimento della
tubazione posata a suo tempo sotto la strada, con diametro di
appena 40 centimetri, aggravata da una serie di pozzetti di
derivazione irrigua strutturati malamente che generavano vortici
con fuoriuscite praticamente di acqua. Probabilmente è una
situazione che si è aggravata con il tempo. Si può anche ipotizzare
un mutamento delle condizioni idrauliche del bacino idrografico con
un incremento di afflusso in particolare di acque bianche stradali
e dai numerosi piazzali, nell'alveo originario, con un aumento del
trasporto di materiale solido, quindi dalle caratteristiche
erosive, il che ha contribuito ad aggravare ulteriormente le
condizioni di deflusso nel tratto finale. Praticamente nella parte
finale è un imbuto.
In occasione dell'evento meteorico critico di fine ottobre 2018,
i tecnici del Dipartimento risorse naturali poterono verificare
l'estrema criticità delle infrastrutture interrate portando alla
luce le stratificazioni di vecchi interventi strutturali a più
livelli e, oltretutto, anche i sottoservizi che rendevano
particolarmente complicato intervenire. Di conseguenza, accodandosi
all'intervento effettuato prima dal Comune, procedevano
all'attivazione di un intervento in somma urgenza volto al
ripristino delle condizioni sufficienti di deflusso idraulico e
all'eliminazione delle condizioni di pericolo infrastrutturale.
Vado alla chiusura del cerchio. Questo era quello che si è fatto. I
lavori in somma urgenza sono consistiti nel posizionamento di una
nuova tubazione di diametro doppio rispetto alla precedente,
nell'isolamento della vecchia tubazione dei pozzetti irrigui e
nella pulizia anche del tratto a valle dove la tubazione passa
sulla cabina elettrica. I lavori sono quindi praticamente conclusi,
quella parte lì è terminata.
Per il prosieguo la struttura ha in previsione di inserire nel
nuovo piano lavori 2020/2022... oltretutto ieri abbiamo iniziato
l'iter procedurale e amministrativo, e questo è un auspicio, ma poi
gradiremmo raggiungere l'obiettivo... di approvare entro la fine
del mese di gennaio o i primi di febbraio del 2020 e di inserire
nel piano lavori la realizzazione di vasche di laminazione di
pozzetti di decantazione nel tratto a monte, oltre alla
sistemazione idraulica del tratto finale nell'area agricola
sottostante ad integrazione dei lavori eseguiti recentemente in
somma urgenza. Si è quindi data una risposta in somma urgenza.
Adesso pianifichiamo il secondo intervento che deve essere
programmato e realizzato al 99 percento nel 2020. Spero di essere
stato chiaro e soprattutto utile.
Presidente -
La parola al collega Manfrin per la
replica.
Manfrin (LEGA VDA)
- Ringrazio l'Assessore ovviamente per
la risposta fornita. Ovviamente non possiamo dirci soddisfatti, nel
senso che è stato fatto un panorama dei lavori eseguiti in quella
zona, però le persone che vi abitano ci dicono che in realtà le
criticità permangono, e sono anche gravi, e il rischio che
l'avvicinarsi delle piogge crei dei danni importanti è ancora molto
alto.
Ci sono fotografie che ci arrivano di lavori lasciati a metà,
tavole messe di traverso, appoggiate su queste nuove vasche che
dovrebbero essere fatte per il contenimento dell'acqua, di griglie
sghembe e buttate un po' alla rinfusa. Il fenomeno richiede
assolutamente attenzione perché - come è già stato evidenziato, sia
all'interno dell'iniziativa consiliare, sia durante la risposta
dell'Assessore - è già stato interessato da diversi eventi
calamitosi, il primo di questi appunto quello in occasione
dell'alluvione del 2000, ma ci sono stati anche altri numerosi
eventi che hanno creato sicuramente allarme fra gli abitanti nella
zona. Adesso giustamente lei mi ha detto che è stata posta in
sicurezza la zona diciamo della cabina elettrica, che era la
principale fonte di preoccupazione, e noi verificheremo che questo
effettivamente sia stato fatto. Rimane da fare un po' il punto sui
lavori che ancora restano da effettuare sul rifacimento del
torrente interrotto, sullo scarico delle cunette di cui si parlava
prima. Il fatto di lavorare sul tratto inferiore risolve un po'
poco o nulla il problema che abbiamo evidenziato.
