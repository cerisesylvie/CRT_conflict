Classificazione
ATTIVITÀ CULTURALI
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1131 del 8 aprile 2015 - Resoconto
OGGETTO N. 1131/XIV - Interpellanza: "Esame in commissione
consiliare della tematica del sostegno alle attività delle
associazioni culturali".
Presidente -
Per l'illustrazione, chiede la parola il
Consigliere Guichardaz, ne ha facoltà.
Guichardaz (PD-SIN.VDA)
- Grazie Presidente.
Ci siamo interessati la volta scorsa di contributi a favore
degli studenti che frequentano l'università fuori Valle. Volevamo
sapere per quale motivo l'Assessorato dell'istruzione non aveva
ancora provveduto ad erogare gli aiuti sotto forma di borse di
studio e di assegni agli aventi diritto. Oggi riproponiamo la
stessa domanda, ma con riferimento ai contributi dovuti alle
compagnie teatrali. Intanto è bene sapere che esiste una legge
regionale, la 45 del 1997, intitolata: "Disposizioni a favore
dell'attività teatrale locale", che prevede l'erogazione di
contributi per il finanziamento delle attività delle compagnie
teatrali professionali e amatoriali - dice la legge -
"nell'ottica della più ampia attuazione del pluralismo culturale
e linguistico".
La legge regionale prevede che i contributi
vadano a beneficio di compagnie teatrali professionali - per quelle
amatoriali non mi dilungo visto che l'intervento è marginale - che
abbiano sede legale nella regione o in un paese francofono, con
almeno tre anni di attività in Valle. Due compagnie professionali
beneficiarie dei contributi hanno sede in Francia. È una legge che
mi permetto di dire è piuttosto macchinosa, una legge che lascia
ampio spazio di valutazione e di definizione dei criteri ad una
commissione di esperti scelti in massima parte dalla Regione
stessa, infatti la Commissione è composta dal Dirigente della
struttura Attività culturali e musicali, teatrali e artistiche, il
dottor Elmo Domaine, che ha anche funzioni di Presidente; da due
esperti in materia teatrale: i Signori Graziano Melano e
Jean-Pierre Wurtz - da notare che il Signor Melano è ormai un
habitué
, mi risulta che già nel lontano 2001 facesse parte
della Commissione -, entrambi questi Signori sono stati individuati
dallo stesso dottor Domaine a seguito di una procedura comparativa;
poi da un membro designato dall'Associazione generale dello
spettacolo Piemonte-Valle d'Aosta, l'AGIS, leggo che è ancora il
Signor Roberto Morano, dico: ancora, perché pure lui è nella
Commissione da qualche anno...peraltro, il Signor Graziano Melano,
il membro scelto dalla Regione, mi risulta sia anche Vicepresidente
vicario per l'attività teatrale dell'AGIS Piemonte-Valle d'Aosta;
infine, da un funzionario della struttura, sempre del dottor
Domaine, il Signor Raphaël Desaymonet. Per riassumere, Assessore,
quindi la Commissione è formata dal dottor Elmo Domaine, da due
componenti individuati dallo stesso Elmo Domaine, da un componente
nominato dall'AGIS Piemonte-Valle d'Aosta, di cui è Vicepresidente
vicario uno dei componenti individuati dal dottor Domaine, e da un
funzionario della struttura di cui è Dirigente il dottor
Domaine.
Dicevo che la legge regionale 45 del 1997 prevede che la
Commissione di cui ho detto faccia una valutazione anche della
coerenza e della qualità dell'attività teatrale svolta dalle
compagnie teatrali che beneficiano del contributo. Vi faccio notare
che la Commissione ha fissato dei sottocriteri, perché la legge
oltre ad essere molto macchinosa, manca anche di un regolamento
attuativo, quindi ha fissato dei sottocriteri per l'assegnazione di
queste risorse e ritenuto anche per il 2014 di valorizzare
soprattutto i risultati artistici raggiunti dalle singole compagnie
teatrali e della qualità delle loro produzioni. Questa valutazione,
in base alla suddetta delibera di Giunta, vale ben il 60 percento,
cioè la qualità artistica vale il 60 percento dei contributi,
mentre il 40 percento va a coprire i costi di personale, di
produzione, allestimento, circuitazione, gestione e l'utilizzo di
elementi locali, perché nella legge è prevista anche una
valutazione dell'utilizzo di persone residenti in Valle
d'Aosta.
Per tornare ai numeri, siccome la cifra impegnata per l'anno
2014 è di 170 mila, quasi 92 mila euro vengono assegnati dalla
Commissione sulla base di questa valutazione dei risultati
artistici e della qualità delle produzioni, mentre 61 mila, contro
i 92, vanno per i costi di personale, di produzione, circuitazione
e via dicendo. La delibera 1859 del 2014 assegna queste risorse
alle diverse compagnie valdostane e francesi sulla base dei criteri
che ho detto, ma non necessariamente, Assessore, tenendo conto del
rapporto 60/40 che hanno stabilito loro in delibera, cioè 60 per la
qualità artistica e 40 per le spese di funzionamento. Per farle un
esempio: la compagnia che ha diritto al contributo più elevato,
cioè 42 mila euro circa, percepisce 31.500 euro per la valutazione
artistica e 10.500 euro per tutto il resto, cioè il 74 percento del
contributo totale è assegnato sulla base di una valutazione
artistica soggettiva dei membri della Commissione; la seconda
compagnia percepisce 26.800 euro, di cui 18 mila di valutazione
artistica, il 67 percento; la terza il 65 percento di valutazione
artistica; la quarta il 62...fino all'ultima, che su 6.346 euro di
contributo totale non percepisce un euro sulla valutazione
artistica, quindi il rapporto 60/40 poi di fatto nella valutazione
complessiva non viene neppure rispettato. È interessante rilevare,
Assessore, che una delle due compagnie teatrali con sede in Francia
non ha nel 2014 punteggi per l'impiego di personale
artistico-tecnico valdostano, tanto che la Commissione auspica
nella sua
fiche
finale di valutazione che per il 2015 le
loro opere trovino la possibilità di essere presentate nei teatri
della Valle d'Aosta. Non so se significa che si auspica che queste
persone qua vengano in Valle d'Aosta, visto che prendono il
contributo, a degnarci almeno di una replica, ma questa compagnia
francese ha percepito su 12.721 euro 6.000 euro di valutazione
artistica, il 47 percento, mentre il 53 percento sulle spese di
funzionamento. Queste persone, questa compagnia cioè non
rappresenta in Valle d'Aosta, ma la maggior parte dei contributi li
prende per le spese di funzionamento. Noi paghiamo compagnie
teatrali con sede in Francia per fare attività in Irlanda e in
Francia, cosa quanto meno singolare, lasciatemelo dire, visto che
la legge regionale si intitola: "Disposizioni a favore
dell'attività teatrale locale".
Dopo aver fatto una doverosa panoramica della situazione -
panoramica che può tornare utile per inquadrare il problema -,
vengo un attimo all'interpellanza, prima di chiudere questa
premessa con alcune considerazioni di metodo che mi preme
evidenziare. L'interpellanza chiede sostanzialmente per quale
motivo non si è ancora provveduto ad erogare i suddetti contributi
e quando si ritiene di farlo; chiede di fornire un elenco
dettagliato dei contributi erogati negli ultimi cinque anni e di
quelli ancora da erogare; se vi sia la disponibilità, Assessore, di
affrontare in V Commissione il complesso tema del sostegno alle
associazioni ed enti che si occupano di sviluppo e diffusione della
cultura in Valle d'Aosta, non ci sono solo le compagnie teatrali,
ci sono i cori, le associazioni bandistiche e via dicendo.
Quest'ultima richiesta è finalizzata ad aprire un serio
ragionamento d'insieme sulla questione dei contributi alle attività
culturali, questione che, a nostro parere, richiede una visione
appunto di insieme considerato che spesso si ragiona a comparti
stagni, ragionamento d'insieme che con le contrazioni di bilancio
che stiamo affrontando non può più essere rimandato. Pensate che
solo su questo capitolo siamo passati dai 350.000 euro del 2011 ai
170.000 del 2014, nel 1997 era stata stanziata una cifra
corrispondente a 290.000 euro, oggi 170.000, quindi 20 anni fa si
valorizzava di più l'attività culturale e l'attività teatrale.
Dicevo che a conclusione mi preme fare alcune considerazioni di
metodo, che magari vengono utili per un futuro dibattito non solo
sui contributi alle compagnie teatrali, ma su tutte le politiche di
aiuto alla cultura che la Regione ha in essere e intende
intraprendere. Io non ho grossa dimestichezza con la materia
teatrale, ma mi permetto di fare alcune considerazioni di ordine
generale che potrebbero suscitare una qualche riflessione,
soprattutto oggi che le risorse sono poche e che vanno spese con il
massimo scrupolo. Intanto mi chiedo: come può una commissione
costituita da tempi immemorabili sempre dalle medesime persone,
alcuni sono lì da oltre un decennio, persone peraltro individuate
sempre dal medesimo Dirigente, dalla medesima struttura
dirigenziale, non essere condizionate dalle valutazioni pregresse
fatte da loro stesse. Questi facevano le stesse valutazioni
quindici anni fa, cioè come può un commissario assegnare fino al 75
percento del contributo - che ricordo è un contributo necessario
per la sopravvivenza di molte compagnie teatrali - sulla base di un
generico criterio di qualità artistica senza essere condizionato
dai giudizi da lui stesso espressi nei precedenti 10-15 anni. È
chiaro che non è che uno cambia la propria opinione sulla qualità
artistica siccome è un criterio soggettivo. Non sarebbe opportuno
stabilire che i commissari, compreso il Dirigente, che di fatto è
colui che sceglie i commissari, siano cambiati, ad esempio, ogni
triennio, Assessore? Anche solo per apportare idee e contributi
nuovi alla valutazione. Non sarebbe poi il caso - e qui vado a
concludere - di delimitare il contributo, vista la scarsità di
risorse, alle compagnie che esplicano la maggior parte della
propria attività in Valle d'Aosta? E a quelle che hanno sede in
Valle d'Aosta? Lo dico anche in un'ottica di riparto fiscale, per
evitare che si diano soldi a compagnie straniere che non producono
né lavoro, né introiti fiscali in Valle d'Aosta e soprattutto che
non mettono a disposizione il frutto del loro lavoro sul nostro
territorio, cioè che non lo rendono fruibile ai nostri
concittadini. Grazie.
Presidente
- Grazie. Ha chiesto la parola per la risposta
l'Assessore Rini, ne ha facoltà.
Rini (UV)
- Grazie Presidente.
Entrando subito nel merito dei quesiti da lei posti, collega,
per quanto riguarda il primo punto, ovvero le motivazioni per le
quali non si è ancora proceduto all'erogazione dei contributi: il
piano di riparto dei contributi 2014 a sostegno delle attività
teatrali locali è stato approvato con deliberazione di Giunta
regionale in data 30 dicembre 2014. Successivamente nel mese di
gennaio 2015 l'Assessorato, ovviamente per il tramite della sua
struttura Attività culturali, musicali, teatrali e artistiche, ha
richiesto all'Assessorato delle finanze la necessaria variazione di
cassa per la liquidazione degli acconti. Per legge, ricordo che
bisogna liquidare il 70 percento del contributo assegnato a titolo
di acconto e poi il restante 30 percento a saldo su presentazione
ovviamente del rendiconto puntuale. Disponibilità di cassa, dicevo,
che è stata concessa con deliberazione della Giunta regionale n.
336 in data 13 marzo 2015. Conseguentemente gli uffici competenti
dell'Assessorato dell'istruzione e cultura hanno richiesto
attraverso il programma finanziario dell'Amministrazione la
liquidazione dell'acconto e le comunico che in data 30 e 31 marzo
sono stati emessi i mandati di pagamento dall'Assessorato delle
finanze. L'Amministrazione quindi ha cercato di liquidare nel più
breve tempo possibile i contributi al settore teatrale e
l'Assessorato sta continuando - e questo glielo garantisco - ad
operare affinché si continui a sostenere, a credere e ad investire,
anche in un momento di difficoltà economica generale, nel settore
artistico, culturale, e ovviamente in tutti i soggetti che si
impegnano per la crescita culturale dei nostri concittadini.
Per quanto riguarda il secondo punto, collega, visto che mi
chiede le cifre puntuali, se lei è d'accordo, io le fornirei la
tabella con tutti i dati precisi in merito all'entità dei
contributi corrisposti a ciascuna associazione negli ultimi cinque
anni visto che è divisa per beneficiari e annualità. Va bene?
Gliela farò avere alla fine della risposta.
Per quanto riguarda la terza domanda:
"nel dettaglio i
contributi ancora da erogare, suddivisi per singolo "piano di
riparto" e soggetto"
, allora, dagli anni 2000 e 2014 resta
ancora da liquidare il saldo 2012 della Compagnia
Sinequanon
, in quanto non ha ancora presentato il rendiconto
dell'anno in questione; il saldo 2013 sempre della Compagnia
Sinequanon
, in quanto non ha ancora presentato il
rendiconto; il saldo 2013 della Compagnia
Teatro d'Aosta
, in
quanto l'istruttoria è attualmente in corso; tutti i saldi 2014
tranne quello della Compagnia amatoriale
Palinodie
,
Palinodie
, avendo già presentato il rendiconto 2014, ha
quindi ricevuto contestualmente sia l'acconto che il saldo per
l'anno 2014; l'acconto 2014 della Compagnia
Sinequanon
, la
liquidazione dell'acconto è stata sospesa in attesa che la
compagnia rendiconti le annualità che le ho sopracitato.
Infine,
"se vi sia l'intenzione di affrontare in
commissione..."
, io qui vorrei spendere invece due parole anche
per innanzitutto esprimerle l'apprezzamento anche per la
ricostruzione che ha fatto di un settore così importante, che si
colloca, come lei ha ben descritto, in una realtà più ampia, dove
bisogna avere veramente la capacità anche di guardare il settore,
davvero, in un'ottica più complessiva. Io confermo ovviamente la
massima disponibilità ad avere un incontro e soprattutto ad aprire
una riflessione seria anche in V Commissione. Mi permetto anche di
ricordare che da quest'estate abbiamo chiesto più volte e abbiamo
avuto più volte degli incontri con gli operatori, adesso parliamo
di questo singolo settore, ma anche di altri, ma restando sul
tema...con gli operatori proprio delle attività teatrali proprio
per fare un ragionamento, una riflessione profonda sull'attualità o
meno dell'impianto normativo vigente che abbiamo nella nostra
Regione. Abbiamo cercato anche di fare un'analisi comparata con
quelle che sono le altre normative vigenti, le altre leggi che
sostengono, che incentivano il settore in altre realtà limitrofe e
meno limitrofe alla nostra, magari con analogie anche di
territorio, di peculiarità, perché anche questo è importante, siamo
una Regione piccola...come riuscire a potenziare e sviluppare un
settore come questo. Devo dire che da parte degli operatori del
settore c'è la massima attenzione, la massima volontà anche di
provare a pensare se si può davvero modificare, perché le
osservazioni che lei ha fatto, collega, come possiamo non
condividerle? Ha posto delle criticità, delle suggestioni che sono
assolutamente accoglibili e condivisibili. Io quindi riconfermo in
questa sede la totale disponibilità ad essere audita in
Commissione, ma, oltre ad una mera audizione, ad intraprendere un
percorso e anche ad informare la Commissione in merito a quello che
è stato il percorso portato avanti dall'estate ad oggi proprio in
merito anche ad una possibile revisione della nostra normativa.
Come lei ha ricordato, peraltro, anche noi crediamo
profondamente che non si debba assolutamente ragionare in un
settore come questo per comparti stagni, ma si debba davvero
pensare, vista anche la ristrettezza di risorse, dove vogliamo
andare, come riuscire a localizzare...oltre all'elemento della
territorialità, che lei giustamente ha ricordato, che io condivido
essere il valore aggiunto, anche quello della qualità, del merito,
del messaggio e del risultato che vogliamo avere sul territorio da
questo tipo di attività. Grazie.
Presidente
- Grazie Assessore. Per la replica, ha chiesto
la parola il Consigliere Guichardaz, ne ha la facoltà.
Guichardaz (PD-SIN.VDA)
- Grazie, come al solito, per la
cortesia delle sue risposte e per la disponibilità che non ci fa
mai mancare. È importante poi anche tradurre questa disponibilità
comunque in fatti reali, quindi le chiedo, Assessore, siccome
adesso non c'è il Presidente Restano in aula, se si impegna lei ad
organizzare e a mettere in piedi questi confronti in V Commissione,
perché credo sia proprio importante procedere in questo senso.
Il finanziamento delle compagnie teatrali, che ricordo compagnie
teatrali così come altre entità che si occupano proprio di cultura,
quindi di diffondere la cultura nella popolazione...è un
finanziamento necessario alle compagnie teatrali, perché sono
proprio queste le entità che vivono se c'è l'intervento pubblico, è
sempre stato così, un tempo c'era il mecenatismo, perché? Perché le
sale sono pubbliche, perché le disponibilità sono disponibilità che
non possono non essere veicolate anche attraverso un intervento del
pubblico nelle scuole e via dicendo. È quindi necessario che il
pubblico, e quindi l'Amministrazione regionale in questo caso,
intervenga e sia sempre attenta affinché queste compagnie teatrali
- che, ricordo, comunque creano un indotto anche in termini di
lavoro, di disponibilità economica - non siano abbandonate a loro
stesse, quindi necessariamente poi devono limitare la propria
attività o addirittura chiudere. Qua parliamo di compagnie
professionali, quindi gente che fa questo per mestiere.
Ricordo che 170 mila euro, che è il contributo che noi
quest'anno eroghiamo, è il costo di un dirigente di basso livello
dell'USL o della Regione. Quando noi facciamo questi confronti, qua
parliamo di decine di compagnie, cioè di centinaia di persone che
gravitano intorno a questi contributi, pagate complessivamente come
oggi paghiamo un dirigente di medio, di basso livello dell'USL. Lo
posso dire perché più o meno il costo di 170 mila euro è il costo
medio di un medico, di un dirigente dell'Azienda sanitaria locale.
Anche questo, secondo me, deve farci riflettere, perché, quando
identifichiamo delle risorse, non abbiamo spesso la consapevolezza
di queste risorse, del valore che effettivamente hanno. Quando io
le dicevo che nel 1997 si stanziava il corrispondente di 290 mila
euro, beh, il 1997 era 20 anni fa. Nel frattempo è subentrato
l'euro, sono cambiate le situazioni economiche e sono aumentate
anche le compagnie che, facendo magari affidamento anche su questa
politica di incentivazione, hanno intrapreso dei percorsi, hanno
fatto degli investimenti, hanno formato delle persone. Credo che
sia quindi doveroso proseguire su questa strada, esistono delle
leggi regionali di Regioni che continuano ad avere un'attenzione
forte sull'aspetto della cultura e sull'incentivazione di questi
settori, le ricordo, per esempio, la Puglia, che ha una legge molto
avanzata per quanto riguarda la
Film Commission
, abbiamo
delle leggi molto avanzate per il sostegno delle compagnie
teatrali, ci potremmo ispirare a quelle realtà che pure sono delle
realtà che comunque hanno delle difficoltà in termini finanziari
forse anche superiori alle nostre, perché sono Regioni a statuto
ordinario da sempre vincolate a patti di stabilità molto più rigidi
dei nostri. Siccome Regioni come queste...che, tra l'altro, stanno
esplodendo come notorietà, come capacità anche di rappresentarsi
fuori dai propri confini regionali, anche proprio per la loro
capacità di incentivare la cultura, di incentivare le risorse
presenti nella regione...beh, queste credo che debbano essere prese
d'esempio e capendo che è possibile fronteggiare i problemi di
bilancio anche senza tagliare lì dove si pensa che sia superfluo
finanziare.
Rispetto poi alle questioni, approfitto di questi ultimi 30
secondi che le ho evidenziato, io, Assessore, la richiamo davvero
ad una riflessione: non è possibile che da 20 anni ci siano sempre
le stesse persone che valutano la qualità artistica di queste
compagnie teatrali. Non è possibile che queste persone cambino
testa negli anni a venire, per quanto possano avere la flessibilità
tipica degli artisti, dei critici o delle persone che hanno magari
anche una capacità di modificare il proprio pensiero, non è
possibile che queste persone possano modificare la propria
valutazione. Inseriamo nella legge o mettiamo una disposizione che
imponga il cambio anche del dirigente, il cambio radicale di
Commissione, in modo tale che ci siano anche delle idee diverse. Le
ricordo, tra l'altro, che la Commissione è quella che dà i
suggerimenti poi all'Assessore per l'attuazione del piano triennale
di sviluppo del settore. Oramai quindi sono anni che sono sempre le
stesse persone, che evidentemente danno all'Assessore sempre le
stesse indicazioni, perché non penso che negli anni abbiano
un'evoluzione di questo genere.
Riguardo poi ai soldi in Valle, c'è un principio di attinenza
della spesa, cioè noi paghiamo compagnie che hanno sede all'estero
per fare "robe" al di fuori del territorio valdostano, secondo me,
non è possibile, anche da un punto di vista proprio
contabile-finanziario, continuare a dare dei soldi a gente che non
produce nulla all'interno della regione e che poi magari paga le
tasse in Francia e si prende pure i contributi in Francia.
Presidente
- Grazie Consigliere Guichardaz. Prima di
passare al punto 12, chiederei per gentilezza agli uscieri di
consegnare la relazione che è stata depositata da parte del
Presidente della IV Commissione Isabellon in merito al disegno di
legge n. 51. Punto 12 all'ordine del giorno.
