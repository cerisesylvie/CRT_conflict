Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2944 del 21 settembre 2017 - Resoconto
OGGETTO N. 2944/XIV - Approvazione di risoluzione:
"Interventi per il recupero da parte della società SITRASB del
maggior compenso erogato ai componenti del collegio
sindacale".
Rosset (Presidente) -
Punto n. 23.02 dell'ordine del
giorno. Per l'illustrazione ha chiesto la parola il collega
Cognetta, ne ha facoltà.
Cognetta (M5S) -
Questa risoluzione prende l'avvio dalle
altre iniziative fatte in questo Consiglio regionale, l'ultima
all'inizio di questa seduta (un'interrogazione a risposta
immediata), nella quale chiedevo conto di quali erano state le
azioni di questo Governo rispetto ad una situazione che si è creata
all'interno della società SITRASB e in particolare al fatto che c'è
adesso un parere legale, che indica un eventuale maggior compenso
ricevuto dai sindaci di circa 7178 euro. Questo maggior compenso,
se è dovuto, dovrebbe, secondo il parere legale, essere restituito
alla società, che deve mettere in campo tutte le azioni possibili
per ricevere i soldi indietro ed eventualmente passare alla revoca
dell'incarico dei sindaci stessi. C'è stata una discussione nella
Conferenza dei Capigruppo, sono state proposte dalla maggioranza
delle modifiche, quindi leggo l'impegno modificato che ho già
presentato e firmato. L'impegno diventa: "a chiedere al Consiglio
d'amministrazione di mettere in campo ogni azione possibile, al
fine di far ritornare la differenza, qualora dovuta, nelle
disponibilità della società". Il punto n. 2: "a valutare, nel caso,
la revoca dell'incarico dei sindaci che hanno percepito l'indicato
maggior compenso". Cambia quindi leggermente rispetto a prima:
valutare sia il fatto che ci sia un indicato maggior compenso e,
nel caso ci fosse, a mettere in campo l'eventuale revoca
dell'incarico. Questo è quanto descritto in questa risoluzione.
Tutto ciò che riguarda il parere legale è stato girato ai colleghi
che hanno avuto modo già da ieri di poterlo leggere, quindi non c'è
da aggiungere altro.
Presidente -
Ci sono interventi? Da parte del Governo? Ha
chiesto la parola il Presidente della Regione, ne ha facoltà.
Marquis (AC-SA-PNV) -
Questa risoluzione consegue a delle
iniziative, che sono già state oggetto di discussione in Consiglio,
presentate dal collega Cognetta. È un argomento complesso, sul
quale il Presidente della società SITRASB ha richiesto un parere
legale, dal quale si evince che ci sarebbe stato un pagamento in
eccedenza di emolumenti al collegio sindacale. Il collegio
sindacale sta predisponendo e mettendo a disposizione le sue
controdeduzioni. Credo che questo sia un argomento che debba essere
esaminato e deliberato dal consiglio d'amministrazione, dopodiché,
quando il consiglio d'amministrazione avrà preso le sue
determinazioni ed eventualmente coinvolgerà i soci, ci sarà da
evidenziare la posizione dell'Ente Regione nella sua qualità di
azionista di maggioranza della società. Per quanto ci compete,
quindi riteniamo che al momento non ci siano le condizioni per
sapere se c'è o meno un maggior pagamento, quindi è giusto che
venga definita la questione e poi che si facciano tutte le
valutazioni del caso. Il "preso atto" è stato corretto da parte del
Cda, collega Cognetta?
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Non è un intervento, è solo per
rispondere alla domanda del Presidente. Penso di dover rispondere.
Non ho fatto nessuna modifica, l'ho lasciato generico così, ho
preferito lasciarlo generico.
Marquis (AC-SA-PNV) -
Allora vorrei solo leggere questo
passaggio, c'è scritto: "preso atto della risposta data in aula
all'interrogazione a risposta immediata dal Presidente Marquis con
la quale ha dichiarato che non è stata messa in atto alcuna azione
descritta nel parere legale", io posso dire che non è stata messa
in atto nessuna azione da parte del consiglio d'amministrazione,
non dall'azionista. Chiedo quindi che venga fatta questa modifica
perché diversamente cambia il contenuto della risoluzione.
Presidente -
Ha chiesto la parola il collega
Marguerettaz, ne ha facoltà.
Marguerettaz (UV) -
Rispetto a questa risoluzione, il
gruppo dell'Union Valdôtaine voterà contro, perché giustamente
questo è un procedimento incardinato all'interno della società, i
soci parlano all'interno dell'assemblea, quindi, quando ci saranno
tutte le varie determinazioni, ci sarà modo da parte dell'azionista
(quindi da parte della Regione) di partecipare all'assemblea e di
prendere tutte le determinazioni del caso. Anche perché se noi
dovessimo fare una valutazione, dovremmo prendere la commissione,
sentire il consiglio di amministrazione, sentire il collegio
sindacale per fare una valutazione a 360 gradi. Siccome io credo
opportuno parlare - e oggi è stato detto da più parti: "fuori la
politica dalle società" - nelle sedi opportune, quindi quando ci
sarà l'occasione e quando il consiglio d'amministrazione, piuttosto
che coloro che devono dare delle valutazioni interverranno, si
faranno le dovute valutazioni.
Io ne approfitto però, Presidente Marquis o collega Borrello,
per chiedervi se ci date qualche informazione rispetto alle notizie
stampa che abbiamo letto, ovvero che il Tunnel del Gran San
Bernardo è chiuso fino all'8 ottobre: lo dico perché questa cosa è
direi molto più interessante e molto più centrata per gli interessi
(senza togliere nulla alle iniziative) del Consiglio, perché voi
sapete che in questo momento la Svizzera è per noi un mercato molto
interessante. Noi abbiamo in questi fine settimana dei flussi molto
importanti di soggetti che vengono con una destinazione valdostana
per l'enogastronomia. Credo quindi che un aggiornamento sullo stato
della sicurezza del nostro tunnel, lo dico non solo come
appartenente a quella comunità... è un problema che ci preoccupa
non poco.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Il caso è stato più volte
evocato dal collega Cognetta, noi crediamo che qualora dovute delle
competenze assunte senza giustificativo, o non dovute, devono
essere comunque rese al di là poi degli effetti e delle
conseguenze.
A me sinceramente non è chiarissimo, adesso il collega
Marguerettaz ha evocato dei passaggi che probabilmente sono quelli
corretti, il Consiglio regionale che impegni la Giunta regionale ad
intervenire direttamente credo sia un procedimento che
effettivamente pone delle problematiche proprio di tipo operativo.
Noi ci asterremo su questa risoluzione proprio perché il
significato della risoluzione, quindi il dover chiedere conto alle
persone che vengono nominate, comunque in rappresentanza della
Regione di ciò che fanno e di eventuali irregolarità è dovuto. Poi
accogliamo le giuste considerazioni dei colleghi circa la
procedura. L'importante è che questo aspetto però venga definito
non appena possibile e che, se è dovuto qualcosa, ciò venga
restituito, al di là delle conseguenze poi eventualmente legate a
false dichiarazioni e altre cose, di cui purtroppo io non sono
tanto a conoscenza.
Presidente -
Ha chiesto la parola il collega Baccega, ne
ha facoltà.
Baccega (EPAV) -
Per dichiarazione di voto su questo
argomento. Un documento che vede emendamenti, contro emendamenti,
richieste del Presidente di emendamenti, mi pare che ci sia una
sonora confusione rispetto a questi passaggi. Mi sembra invece più
interessante sapere - come ha detto il collega Marguerettaz - che
cos'è successo oggi e perché il Tunnel del Gran San Bernardo è
chiuso. Forse è un po' più di sostanza rispetto a diatribe di
questo tipo. Ho sentito parlare in altri interventi, rispetto a
questa cosa, di rapporti di fiducia tra socio e collegio dei
revisori dei conti, collegio sindacale. Non ci deve essere un
rapporto fiduciario, il collegio sindacale - come ho avuto modo di
dire alla Conferenza dei Capigruppo - è un organo tecnico, un
organo che deve tutelare la contabilità e gli atti e, da questo
punto di vista, non ci deve essere rapporto fiduciario, devono fare
i tecnici, devono tutelare la società e devono tutelare i terzi:
questo è il percorso. Per questo motivo noi sicuramente non
voteremo a favore di questo provvedimento, ma voteremo contro.
Presidente -
Ha chiesto la parola l'Assessore Borrello,
ne ha facoltà.
Borrello (AC-SA-PNV) -
Visto che giustamente il collega
Marguerettaz chiedeva informazioni, approfitto per dare due notizie
in merito allo stato della chiusura del Traforo del Gran San
Bernardo rispetto alle comunicazioni che ci sono state fornite
dalla società. Ci sono delle problematiche, dal punto di vista
strutturale, all'interno della galleria che devono essere
verificate dall'azienda stessa e nel corso della giornata di oggi,
ma presumibilmente domani si capirà l'entità delle problematiche
all'interno della stessa. Parallelamente sono stati attivati tutti
i percorsi legati alla comunicazione in virtù del fatto che, come
ben sapete, il Tunnel del Gran San Bernardo è una via di
comunicazione internazionale per quanto riguarda l'attivazione
rispetto agli organi di Protezione civile.
Presidente -
Ha chiesto la parola il collega
Marguerettaz, ne ha facoltà.
Marguerettaz (UV) -
Cerco di dare una mano all'Assessore
Borrello visto che mi pare che non abbia grandi informazioni.
Siccome c'è anche tanta gente che ci segue, sembrerebbe che il
problema sia quello delle plafoniere. Abbiamo avuto quindi delle
plafoniere che sono cadute e probabilmente un controsoffitto,
quindi credo che il problema sia un problema di controllo che deve
essere fatto. Ora, io sono preoccupato per il fatto che, per un
controllo di questo genere, ci sia una chiusura paventata fino
all'8 ottobre, quindi quasi 20 giorni. Ora, io inviterei sì
l'azionista ad intervenire e guardare con attenzione. Se questo
fosse il problema, se è possibile farlo con delle chiusure, con
delle attività che non chiudano totalmente, però sono delle
informazioni che io faccio a titolo di contributo. La chiusura
totale per la Valle d'Aosta è un grosso danno.
Presidente -
Torniamo all'argomento? Ha chiesto la parola
il collega Cognetta, ne ha facoltà.
Cognetta (M5S) -
È difficile, comunque pare che abbiamo
trovato una sistemazione. Nell'ultimo punto dell'introduzione, nel
"preso atto della risposta data in aula all'interrogazione a
risposta immediata dal Presidente Marquis" finisce lì e non
prosegue. La frase finisce a "
Marquis
". L'ho già mandato
per...
Presidente -
Ci sono altri interventi? Non ci sono altri
interventi, metto in votazione il punto n. 23.02, emendato come
testé dichiarato. Dichiaro aperta la votazione. La votazione è
chiusa.
Presenti: 34
Votanti           
: 31
Favorevoli: 19
Contrari: 12
Astenuti: 3 (Contoz, Cretier, Guichardaz)
Il Consiglio approva.
