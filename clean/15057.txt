Classificazione
TRASPORTI E VIABILITÀ
Aeroporti


Resoconto integrale del dibattito dell'aula
Oggetto del Consiglio n. 1540 del 27 settembre 1995 - Resoconto
SEDUTA POMERIDIANA DEL 27 SETTEMBRE 1995
OGGETTO N. 1540/X Stato di attuazione delle procedure per
l'assegnazione del 3° livello all'aeroporto regionale.
(Interpellanza)
Interpellanza Sottolineata l'estrema importanza che potrebbe
avere nella nostra Regione un'aereoporto di 3° livello;
Appreso che l'amministrazione Regionale è in possesso degli
elaborati progettuali per le modifiche necessarie all'uopo;
Rilevato altresì che a febbraio del 1996 scadrà la convenzione
tra l'Amministrazione Regionale e la Società Air Vallée;
il sottoscritto Consigliere regionale
Interpella
la Giunta Regionale per sapere:
1) a quale punto si è giunti con l'iter atto ad ottenere il
traffico commerciale;
2) se la Giunta ha esaminato i progetti e intende procedere con
gli appalti necessari al raggiungimento del 3° livello;
4) quali costi e quali tempi si stimano necessari;
5) quale giudizio esprime la Giunta sull'attuale convenzione con
l'Air Vallée e come intende procedere alla scadenza della
medesima.
F.to: Collé
Presidente La parola al Consigliere Collé.
Collé (PpVA) Ho presentato questa interpellanza per sapere qual
è la posizione della Giunta e dell'assessorato in merito
all'aeroporto regionale e cioè intendo capire se c'è la volontà di
avere un vero e proprio aeroporto regionale che consenta di fare
voli di linea. Di questo problema se ne è parlato in passato a
sufficienza, mi pare di aver appreso che l'obbiettivo finale fosse
questo e credo che se in tempi passati sono stati dati degli
incarichi per realizzare tutto ciò che è necessario affinché
l'aeroporto di Aosta diventi di terzo livello e proprio perché si
intendeva raggiungere questo obbiettivo. Mi pareva giusto sentire
dall'Assessore quali erano le intenzioni da parte della Giunta.
Io credo che questa sia un'opportunità interessante per la Valle
d'Aosta, credo che si dovrebbe perseguire questa iniziativa per un
aspetto turistico di questa regione; credo che se avessimo
l'opportunità di avere un aeroporto dove è possibile fare voli di
linea, dove è possibile avere dei voli charter, penso al Casinò, ai
nostri paesi turistici, sarebbe una cosa interessante. Chiedo
quindi all'Assessore a quale punto si è giunti nell'iter per
ottenere il traffico commerciale, questo è il primo passaggio; mi
risulta che ci sia già un o.k. da parte del ministero e penso ci
voglia ancora un parere definitivo da parte di Civilavia.
Chiedo anche alla Giunta se ha esaminato, mi risulta che sia già
in possesso di alcuni progetti, dei progetti e se sono già stati
guardati dall'Assessore, se è già stato espresso un parere e a che
punto siamo con questi progetti. naturalmente è importante sapere,
se ci sono già, quali possono essere i costi e i tempi stimati
necessari per il raggiungimento di questo obbiettivo. Poi per
quanto riguarda la convenzione con Air Vallée volevo sapere se
l'Assessore poteva esprimere un giudizio su questa convenzione e
come intende comportarsi alla scadenza della stessa nel febbraio
prossimo e quindi se i risultati di questi anni sono positivi e
come intende muoversi.
C'è un ulteriore problema legato alla radio assistenza anche qui
necessario per il raggiungimento del terzo livello, credo che vi
siano due possibilità che gli organi di Stato competenti hanno dato
alla Regione e sono due modi diversi per applicare la radio
assistenza: uno mi risulta essere immediatamente applicabile con
certi costi rilevanti, uno, più futuribile, a costi minori ma che
non ha l'omologazione; anche qui volevo sapere se l'Assessore ha
già riflettuto su questo e quindi l'interpellanza vuole avere un
prospetto generale per capire più esattamente qual è la volontà
politica su questo aspetto e in che modo e in che tempi intendono
perseguirla l'assessorato e i suoi tecnici.
Presidente La parola all'Assessore all'ambiente, territorio e
trasporti, Riccarand.
Riccarand (VA) L'argomento è complesso e rilevante e cercherò di
dare risposta ai vari punti dell'interpellanza. L'aeroporto di
Aosta è attualmente aperto solo al traffico turistico, per un
passaggio di livello e l'apertura al traffico commerciale occorrono
alcune condizioni, in particolare ne elenco tre: una gestione
stabile dell'aeroporto da parte di una società ben individuata, in
secondo luogo il rilascio da parte dell'azienda all'assistenza al
volo, l'Anav, di una concessione al gestore per il servizio di
assistenza al volo, il servizio di torre, il servizio Apis e in
terzo luogo porre a terra un adeguato servizio anti incendio e di
assistenza sanitaria. Queste sono le tre condizioni fondamentali
per l'apertura al traffico commerciale dell'aeroporto.
Per quanto riguarda i primi due requisiti, essi sono già stati
raggiunti nel senso che con la deliberazione fatta alla fine del
1993 e con la convenzione quinquennale fra Regione e Air Vallée
abbiamo dato una prospettiva stabile alla gestione dell'aeroporto e
abbiamo assolto al primo requisito nel senso che dal 1994 al 1998
c'è una garanzia di gestione continuativa dell'aeroporto; con la
recente deliberazione dell'Anav, ottobre 1995, è stata data la
concessione all'Air Vallée per il servizio di torre e
all'assistenza. Ora l'Air Vallée deve mettere a posto i sistemi di
assistenza a terra e di emergenza sanitaria dopodiché è possibile,
senza ulteriori investimenti, ottenere l'apertura al traffico
commerciale, quindi questa possibilità è ormai vicina, questione di
pochi mesi.
L'apertura al traffico commerciale consentirà all'aeroporto di
svolgere maggiore attività, essenzialmente attività turistica
dell'aereo club e poi si fa un'attività di aerotaxi e inoltre si
potrà fare attività aperta al pubblico, voli charter e servizi di
linea con carattere stagionale perché esistono altri problemi per
avere una linea tutto l'anno. Nei prossimi mesi è possibile
l'apertura al traffico commerciale, voli charter e anche servizi di
linea stagionali. Per andare a regime e realizzare un aeroporto
funzionante tutto l'anno e in qualsiasi condizioni di tempo ci sono
altri interventi: l'allungamento della pista a 1500 metri,
l'illuminazione della pista, la costruzione di un aerostazione e
l'installazione di radio assistenza per decolli e atterraggi col
volo strumentale. Per tutte queste opere, a parte la radio
assistenza, ci sono già i progetti esecutivi e si è già avviata, è
stata fatta una riunione, con i comuni di St.Christophe e di Quart
una concertazione sulle problematiche urbanistiche nel senso che
sono necessarie varianti urbanistiche che si faranno con la
procedura accelerata.
La realizzazione completa delle opere di potenziamento
dell'aeroporto richiederà circa tre anni con un investimento
regionale di circa 20 mld.. Si tratta di interventi notevoli,
quindi, riassumendo: il livello commerciale è possibile fra pochi
mesi e senza nessun investimento, il potenziamento definitivo con
regolari servizi di linea richiederà tempi più lunghi legati al
problema della radio assistenza per cui esiste una scelta delicata
da fare sul tipo di sistema strumentale perché l'orografia della
Valle non consente di utilizzare il sistema tradizionale se non con
un'apparecchiatura complessa e costosa e quindi è interessante
orientarsi verso un sistema satellitare che costa poco in termini
di installazione e di manutenzione ma esso non è ancora certificato
e quindi richiederà un processo graduale di avvicinamento.
Va detto che la convenzione fra Regione e Air Vallée contiene
già un meccanismo di incentivazione o di penalizzazione della
società a seconda che si raggiunga o meno una serie di obbiettivi
che sono l'apertura al traffico commerciale e dei collegamenti più
regolari fra Aosta e Roma; la convenzione 1994-1998 prevede infatti
che ci sarà un incremento di contributo se si ottiene l'obbiettivo
entro un certo tempo e una penalizzazione se non lo si ottiene.
Altra cosa è la convenzione Regione-Air Vallée sull'utilizzo
dell'aeromobile, si tratta del contratto per l'aereo che scade nel
1996 ma è un'altra materia e non è attinente a questo e
richiederebbe una serie di considerazioni che mi pare esulino dal
discorso della convenzione. Per quanto riguarda il potenziamento
dell'aeroporto credo che alcuni risultati sono stati ottenuti, nei
prossimi mesi ci sarà questo passaggio di livello, stanno
procedendo tutti quegli interventi complessi ma di cui esistono già
i progetti, esistono già in gran parte i finanziamenti su bilancio
di previsione e si sono avviate le concertazioni urbanistiche per
realizzare l'obbiettivo che richiederà un arco di tempo di circa
tre anni.
Presidente La parola al Consigliere Collé.
Collé (PpVA) Sono soddisfatto per una parte di illustrazione
fatta dall'Assessore, mi auguro che al più presto sia risolto il
problema riguardo al servizio anti incendio, so che l'Air Vallée si
sta muovendo, credo che abbia già avuto dei contatti col personale
volontario dei vigili del fuoco anche se credo che sarà difficile
fare una convenzione con il corpo volontario poiché mi pare
difficile pensare ad un servizio volontario fatto 365 giorni
all'anno.
Comunque l'Assessore ci ha detto che le cose si stanno muovendo,
staremo attenti nel vedere come si evolve la cosa soprattutto per
vedere i risultati del primo passo, cioè del traffico commerciale.
Mi è stato detto che 15 giorni fa è stata fatta una riunione coi
comuni di St.Christophe e Quart, avevo sentito dire ma nell'estate
ci sarebbero stati alcuni problemi con uno dei due comuni per
alcune varianti al piano regolatore ma credo che sia stato risolto.
Invece sulla convenzione volevo proprio sapere dall'Assessore cosa
pensava della gestione dell'aereo e come intende comportarsi ma non
ha ritenuto opportuno parlarne, eventualmente vedrà di riproporre
un'interpellanza esclusivamente sulla gestione dell'aereo e
rapporti Regione-Air Vallée per questa questione.
