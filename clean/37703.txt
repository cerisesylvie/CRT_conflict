Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1393 del 29 luglio 2015 - Resoconto
OGGETTO N. 1393/XIV - Interpellanza: "Iniziative per la
stabilizzazione degli operatori socio-sanitari".
Presidente
- Per l'illustrazione, chiede la parola il
Consigliere Viérin, ne ha la facoltà.
Viérin L. (UVP)
- Merci, Monsieur le Président.
Per un caso ci sono una serie di iniziative, che non volutamente
sono in serie, ma che riguardano il settore socio-sanitario.
Quest'iniziativa parte da una considerazione che, tra l'altro,
viene ripresa da quest'integrazione di programma di legislatura, di
questo nuovo programma, che in pratica attraverso un'integrazione
va a modificare il programma revisionato l'anno scorso con il
rimpasto di Giunta.
Uno dei temi che viene previsto e che viene citato nelle due
paginette che rappresenteranno verosimilmente l'azione dei prossimi
tre anni...e questo a far risaltare che ad essere ottimisti sarebbe
già interessante che queste due paginette fossero applicate...uno
dei temi che viene in qualche modo esplicitato è il tema del
lavoro. Di lavoro si è parlato tanto in quest'aula, in questi anni
e tantissimi degli eletti si sono detti paladini del lavoro e
soprattutto di una regola che dovrebbe essere una regola di
costituzionalità anche, di garantire il lavoro in modo non
precario, ma in modo, se possibile, di prospettiva per il maggior
numero possibile di persone. In un Paese, in una Regione come la
nostra, come la Valle d'Aosta, dove negli ultimi anni i tassi di
disoccupazione sono aumentati, a fronte di quest'aumento poche sono
state le azioni di riduzione del precariato, anzi ci sono state
norme e disposizioni, scelte politiche che hanno soprattutto avuto
l'obiettivo e l'intento di intervenire per eliminare una certa
parte di lavori, che, dal punto di vista sociale, avevano anche una
rilevanza: penso non solo all'ambito forestale, ma anche in ambito
socio-sanitario, questo è stato un argomento
à la une
.
Allora, la nostra iniziativa si riferisce alla vicenda del
concorso da OSS, è chiaro che i tempi di presentazione spesso poi
superano le azioni amministrative, ma chiediamo attraverso
quest'iniziativa semplicemente quale sia l'intenzione...quale sia
stata e quale sarà l'intenzione dell'Amministrazione in merito al
rinnovo dei contratti di coloro che hanno superato l'ultimo esame,
concorso da OSS. Ci sono stati dei rinnovi in passato e volevamo
semplicemente sapere ad oggi qual è la situazione, soprattutto in
prospettiva quale sia l'idea dell'Amministrazione. Grazie.
Presidente
- Per la risposta, ha chiesto la parola
l'Assessore Fosson, ne ha la facoltà.
Fosson (UV) -
Sì, molto volentieri, grazie.
Certo, io ho espresso diverse volte come l'intenzione
dell'amministrazione sanitaria sia la stabilizzazione del
precariato e questo per un motivo ovvio, nel senso che, quando c'è
un precariato formato da maestranze già in servizio, con una
professionalità acquisita da anni, per la stessa Azienda è una
necessità di assumerlo in modo stabile. Certo, che i vincoli della
finanziaria non aiutano perché pongono dei paletti. Comunque, per
quanto ha chiesto lei, con deliberazione del Direttore generale del
24 settembre 2013 sono stati approvati gli atti e i lavori della
commissione incaricata di provvedere all'espletamento delle prove e
alla formazione di una graduatoria, che prevedeva l'assunzione a
tempo indeterminato di 22 operatori socio-sanitari, personale
tecnico, categoria B, livello economico BS. La suddetta graduatoria
era concorsuale e prevedeva 58 candidati idonei e questa
graduatoria scadrà il 23 settembre del 2016, quindi 21 sono stati
assunti subito e gli altri restanti 58 avranno la possibilità di
entrare in modo stabile entro il 23 settembre 2016. Questa
graduatoria però è già stata utilizzata, ai sensi della vigente
normativa e nel rispetto delle leggi, per l'assunzione a tempo
indeterminato di complessivi 28 operatori socio-sanitari: 21
previsti dal bando più sette perché nel frattempo l'azienda ha
potuto sostituire il personale andato in pensione o licenziatosi.
Ricapitolando: oltre all'assunzione a tempo indeterminato di 21
OSS, come previsto dal bando iniziale, al momento altre sette unità
sono state stabilizzate definitivamente a tempo indeterminato.
Inoltre, da quanto disposto dall'articolo 36, del decreto n. 165, è
stata utilizzata la graduatoria anche per l'assunzione a tempo
determinato di 23 operatori socio-sanitari. Sette candidati hanno
rinunciato per motivi personali perché probabilmente avevano un
incarico a tempo indeterminato in altre sedi. Allo stato attuale i
contratti di lavoro a tempo determinato sono stati prorogati con
deliberazione del Direttore generale fino alla data del 31 dicembre
2015 e, fermo restando i limiti assunzionali di spesa del
personale, che saranno stabiliti dall'Amministrazione regionale in
sede di assegnazione delle indicazioni per la definizione del nuovo
accordo di programma e della dotazione del bilancio preventivo, la
graduatoria sarà ancora valida fino al 30 settembre del 2016.
"Se sia intenzione stabilizzare questi lavoratori"
:
attualmente il nostro quadro normativo in tema di spesa del
personale è composto dal comma 7 dell'articolo 22 della legge
regionale 19 dicembre 2014, n. 13 e dalla deliberazione regionale
n. 240 del 20 febbraio 2015, con cui sono state date indicazioni
specifiche all'USL. Per quanto riguarda la sostituzione di
personale a tempo indeterminato, stabilizzando quelle 21 a tempo
determinato, il profilo per le OSS prevede l'assunzione al 25
percento, cioè ogni quattro cessazioni ci sarà la possibilità di
assumere una OSS. Alla fine volevo solo significare che nel 2013 i
"somministrati" OSS, quelli che erano assunti con contratto
interinale erano 91. In questo momento sono 47 a testimoniare il
processo di stabilizzazione avvenuto. Quindi 28 sono già a tempo
indeterminato e per gli altri 21 che sono a tempo determinato c'è
la possibilità di una stabilizzazione fino a settembre del 2016
fermo restando la percentuale del 25 percento, dopodiché
chiaramente, vista la necessità comunque di avere delle OSS, sarà
poi necessario fare altri corsi OSS e nuovi concorsi per prevedere
delle ulteriori graduatorie.
Presidente
- Per la replica, chiede la parola il
Consigliere Laurent Viérin, ne ha la facoltà.
Viérin L. (UVP)
- Merci Président.
Due considerazioni: intanto per sottolineare che noi crediamo
che, nel momento in cui l'Amministrazione attraverso i suoi organi,
che sia direttamente con il Governo o attraverso l'azienda,
bandisce un concorso e ipotizza un numero di assunzioni a tempo
indeterminato, è chiaro che queste devono essere calibrate in base
al fabbisogno fin dall'inizio, perché oggi ci troviamo in una
situazione dove 21 erano quelli iniziali ipotizzati come a tempo
indeterminato, 28 sono stati stabilizzati. Il vero problema man
mano che la graduatoria si avvicina alla data di scadenza sarà
questa quota che impedisce all'Amministrazione di fare un rinnovo
successivo al secondo, per capirci, in base non solo alla normativa
nazionale, ma anche a disposizioni europee, che sanciscono in base
ai ricorsi che sono stati fatti in qualsiasi tipo di settore...un
rischio di assunzione coatta da parte dell'Amministrazione...il
risarcimento. Allora di questi 28, a fronte dei 23 a tempo
determinato che hanno accettato e quei 7 invece che hanno
rinunciato...di questi 23 dividendo per 4 la quota di sostituzione
è chiaro che non tutti da qua a settembre 2016...a meno che non ci
siano esodi e pensionamenti simulati massicci, si troveranno
davanti ad una situazione che sarà quella o di rifare un
concorso...a meno che non ci sia una proroga della graduatoria che
lei non ha contemplato nelle sue considerazioni. Questo per dire
che c'è soddisfazione per i 28 che sono stati stabilizzati, rimane
aperto il problema a fronte di una necessità, perché se voi dite:
"abbiamo bisogno di 23 persone a tempo determinato", significa che
queste persone sono necessarie, soprattutto in un settore
socio-sanitario come questo, che non solo non è in calo, ma è in
espansione, quindi si può simulare che perlomeno le esigenze
rimarranno queste.
Allora, noi diciamo che ciò che vorremmo da parte
dell'Amministrazione spesso è riuscire a fare collimare quelle che
sono le esigenze reali con le illusioni che si fanno sperare alle
persone, perché poi le persone alla fine si preoccupano
semplicemente per loro futuro, non è che vogliono chissà che cosa.
Hanno passato un concorso, si sono classificate sicuramente non nei
primi 21 che erano destinati, neanche nei 28 che poi sono stati
ampliati con uno sforzo da parte dell'Amministrazione, ma si
posizionano in quel limbo che poi è quello che crea spesso un
precariato, magari anche non voluto.
Ora, noi torneremo su quest'argomento, sapendo che la data è
quella del settembre 2016, perché a quella data, se non si è
ricompresi in quella quota degli uno ogni quattro che si va in
pensione per dare la possibilità a questi di essere assunti a tempo
indeterminato, ci saranno delle persone, che dopo anni di
graduatoria e di esperienza e di professionalità maturata in campo,
dovranno essere collocate a riposo, con una nuova graduatoria di
persone nuove o comunque gli stessi che potranno ripartecipare ad
una selezione in modo un po' paradossale. Pur apprezzando una parte
di tentativo di stabilizzazione, quindi noi quello che vorremmo e
su cui noi chiederemmo che ci sia una riflessione aperta un po' per
tutti i settori...e che si dia un po' in controtendenza rispetto a
ciò che avviene in Italia da decenni...è che ci sia una certezza in
ambito lavorativo e in ambito di prospettiva, soprattutto quando è
l'amministrazione pubblica che agisce direttamente. Noi non
possiamo sempre essere responsabili su un'azienda privata, su
fattori, dinamiche di mercato in generale, ma almeno per quello che
è il settore pubblico, se l'Amministrazione bandisce una selezione,
sa che quelli saranno assunti, sugli altri, ecco, che ci sia
un'attenzione particolare affinché non ci siano persone che magari
in età non più giovane sono collocate coattamente a riposo in un
settore dove hanno maturato un'esperienza, che è anche fondamentale
per l'Amministrazione stessa.
La questione oggi, su cui noi torneremo, quindi era
semplicemente quella di solleticare, di sollecitare di nuovo
l'Assessore competente e, attraverso l'Assessorato e il Governo,
l'azienda affinché, soprattutto nei meandri di quello che è il
settore socio-sanitario, si riesca in qualche sorta ad andare a
dare una prospettiva certa a queste persone, che effettivamente per
noi sono delle grandi risorse per l'Amministrazione. Grazie.
Presidente
- Grazie. Punto 24 all'ordine del giorno.
