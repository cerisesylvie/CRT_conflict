Classificazione
AMBIENTE
Stoccaggio e smaltimento rifiuti



Oggetto del Consiglio n. 2789 del 28 settembre 2023 - Resoconto
OGGETTO N. 2789/XVI - Interpellanza: "Procedure relative alla
richiesta di rinnovo dell'autorizzazione alla gestione della
discarica di Pompiod".
Bertin (Presidente) -
Punto n. 47 all'ordine del giorno.
Ha chiesto la parola la consigliera Erika Guichardaz, ne ha
facoltà.
Guichardaz E. (PCP) -
Il testo e il dibattito avvenuto
nel Consiglio regionale di mercoledì 27 aprile 2022 sulla legge che
aggiorna il piano regionale di gestione dei rifiuti per il
quinquennio 2022-2026... ha concentrato gran parte della
discussione sulle due discariche quelle di Pompiod e di Chalamy e
sulle discariche per inerti.
Su questi temi poi sono uscite diverse delibere: una prima
delibera del 22 agosto 2022 dove veniva assegnato all'Agenzia
regionale per la Protezione dell'Ambiente in Valle d'Aosta
(l'ARPA), l'attività di predisposizione di un documento di analisi
per la riorganizzazione delle discariche per inerti.
Successivamente, con una delibera dell'11 aprile del 2023, vi è
stata una nuova delibera per prorogare i termini rispetto a
quest'attività di predisposizione di questo documento di analisi,
stabilendo in questo caso la scadenza del 30 giugno 2023.
Vi sono poi state altre due delibere del 17 ottobre 2022 in cui
si parlava di riqualificazione delle aree e, per quello che
riguarda Pompiod, si diceva che, in accordo con i Comuni di
Aymavilles e Jovençan erano stati fatti i preliminari
approfondimenti tecnici e giuridici che riguardavano i profili
urbanistici, ambientali e paesaggistici, oltre che le modalità e le
condizioni per addivenire in questo caso a ottenere la
disponibilità dell'area, alla riqualificazione e per affidarne la
successiva gestione. In questo caso la struttura regionale
competente in materia di rifiuti e attività estrattive è stata
incaricata di procedere a questi preliminari approfondimenti circa
la possibilità di sviluppare un'azione congiunta con i Comuni di
Aymavilles e di Jovençan avente a oggetto un'iniziativa a regia
pubblica con finalità ultima la riqualificazione di cui abbiamo
parlato e l'utilizzo a scopo pubblico dell'area di Pompiod per un
utilizzo in chiave di sviluppo sociale, culturale e turistico del
territorio delle località attestate nella media Valle, con un uso
maggiormente rispettoso delle produzioni agricole circostanti
stabilendo che gli esiti dell'approfondimento fossero sottoposti
all'esame della Giunta entro cinque mesi dalle valutazioni di
competenza. In questo caso la scadenza era prevista per il 17 marzo
2023. In data 5 aprile il nostro gruppo aveva chiesto chiarimenti e
lo stato dell'arte di questi approfondimenti e in quel caso
l'assessore Sapinet riferiva rispetto allo stato dell'arte e
riferiva anche sulla richiesta di rinnovo rispetto alla discarica
di Pompiod inoltrata dalla società Ulisse S.r.l..
In data 11 agosto, facendo seguito a quest'istanza di cui
abbiamo parlato, quindi a questa richiesta di rinnovo,
l'Amministrazione regionale ha dato comunicazione di avvio del
procedimento amministrativo, nonché ha convocato la riunione
istruttoria della Conferenza dei servizi prevista proprio dalla
legge 152/2006, che era prevista per il 13 settembre 2023.
Quello che noi chiediamo all'Assessore è: "se i preliminari
accertamenti di cui abbiamo parlato, quelli che scadevano il 30
giugno e quelli che scadevano il 17 marzo, sono avvenuti e con
quali esiti; a che punto sia il documento di analisi previsto
rispetto all'incarico dato ad ARPA, gli esiti dell'istruttoria
della Conferenza dei servizi che è avvenuta il 13 settembre, i
soggetti che sono stati coinvolti in questa Conferenza e quali
siano le procedure che si intendono avviare rispetto alla richiesta
di rinnovo e in particolare rispetto alle autorizzazioni e gli
adempimenti riferiti al nuovo piano rifiuti e alle risultanze delle
memorie del PM".
Presidente -
Risponde l'assessore Sapinet.
Sapinet (UV) -
Grazie collega. Sul primo quesito, gli
approfondimenti, di cui alla delibera di Giunta regionale 1224 del
17 ottobre 2022, non sono ancora conclusi ma possiamo dire che le
attività fin qui svolte non hanno evidenziato la presenza di
aspetti tecnici ostativi nei confronti dell'iniziativa proposta
dalle Amministrazioni comunali di Aymavilles e Jovençan; ovviamente
si lavora al fine di avere al più presto il termine di questi
approfondimenti.
Per quanto concerne il secondo quesito relativo a che punto sia
il documento di analisi per la riorganizzazione delle discariche
affidato ad ARPA, sicuramente è con piacere che aggiorno su un
intenso confronto e lavoro di condivisione che abbiamo avuto in
questi mesi che ha visto coinvolti, oltre al sottoscritto, gli
uffici del Dipartimento, gli Enti locali, principalmente attraverso
i Presidenti delle
Unités
, un lavoro importante che è
attualmente in corso.
In sintesi, come sappiamo, ARPA ha realizzato un primo documento
di orientamento che immagino lei conosca; un documento a supporto
delle decisioni che il CELVA riterrà di assumere in merito alla
riorganizzazione delle discariche comunali prefigurato dal nuovo
piano rifiuti; un percorso che vede gli Enti locali come
protagonisti ma che ovviamente vede l'Amministrazione regionale al
loro fianco in un ruolo di coordinamento, che possa facilitare
l'individuazione del percorso che già c'è.
Ricordo infatti che tale azione è di competenza degli Enti
locali rispetto alla quale l'Amministrazione regionale vuole
un'azione di supporto laddove richiesta.
Formalmente allo stato attuale l'Amministrazione regionale e
l'ARPA non dispongono ancora di un riscontro complessivo organico
trasmesso dal CELVA. La redazione del documento finale di analisi
per la riorganizzazione delle discariche di inerti, ovvero la
cosiddetta "fase 2", è sospesa in attesa di acquisire l'insieme
delle decisioni che gli Enti locali devono assumere in merito agli
scenari prospettati di riorganizzazione dei siti di discarica
delineati nel documento di fase 1, decisioni che noi stiamo per un
certo verso sollecitando ma con i quali ci stiamo confrontando,
infatti in questi mesi, come dicevo, si sono susseguiti gli
incontri di momenti di confronto con gli Enti locali. Proprio in
questi giorni stanno pervenendo i riscontri di tutte le otto
Unités
coinvolte ai quali farà seguito un confronto sui
contenuti degli stessi al fine di procedere a breve alla fase 2,
incontro che servirà a pianificare, di concerto con gli Enti
locali, il futuro delle discariche inerti, un percorso complesso ma
che stiamo affrontando con determinazione e con responsabilità.
Il quesito n. 3, gli esiti della riunione, ricorda che Ulisse
2007 S.r.l. aveva presentato istanza di rinnovo dell'autorizzazione
alla gestione della discarica di Pompiod in data 27 febbraio 2020.
La Regione aveva dato comunicazione di avvio del procedimento
amministrativo di rinnovo in data 27 marzo 2020; successivamente la
Regione in data 1° settembre 2020 aveva dato comunicazione di
sospensione del procedimento amministrativo di rinnovo in attesa
della definizione della vicenda giudiziaria.
Conclusa la vicenda giudiziaria, ai fini del riavvio del
procedimento amministrativo di rinnovo, la Regione a più riprese ha
chiesto all'impresa Ulisse 2007 S.r.l. di trasmettere tutta la
documentazione illustrante lo stato attuale della discarica, le
opere in essa realizzate, in accordo con l'indicazione del
Tribunale, le indicazioni sul rinnovo e il prosieguo della
coltivazione.
L'impresa Ulisse ha trasmesso le integrazioni, da ultimo con
nota del 7 febbraio 2023, pertanto la Regione ha proceduto con nota
dell'11 agosto al riavvio del procedimento amministrativo di
rinnovo e della convocazione della prima riunione della Conferenza
dei servizi prevista per il 13 settembre 2023. Non si tratta
pertanto, come lei ha indicato, di una nuova autorizzazione, ma del
riavvio di un procedimento dell'istanza presentata.
Tutto ciò premesso, si rileva che in data 14 agosto 2023 è
pervenuta alla Regione la nota del Comune di Aymavilles con la
quale il Sindaco comunica di volersi avvalere dell'articolo 17,
comma 1, lettera b) della legge regionale 12/2009, vale a dire di
richiedere l'attivazione della procedura di verifica di
assoggettabilità a VIA del progetto di rinnovo in oggetto. Il
sopracitato riferimento normativo prevede la facoltà, da parte dei
Comuni territorialmente competenti, di richiedere la sottoposizione
di un progetto a procedura di verifica di assoggettabilità a VIA a
prescindere che l'intervento sia ricompreso per tipologia e soglia
negli elenchi della legge regionale 12/2009.
A seguito di tale richiesta la struttura Economia circolare,
rifiuti, bonifiche e attività estrattive, con nota in data 1°
settembre 2023 ha comunicato la sospensione del procedimento
amministrativo di rinnovo per valutare, di concerto con la
struttura competente in materia di VIA, l'iter per ottemperare alla
richiesta del Comune di Aymavilles.
Infine, con nota in data 12 settembre, la struttura competente
in materia di valutazione ambientale ha riscontrato la richiesta
del Comune di Aymavilles, sottolineando che secondo norma la
procedura di verifica di assoggettabilità al VIA avrà a oggetto la
configurazione attuale del progetto di rinnovo in oggetto invitando
altresì l'impresa Ulisse S.r.l. a trasmettere quanto necessario
all'attivazione della suddetta procedura.
Per quel che riguarda il quesito 4: "le procedure che si
intendono avviare rispetto alla richiesta di rinnovo", allo stato
attuale, e ricordato quanto sopra esposto, la procedura di rinnovo
dell'autorizzazione ex articolo 208 del decreto legislativo
152/2006 è sospesa ai sensi del comma 1 del medesimo articolo fino
all'acquisizione della pronuncia sulla compatibilità ambientale del
progetto di rinnovo. In merito all'applicazione del piano regionale
di gestione dei rifiuti 2022-2026, va ricordato che esso è in
vigore dal 17 maggio 2022 e prevede l'applicazione delle istanze
pervenute successivamente a tali date.
Come prima ha ricordato, l'istanza di rinnovo
dell'autorizzazione di Pompiod non è una nuova istanza ma risale al
2020 coerentemente con la scadenza della previgente autorizzazione.
Come ricordato in precedenza, la procedura di verifica e di
assoggettabilità a VIA, sarà effettuata secondo la vigente
normativa rispetto all'attuale conformazione dell'impianto.
Si rammenta inoltre quanto previsto nel volume 4 del vigente
piano regionale che discende in massima parte da normative vigenti,
dunque applicabili al caso in questione; pertanto molte delle
indicazioni contenute nel volume 4, al di là della data di
presentazione dell'istanza, saranno tenute in considerazione e
oggetto di valutazione da parte delle competenti strutture
regionali in sede di conferenza dei servizi.
Infine, per quanto attiene alle valutazioni contenute nelle
memorie del consulente tecnico Mattalia, si rileva che queste
afferiscono alle modifiche già apportate all'autorizzazione negli
anni passati, mentre l'attuale procedimento amministrativo deve
necessariamente valutare l'attuale istanza di rinnovo relativa alla
configurazione attuale dell'impianto e dei CER rappresentata dalla
documentazione trasmessa dall'impresa richiedente.
Si rammenta infine che la configurazione oggetto di valutazione
discende dalle prescrizioni impartite in sede di procedimento
penale la cui corretta realizzazione è stata validata dal citato
perito nel sopralluogo eseguito in data 23 novembre 2021.
Ciò detto, per tornare al quesito n. 2 che prevede il percorso,
quindi arrivati ai pareri delle varie
Unités
, ecco che verrà
a brevissimo convocato un tavolo proprio per andare avanti e poter
dare gambe alla fase 2 dello studio ARPA, che potrà portarci a
raggiungere quell'obiettivo che oggi abbiamo definito e che
vogliamo portare avanti con gli Enti locali.
Presidente -
Replica la consigliera Erika Guichardaz a
cui passo la parola.
Guichardaz E. (PCP) -
Chiederei all'Assessore se può
darmi il testo della risposta perché ho preso appunti ma non sono
riuscita a prenderli tutti.
I due studi non sono ancora conclusi e il documento di ARPA -
che sicuramente ha lavorato in maniera molto fattiva - è arrivato
ormai molto tempo fa. Ci aspettavamo che, vista l'urgenza e
l'esigenza manifestata proprio dagli Enti locali rispetto alle
discariche per inerti, fossero proprio loro ad attivarsi in maniera
diversa rispetto a quello che lei ci ha raccontato oggi e
soprattutto il fatto che addirittura bisogna sollecitarli visto che
è un'esigenza del territorio. Più volte ne abbiamo parlato
all'interno dell'aula di questo Consiglio. Se ho ben compreso,
comunque si andrà verso l'assoggettabilità a VIA con la normativa
vigente.
Vorrei a questo punto anche fare i complimenti alla Sindaca di
Aymavilles perché effettivamente nella nota che ha inviato il 14 di
agosto in maniera molto puntuale ha riportato con precisione -
quindi immagino che ci sia stato un grosso lavoro anche a livello
tecnico dietro a quelle due pagine scritte dal Comune di
Aymavilles, proprio perché con tutto quello che ormai conosciamo
rispetto a questa discarica ci si è posti problemi ulteriori - che
in qualsiasi caso l'assoggettabilità a VIA era prevista da quanto
emergeva dalla relazione del PM. Non dobbiamo dimenticarci che
comunque parliamo di già due messe in sicurezza, di una discarica
sopra l'altra, che già dovevano essere assoggettate a VIA nel
momento in cui c'era stato l'aumento dei CER, c'è stato tutto
quello che conosciamo e che quindi ha messo chiaramente in evidenza
la relazione della Procura.
Le ricordo poi che nella richiesta di rinnovo che è arrivata
dalla ditta Ulisse continuiamo a trovare una volumetria di oltre
200 mila metri cubi; anche questo è un dato che proprio il
consulente tecnico della Procura aveva in qualche modo evidenziato
e che aveva proprio messo in luce rispetto alla prima messa in
sicurezza. Successivamente vengono tolti dei CER, adesso chiamati
ER con la nuova normativa, però troviamo sempre all'interno di quei
codici delle sostanze che, a nostro avviso, non risultano conformi
a quanto abbiamo approvato in Consiglio nel piano, quindi bene che
finalmente si arrivi a questa VIA perché forse riuscirà anche a
mettere chiarezza rispetto alla discarica di Pompiod. Resta il
fatto che per noi molto probabilmente lì andava fatto un ripristino
ambientale proprio perché quelle due messe in sicurezza continuano
a esserci.
