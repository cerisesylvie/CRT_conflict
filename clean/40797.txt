Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 122 del 3 ottobre 2018 - Resoconto
OGGETTO N. 122/XV - Interpellanza: "Intendimenti in merito
alla quotazione in Borsa della società CVA S.p.A.".
Fosson (Presidente) -
Punto n. 14.03 dell'ordine del
giorno. La parola al Consigliere Nogara per l'illustrazione.
Nogara (UVP) -
In un precedente Consiglio avevamo
trattato la necessità di quotazione di CVA in Borsa per non perdere
tutte le sue attuali concessioni idroelettriche di grande
derivazione delle acque, che saranno messe in gara dalla Regione,
che ne è proprietaria, alla loro scadenza intorno al 2029, non
scadono tutte in quella data, ma il periodo è quello. Oggi però,
come gruppo, vogliamo trattare un altro problema che si può
definire immediato rispetto alla disciplina del Testo unico in
materia di società a partecipazione pubblica, più conosciuta come
"legge Madia", che comunque si interseca anche con la legge
regionale n. 20 e siamo proprio venuti a conoscenza che a breve CVA
dichiarerà la direzione e il coordinamento direttamente in capo al
socio Regione. Visto che questo, se non è già stato fatto, verrà
fatto a breve, ci si troverà con organismi estranei al
business
societario che possono apportare modificazioni al
piano industriale, sostituendosi agli amministratori nominati
dall'assemblea degli azionisti e incidendo quindi nelle scelte
strategiche e organizzative della società. In più in sede di gara -
e qua torniamo alla vecchia interpellanza - per il rinnovo delle
concessioni CVA rischia di essere penalizzata per il potenziale
conflitto di interessi.
In seguito all'audizione in IV Commissione dei vertici CVA e
anche in seguito alla lettura del Testo unico integrato dalla
"legge Madia" si evince del notevole impatto che avrà la "legge
Madia" sul funzionamento di CVA, perché, se da un lato il Testo
unico integrato dalla "legge Madia" non obbliga a quotare in borsa
una società come la CVA, perché, come per gli impianti a fune, una
società che opera con fonti rinnovabili si deve attenere a regole
stringenti per il suo funzionamento. Fino a fine marzo 2018 la CVA
era esentata dalla "legge Madia". Da quella data i criteri della
"legge Madia" hanno l'obiettivo di non mettere in concorrenza il
pubblico con il privato
in primis
, tutelare il libero
mercato e queste società devono svolgere un'attività per il
perseguimento delle finalità istituzionali della Regione che le
gestisce. I problemi imminenti per CVA a cui l'Amministrazione
regionale deve dare delle risposte - ed è quanto chiediamo
nell'interpellanza - sono principalmente tre: da parte di CVA c'è
la possibilità di acquisizione di società attive nel campo
dell'efficienza energetica, tali attività sembrerebbero non poter
essere svolte e quindi ci si deve bloccare sul piano industriale
che, in base alla legge n. 20, ogni anno entro il 31 ottobre le
società partecipate devono fornire le linee strategiche, le
restrizioni della legge Madia con la legge n. 20 come
Amministrazione regionale avete idea che impatto avranno sul piano
industriale della CVA? Perché starà alla Regione a fine anno di
porre delle condizioni se ne ha, però fino a fine anno non ci si
può muovere. CVA Trading per la vendita dell'energia sul territorio
sul mercato libero. Qui ci sono delle problematiche: per esempio,
la Corte dei Conti della Lombardia ha già posto delle problematiche
su questo. Qui bisognerà andare probabilmente con il coltello fra i
denti per riuscire a far passare una cosa del genere e cosa ne
pensa l'Amministrazione? La produzione di fonti rinnovabili è
esclusa, ma si deve sempre rientrare nello scopo istituzionale.
Acquisizioni fuori Valle - e la CVA ne ha fatte e ne ha molte -
potrebbero essere contestate? Di nuovo la Corte dei Conti della
Lombardia le ha contestate. Partecipazioni su società che
gestiscono il teleriscaldamento: per esempio, il Brasier potrebbe
rientrare perché è da fonti rinnovabili, ma Telcha con il gas
rientra?
In conclusione, in assenza di quotazione, CVA rimane soggetta ad
un'applicazione della "legge Madia" che pone limiti essenziali per
la sopravvivenza dell'azienda; c'è un'impossibilità e difficoltà di
sviluppo; limitazione delle attività consentite; condivisione
pubblica di informazioni sensibili - immaginatevi sul libero
mercato quando si deve acquistare un qualcosa se si dichiara già
cosa si vuole fare e come ci si vuole muovere -; problemi nella
gestione del personale. Per ovviare a questi problemi, ci sono tre
possibilità: una modifica del Testo unico che esclude società come
la CVA dall'applicazione dello stesso ad opera del Parlamento,
perciò è un fatto che riguarda il Governo; l'attuazione della
clausola di salvaguardia prevista dall'articolo 23 del TUSP, il
quale prevede che lo stesso si applichi nelle Regioni a Statuto
speciale e nelle Province autonome di Trento e Bolzano,
compatibilmente con i rispettivi Statuti e le relative norme di
attuazione, anche con riferimento alla legge costituzionale 18
ottobre 2001, n. 3. In questo caso, pertanto, sarà la Regione a
dover valutare la possibilità di esentare le proprie società
partecipate dall'applicazione della "legge Madia" qualora tale
possibilità sia coerente con il proprio Statuto speciale, oppure la
quotazione dell'azione di CVA in un mercato regolamentato in quanto
l'articolo 1, comma 5, esenta le società quotate dall'obbligo di
applicare le norme della "legge Madia".
Adesso veniamo alla legge n. 20. La legge non tiene conto delle
differenze che esistono per le società pubbliche che operano in un
contesto di mercato competitivo e qui c'è una possibilità, perché
anche la norma regionale si applica in modo indistinto, tranne che
per la società Aosta Factor S.p.A. che è espressamente esonerata, a
tutte le società pubbliche regionali, senza operare dei distinguo
per quelle che operano in mercati esposti alla concorrenza. Questa
potrebbe essere un'opportunità anche per CVA, però quali sono i
problemi per la legge n. 20? L'approvazione delle linee
strategiche, visto che si vuole demandare, o si è già fatto, la
direzione e il coordinamento; modifiche e integrazioni al piano
industriale; vincoli su assunzioni e compensi, il "decreto Bersani"
che incide notevolmente, perché qui si parla di nuovo di conflitto
di interessi, rischio occupazionale; dimensioni e capacità
finanziarie insufficienti. Pensate che dal 2000 al 2017 sono
entrati in Regione come dividendi 614 milioni di euro e dal 2000 al
2017 2.124 milioni di imposte pagate alla Regione.
Noi siamo gli unici, come CVA, tra i primi 15 operatori del
settore obbligati ad applicare la "Madia", perché tutte le altre
società sono quotate in borsa. Probabilmente io vi ho posto tante
soluzioni, ma una soluzione bisogna prenderla, bisogna decidere ed
era quello a cui mi riferivo questa mattina per le decisioni. Non
penso che le altre 15 società che si sono quotate in borsa siano
dei cretini e solo CVA sa quello che fa. Sul libero mercato e sullo
sviluppo di questa società una decisione bisogna prenderla presto e
per questo motivo vi è stata fatta questa interpellanza: per
chiedervi proprio quali sono le vostre intenzioni, vogliamo andare
avanti così? Vogliamo prendere delle decisioni? Vogliamo fare
qualcosa per questa società? Vi ricordo che forse è in questo
momento la società più sana, che funziona di più e che rende di più
alla Valle d'Aosta, non roviniamo anche questa.
Presidente -
La parola alla Presidente della Giunta per
la risposta.
Spelgatti (LEGA VDA) -
Collega Nogara, la ringrazio
moltissimo per la sua introduzione perché è stata profondamente
esauriente, non sto scherzando, la ringrazio perché i problemi che
lei ha illustrato sono quelli su cui sto studiando anch'io per
cercare di capire quali sono le problematiche sul campo di CVA ed è
per questo che inizio soltanto a darle la risposta. Il Testo unico
in materia di società a partecipazione pubblica ha degli impatti
diretti sulla società CVA, nella misura in cui il decreto
legislativo n. 175/2016 ha dettato una serie di disposizioni
normative con l'obiettivo, necessario e virtuoso, di ridurre le
società pubbliche in cattive condizioni, senza operare però
distinzioni per le società che invece sono sane e in attivo e che
operano in mercati esposti alla concorrenza. Ciò premesso, occorre
evidenziare che l'articolo 4 (Finalità perseguibili mediante
l'acquisizione e la gestione di partecipazioni pubbliche) prevede
al comma 7 che siano "
altresì ammesse le partecipazioni nelle
società aventi per oggetto sociale prevalente la gestione di spazi
fieristici e l'organizzazione di eventi fieristici, la
realizzazione e la gestione di impianti di trasporto a fune per la
mobilità turistico-sportiva eserciti in aree montane, nonché la
produzione di energia da fonti rinnovabili
". CVA quindi rientra
appieno in questa disposizione.
Il piano strategico di CVA è in scadenza a fine anno e quella
sarà l'occasione per valutare il nuovo piano strategico. La
questione peraltro è complicata per il fatto che occorre procedere
in via interpretativa della norma alla luce delle diverse
connotazioni tipiche di ogni società. Ad una prima analisi condotta
da CVA, per esempio, le norme del TUSP parrebbero pertanto avere
delle conseguenze sulla programmazione strategica della società, in
particolare per quanto riguarda le attività legate all'efficienza
energetica e al settore dell'
Energy Service Company
(ESCO),
in quanto queste attività potrebbero non rientrare a pieno titolo
nelle finalità perseguibili dall'articolo 4 del TUSP per le società
pubbliche. Gli uffici competenti dell'Amministrazione regionale
analizzano a fondo queste situazioni in vista delle operazioni di
razionalizzazione delle partecipazioni che il TUSP richiede anche
per quanto riguarda le partecipazioni indirette e di secondo
livello al fine di delineare un quadro certo della situazione su
cui il Governo regionale possa assumere degli orientamenti precisi,
necessari anche per il confronto in commissione sulla quotazione di
CVA.
Per quanto concerne gli intendimenti in merito, terrei a
ricordare che è stato dato l'incarico al Presidente della IV
Commissione consiliare di avviare le concertazioni con i tecnici e
i membri della commissione stessa per comprendere lo stato attuale
della situazione, nonché gli eventuali sviluppi al fine di prendere
le opportune decisioni in merito alla cognizione di causa. Per
questo motivo, tra l'altro, inviterei il Presidente della IV
Commissione consiliare a procedere in tal senso.
Al di là comunque della risposta formale che le viene data, io
la ringrazio per la precisione di tutti gli elementi che ha messo
sul tavolo, perché chiaramente il problema è sicuramente molto
serio, molto complicato e questo dovrà essere proprio un argomento
su cui, al di là degli schieramenti, al di là di maggioranza e
opposizione, bisogna lavorare, insieme e intensamente, per cercare
di arrivare a prendere la decisione migliore per la società,
soprattutto perché ci sono moltissime problematiche tecniche sul
campo e quindi sarà necessaria una concertazione più ampia
possibile e quindi si spera davvero che su questo argomento, al di
là degli schieramenti e al di là dei partiti, si possa lavorare
intensamente insieme dando una prova di quello che può essere la
politica diversa da quella che abbiamo dato fino a questo
momento.
Presidente -
La parola al Consigliere Nogara per la
replica.
Nogara (UVP) -
Presidente, penso che lei mi abbia
interpretato nel modo giusto, ma io questa interpellanza non l'ho
fatta per dare in testa né a lei, né all'Assessore Aggravi, né alla
Giunta: io ho fatto questa interpellanza perché è un problema
urgente. Lei non ha risposto alle domande che ho fatto, lei mi ha
risposto che state studiando, che state vedendo; io le assicuro che
prendendo in mano questa pratica, io non so se qualcuno l'ha già
fatto, probabilmente l'ha fatto l'Assessore Aggravi, ma prendendo
in mano questa pratica si capisce immediatamente l'urgenza delle
decisioni, l'urgenza di mettere a conoscenza i Consiglieri di
quest'aula, tutti i Consiglieri regionali dove si vuole andare a
finire, perché, se ci si muove in un senso, si va da una parte; se
ci si muove dall'altra, si va dall'altra, però non è qui il fatto
di un interesse di qualcuno o di qualcosa, questo è un interesse
regionale. Questa società quindi che sta dando molte soddisfazioni
alla nostra Regione sotto tutti i punti di vista deve essere messa
in condizioni di poter lavorare. Una società che lavora in quel
mercato dove sta lavorando in questo momento, dal settimo/ottavo
posto in cui si trova in questo momento in quelle aziende di
settore in un attimo va all'ultimo posto, con tutte le varie
problematiche e i vari problemi che si porta dietro. Questa
interpellanza noi l'abbiamo fatta non per fare polemica, non per
andare contro qualcuno, l'abbiamo fatta perché è il momento urgente
di dare delle risposte innanzitutto alla
governance
della
CVA, perché io penso a queste persone che devono fare determinate
cose e sono bloccate e noi ce ne siamo resi conto in IV Commissione
quando le abbiamo audite: ci hanno dato questa impressione ormai di
immobilità perché non hanno risposte. Pertanto io vi chiedo di
convocare quanto prima la IV Commissione, perché è urgentissima
questa questione.
