Classificazione
ASSISTENZA SANITARIA E OSPEDALIERA



Oggetto del Consiglio n. 2555 del 7 giugno 2023 - Resoconto
OGGETTO N. 2555/XVI - Interrogazione: "Notizie in merito alle
vaccinazioni contro il virus Herpes-zoster".
Bertin (Presidente) -
Punto n. 25. Risponde l'assessore
Marzi.
Marzi (SA) -
Il servizio sanitario regionale ha reso
disponibili per la popolazione valdostana tutte le vaccinazioni
incluse nel Piano nazionale della prevenzione vaccinale vigente,
così come previsto dai LEA, tabella A dell'allegato 1 del Dpcm
12/2017.
A partire dal 2017 pertanto il vaccino anti Herpes-zoster
rientra tra quelli da fornire con offerta attiva anche per effetto
della DGR 785/2017 che recepisce l'intesa del 19 gennaio 2017 tra
il Governo, le Regioni e le Province Autonome di Trento e Bolzano
sul documento recante appunto "Il Piano nazionale prevenzione
vaccinale 17-19".
La stessa delibera contestualmente approva il Piano regionale
prevenzione vaccinale 17-19, prevedendo l'introduzione della
proposta vaccinale anti Herpes-zoster nella coorte di popolazione
di 65 anni di età.
Di seguito si riportano i dati numerici delle persone vaccinate
per ogni anno, a partire naturalmente dal 2017: 2017 quattro; 2018
undici; 2019 trentasei; 2020 cinquantanove; 2021 ventotto; 2022
duecentosedici; 2023 centosessantacinque.
Fino al 2022 l'offerta attiva e gratuita della vaccinazione
contro l'Herpes-zoster ha riguardato quindi la sola coorte dei
65enni; in seguito, sulla base della disponibilità di un nuovo
vaccino utilizzabile anche nella fascia d'età 18-49 e nei soggetti
immunodepressi, con DGR 1227/22 si è allargata su richiesta
l'offerta gratuita a persone che presentano specifiche patologie, a
quelle che hanno subito trapianti di organo, a coloro che
rappresentano un rischio aumentato di recidive d'infezione da
Herpes-zoster e di complicanze associate.
Attualmente la bozza del nuovo Piano nazionale di prevenzione
vaccinale non ancora approvato non prevede modifiche all'offerta
vaccinale per Herpes-zoster.
A livello nazionale sono stati segnalati alcuni casi d'infezione
di Herpes-zoster dopo vaccinazioni anti Covid. La scarsa numerosità
di tali eventi, in rapporto alle dosi di vaccino somministrate, non
consente di stabilire se vi siano nessi di casualità tra
l'esposizione al vaccino e l'insorgenza della patologia.
D'altra parte i diversi studi in merito condotti a livello
mondiale, comprese alcune revisioni sistematiche consultabili tra
la letteratura medica di riferimento, concludono che non sono state
trovate prove di associazione tra la somministrazione dei vaccini e
un aumento di rischio d'infezione da Herpes-zoster.
Le stesse conclusioni sono valide per il vaccino contro la
varicella che, secondo alcuni studi, è invece ritenuto protettivo
anche nei confronti dell'Herpes-zoster.
Non si sono riscontrati aumenti di casi di Herpes-zoster nei
pazienti che si sono sottoposti a vaccinazione anti zoster.
In Regione sono stati utilizzati entrambi i tipi di vaccino
contro Herpes-zoster disponibili in Italia, cioè lo Zostavax,
vaccino a virus attivo attenuato, somministrabile a partire dai 50
anni di età in un'unica dose che non prevede richiami, e lo
Shingrix, vaccino ricombinante adiuvato, da somministrare in due
dosi, intervallate da due mesi l'una dall'altra, e utilizzabile a
partire dai 18 anni.
Dopo le due dosi attualmente non è previsto alcun richiamo.
Tali vaccini sono impiegati nel rispetto delle indicazioni
fornite dall'autorità nazionale di riferimento e secondo quanto
previsto nella DGR 1227/2022 su richiamata.
Presidente -
Per la replica, il consigliere Lucianaz.
Lucianaz (LEGA VDA) -
La ringrazio per la risposta, è
stata più che esauriente. Se ho capito bene ha parlato di due dosi
che vengono fatte di vaccinazione Herpes-Zoster che poi non
richiedono alcun richiamo, giusto? Ha parlato di due, esatto.
Va bene, i numeri sono abbastanza chiari, quattro vaccinati nel
2017 in tutta la Valle d'Aosta, adesso siamo a 165 per il 2023,
quindi un aumento esponenziale, segno che la terapia vaccinale
lentamente fa presa su parte della popolazione.
Quello che mi preoccupa è comunque che rimanga pur sempre una
scelta libera di ogni cittadino di sottoporsi o meno.
Nell'interrogazione parlavo anche della vitamina C, importanti
nutrizionisti biologi sostengono che l'uso di vitamina C, e neanche
in grandi quantità, è più che sufficiente a curare gli effetti del
virus. Avrei avuto piacere di sentire due parole anche su questo
argomento.
Ribadisco che la vaccinazione è importante, l'eccesso lo
contesto, come in ogni cosa di buon senso, e a questo proposito
vedo con preoccupazione quest'insistenza a vaccinare i bambini per
poter accedere alle scuole dell'infanzia. Qui naturalmente ci sarà
da fare un serio approfondimento, grazie comunque per la
risposta.
