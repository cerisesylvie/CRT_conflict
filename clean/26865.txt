Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 85 del 7 aprile 1972 - Resoconto
OGGETTO N. 85/72 - Programma di lavori pubblici e di
interventi finanziari per esecuzione di lavori pubblici per l'anno
1972 - Delega alla Giunta.
Elenco C - Lavori di pavimentazione in conglomerati
bituminosi per un otale di Lire 200.000.000.
Manganone
(D.C.)
- Vorrei richiamare l'attenzione
dell'Assessore Rollandoz sulla pavimentazione a Pont St. Martin e
precisamente in Via Roma e zona Marchetto.
Io penso che non si possa effettuare una pavimentazione in
conglomerati bituminosi in quella zona, perché è l'unica zona
tipica e caratteristica di Pont St. Martin, è attualmente
pavimentata in acciottolato e, quindi, penso che bisogna mantenerla
tale.
Sarebbe un controsenso pavimentare la Via Roma e la zona
Marchetto. Come è stato un controsenso, scusatemi, pavimentare la
via principale di Pont St. Martin, perché? Perché la messa in opera
di conglomerati bituminosi su quella zona, ogni anno, aumenta la
quota del piano stradale e, quindi, tutte le cantine saranno, fra
qualche anno, completamente allagate.
La zona di Via Roma e Via Marchetto è la zona tradizionale di
Pont St. Martin e quindi, desidererei che fosse la pavimentazione
in acciottolato.
Bancod
(U.V.)
- Io volevo chiedere una piccola
informazione, cioè, il Comune di Pontey, strada di Barmette:
5.000.000, va bene, però c'è il tratto dal ponte nuovo che hanno
fatto all'allacciamento sul ponte dell'autostrada, un tratto che,
insomma, effettivamente è in condizioni pessime, intransitabile,
sarebbe bene - ormai credo che il terreno sia assestato - sarebbe
bene di sistemarlo, di asfaltarlo.
Naturalmente, colgo l'occasione nell'insistere ancora sul tratto
di Chambave di mettere qualche... non c'è nessun asfalto né niente,
ci sono ancora diversi tratti che non sono stati fatti l'anno
scorso, quindi, cerchiamo di farne qualcosa, almeno.
Montesano (P.S.D.I.)
- Altri interventi?
Consigliere Bancod, poi la parola a Tonino.
Bancod
(U.V.)
- Avevo dimenticato la strada di
Triatel-Etirol: su questa strada è previsto... insomma, sono
previsti 6.500.000, devo ricordare che su questa strada ci sono
diversi danni, gli attraversamenti non sono fatti come devono
essere fatti, quindi sarebbe bene una visita, insomma, in loco, e
vedere un po' tutti i lavori che sono necessari, anche di pulire i
tratti che sono stati veramente assassinati.
Tonino (P.S.I.U.P.)
- A Donnaz, l'anno scorso, non si è
fatto un metro quadrato di asfaltature nelle strade. Quest'anno c'è
stata una richiesta che teneva conto delle necessità di bitumatura
delle varie strade, una cifra di dieci milioni; vedo che qui sono
stati stanziati solo cinque milioni e, quindi, qui il problema è da
vedersi. Ci sono delle strade che si stanno distruggendo, insomma,
se non si provvede all'asfalto. Seconda cosa, su quanto ha detto
Manganone poco fa, per quanto concerne, secondo Manganone, un
errore: la pavimentazione di Via Roma.
Ora io non so, potrà anche darsi, però ritengo che prima di
procedere su un'altra indicazione, sarebbe bene anche sentire
l'Amministrazione comunale di Pont St. Martin, se va messo nel
piano dei lavori, potrà anche darsi che, comunque, bisognerà
sentire l'Amministrazione Comunale di Pont St. Martin ...
Savioz
(P.C.I.)
- ...riprendere un attimo la
questione delle pavimentazioni in conglomerati bituminosi e
pavimentazione di altro genere.
Io non scendo nei particolari, ma, in linea di principio, penso
che si dovrebbe dare un tantino di attenzione a questo problema
qui, perché è vero, in determinati paesi della Valle, dove ci sono
delle costruzioni con delle caratteristiche nostre, il bitume,
francamente, non è che sia molto simpatico vederlo, ecco.
Capisco che fare una pavimentazione a blocchetti costi molto di
più, mi rendo conto, non è che non mi rendo conto, però non so se
in certi casi non ne valga la pena. Teniamo conto che una
bitumazione fatta bene, a blocchetti, può durare anche cento anni,
un conglomerato bituminoso, per tanto che sia ben fatto, a un certo
momento deve essere sovracaricato e quindi inconvenienti che
vengono fuori, come accennava il Consigliere Manganoni e poi altri
inconvenienti di altro genere, ma, soprattutto, io tengo a
precisare che il mio intervento è dovuto al fatto di avere
constatato che certe bitumazioni in determinati ambienti,
francamente, è come mettere una sella sulla schiena di un
asino.
Quindi, se è possibile, nell'ambito del possibile diciamo,
vedere di fare delle pavimentazioni a carattere fisso e che siano
paesaggisticamente indovinate.
Pedrini (P.L.I.)
- Volevo soltanto riallacciarmi a quanto
ha detto il Consigliere regionale della Democrazia Cristiana,
Manganone. Io sono d'accordo, perfettamente, con lui su Via Roma di
Pont St. Martin. Evidentemente, lasciatemi ogni tanto divertire, mi
diverto da solo, in fondo, a dire certe battute, che sono
simpatiche. Volevo dire questo: che Via Roma è una via particolare,
speciale, di Pont St. Martin, anzi, direi che, in seguito al
gravissimo bombardamento che ha sopportato, già quel bombardamento,
le nuove costruzioni ne hanno modificato quello che era il suo
fondamento, quello che era la via, diciamo, che dava un aspetto
tipico, non soltanto alla via stessa, ma al ponte con cui era
collegato, sia dall'una che dall'altra sponda del Lys. E
aggiungerei, per chi non sapesse, una cosa interessante: che la Via
Roma era la Via dei protestanti di Pont Saint Martin e di tutta la
Bassa Valle, con la sua Chiesa, ecc. e, quindi, io mi sento un po'
di Via Roma, è per questo che mi batto per Via Roma, affinché venga
lasciato quel lastricato che veramente, se fosse asfaltato,
rovinerebbe tutta la caratteristica del Ponte Romano, con tutte le
conseguenze deleterie.
Purtroppo, l'arte moderna già ha trasfigurato tante cose della
nostra valle, quello che è possibile, lasciamolo nel limite del
possibile.
Montesano (P.S.D.I.)
- Altri interventi? La parola
all'Assessore Rollandoz.
Rollandoz
(D.P.)
- In Valle è un po' di mentalità
che l'asfalto sia un bene supremo, ovvero, sia i Sindaci quando
vengono a discutere, riconoscono e accettano di rinunciare a certe
opere, rinunciare all'asfalto sembra proprio far loro un torto.
Quest'anno, le ricchezze esclusivamente di asfalto ammontavano a
oltre 900 milioni. Abbiamo ridimensionato a 200 milioni.
Risponderei al Consigliere Manganone e al Consigliere Pedrini,
contemporaneamente.
Il Comune di Pont St. Martin ci ha richiesto Via Roma.
Noi, come Giunta prendiamo atto di quanto affermano e io direi,
Milanesio, possiamo dire alla Sovraintendenza di fare un
sopralluogo, certo con tutte le riserve, di tener presente quanto
da voi affermato.
Per il Consigliere Bancod: per la strada di Balmet è previsto,
nella costruzione, un contributo di 3.800.000 richiesto
dall'Amministrazione Comunale, quindi, prima di asfaltare, si
ritiene necessario dare una sistemazione e un probabile
ampliamento.
A Torgnon, per le strade di Triatel e di Etirol, va bene, ci
recheremo senz'altro a fare un sopralluogo per controllare i danni
causati dalla strada, prima di provvedere all'asfalto e, se sarà
necessario, è chiaro che tutte le volte, prima di provvedere ai
conglomerati bituminosi, si controlla l'efficienza della
strada.
Consigliere Tonino, per Donnaz, forse l'intervento non è dei più
sostanziosi, però, Donnaz è una zona abbastanza pianeggiante,
abbiamo dovuto tener presente veramente quest'anno, dato che
abbiamo ridimensionato notevolmente l'intervento sugli asfalti,
bisogna tener presente proprio i casi più macroscopici,
effettivamente necessari.
Se, comunque, a Donnaz ci fosse effettivamente la necessità di
realizzare qualcosa in più, perché sono strade di pendenza che si
stanno deteriorando, nel corso dell'anno possiamo senz'altro
prenderlo in esame.
Quello che dice il Consigliere Savioz è esatto, ci trova tutti
consenzienti: è chiaro che l'asfalto costa all'incirca - fatto a
regola d'arte - sulle 1500 al mq. fare una buona cubettatura costa
sulle sei mila, però, è chiaro che la cubettatura dura più di dieci
volte quanto dura l'asfalto.
In alcuni Comuni si inizia: infatti, prima, guardando le opere
stradali, Challant St. Victor ne ha previsto un tratto, il Comune
di Courmayeur l'ha previsto nel tratto centrale, Pré St. Didier ne
ha previsto un tratto a Vérrand.
Quindi, si incomincia, non so come dire, ovvero, sia, sarebbe
bene, esatto, anche noi potremmo impegnarci con le Amministrazioni
Comunali, specialmente nelle traverse abitate, di far pressione
affinché, facendo un sacrificio, lentamente fatta in un'opera più
razionale con una cubettatura e dimentichino un po' questa mania
dell'asfalto.
Elenco D - Acquedotti - Legge Regionale 22 giugno 64 n. 8 per
un totale di 415.700.000. Contributi integrativi per acquedotti da
costruirsi con i benefici dello Stato, Legge Tupini, 3849, n. 589.
In base al Decreto del Presidente della Repubblica 11 marzo 1968,
n. 1090 e contributi a Consorzi di Comuni per la costruzione di
acquedotti intercomunali Legge Regionale 20 marzo 1970, n. 10
contributi integrativi per acquedotti da costruirsi con i benefici
dello Stato con un totale di 1.033.050.000.
Savioz
(P.C.I.)
- Se mi permette l'Assessore una
piccola osservazione, non al contenuto di quel che lei ha
presentato, ma sempre di carattere generale.
Io ho constatato, in questi ultimi anni, una cosa che urta e
cioè questo: si fanno degli acquedotti soprattutto nelle frazioni,
si fa l'acquedotto nuovo, tubazione nuova... nuovo e tutto di
nuovo, però si dimentica di fare la zona di protezione alla
sorgente di modo che, a un certo momento, lei vede arrivare l'acqua
che ha il colore del letame, perché naturalmente i contadini
continuano a mettere il letame per bagnare l'erba, quella penetra,
va a finire nella sorgente, eccoci, dopo tanti milioni spesi, tu
hai l'acqua che è inquinata.
Ora, mi sono informato a fondo di questo, da tutte le parti ho
sentito dire la stessa cosa: "Ma non era previsto l'acquisto del
terreno, non era prevista la possibilità di remunerare coloro a cui
gli togliamo via il pezzo di terra per fare la zona di protezione".
Signori, qui ci va di mezzo l'igiene, quindi, francamente, c'è da
stupirsi che una cosa simile possa continuare, quindi mi preoccupo
di questa faccenda e prego l'Assessore competente di voler dare
delle disposizioni severe. Qui non è più che dobbiamo solo dare dei
consigli, qui si danno delle disposizioni precise che non potranno
più essere sovvenzionati degli acquedotti che non abbiano la zona
di protezione, perché è fuori posto, insomma, è una cosa che
veramente è contraria a tutte le buone norme di quella che è la
vita civile.
Fosson
(U.V.)
- Vorrei solo chiedere qui per i
contributi integrativi per la legge Tupini per il completamento
dell'acquedotto di Courmayeur: è riportato lo stanziamento del
1971, oppure è uno stanziamento a parte? Chiedo scusa, che non ho
guardato nel 1971.
Rollandoz
(D.P.)
- Un attimo. Per gli acquedotti
le leggi sanitarie in materia sono abbastanza chiare, ecco, non
vengono applicate, non vengono sempre applicate. In fase di
progettazione e di approvazione di progetto, noi pretendiamo la
zona di protezione, la recinzione e tutto quanto, che in fase di
costruzione, purtroppo, non sempre vengono realizzate. Noi terremo
presente la raccomandazione fatta dal Consigliere Savioz e
cercheremo di essere più intransigenti nella concessione di
contributi; prima di concedere i contributi, esamineremo che
vengano rispettare tutte queste norme.
Per l'acquedotto di Courmayeur, credo che sia un ulteriore
contributo: no, è un ulteriore contributo. L'anno scorso il
contributo per Courmayeur era di 22 milioni e, quest'anno, è di
27.300.000; è di un ulteriore intervento, quello dell'anno scorso
era stata impegnato, questo portato quest'anno, a pag. 18
"Completamento acquedotto comunale", è un secondo lotto. Sì... Ma
mi pare di sì.
Montesano (P.S.D.I.)
- Consigliere Quaizier.
Quaizier (D.C.)
- Non mi risulta... (
Montesano:
microfono) ...perché non ...
Montesano (P.S.D.I.)
- Microfono, microfono. Ha sentito
la... ha sentito Rollandoz?
Rollandoz
(D.P.)
- Forse avevamo un finanziamento
di 22 milioni e 816 mila, io ricordo che, senz'altro, una parte era
stata finanziata. Quest'anno vedo un intervento di 27.300.000,
quindi non sono stati spesi. Chiedo scusa, allora.
Elenco E - Fognature. Per un totale di 404.150.000.
Contributi ai Comuni - Legge Regionale 22 giugno 1964, n. 8 e
contributi integrativi per fognature finanziate con i benefici
dello Stato, legge Tupini, 3849, n. 199 e legge 11 marzo 1968, n.
1090, per un totale di 303.460.000.
Fosson
(U.V.)
- Qui solo un chiarimento: questi 5
milioni per Courmayeur della fognatura per la frazione Entrèves
erano quelli del piano '71? Sì, questo si verifica per tanti Comuni
la questione, d'accordo, ma io volevo sapere questo perché,
combinazione, quest'affare qui delle fognature di Entrèves l'anno
scorso, per la questione dei 5 milioni, era una questione urgente e
quindi volevo sapere se era un completamento o se era ancora quello
del '71.
Tonino (P.S.I.U.P.)
- L'anno scorso, per l'ampliamento
del cimitero di Donnaz, c'era una cifra... Ah, non siamo ancora ai
cimiteri?
Montesano (P.S.D.I.)
- Non siamo arrivati... Consigliere
Savioz.
Savioz
(P.C.I.)
- Ecco, anche per le fognature,
Signor Assessore, io ho dei dati che sono un po', diciamo così, un
po' contrari alla giusta linea, cioè, in molti Comuni avviene,
soprattutto per le frazioni, chiedono il contributo, fanno le
fognature, però non c'è nessuno che si preoccupa di obbligare gli
abitanti ad allacciarsi alle fognature. Le fognature rimangono lì
attive soltanto per gli sgocciolatoi dei tetti, per le cose che
vanno per le strade e va là, allora, io dico: le fognature, se si
fanno, insomma, bisogna fare le fognature sì, ma bisogna anche
obbligare ad allacciarsi, perché sennò a cosa serve la
fognatura?
Rollandoz
(D.P.)
- Effettivamente, l'anno scorso,
per Courmayeur, come fognature abbiamo impegnato solo quelli di
Dolonne, quindi i cinque di Entrèves riportati quest'anno sono
quelli dell'anno scorso. Le Amministrazioni comunali richiedono
delle fognature con insistenza, insomma, ci pare che sarebbe, come
minimo, dovere del Sindaco fare un'ordinanza che costringa i
cittadini a collegarsi alle fognature, sennò qui arriviamo proprio
al punto che l'Amministrazione comunale diventa... la "mamma
Regione" che provvede anche a costringere i cittadini a collegarsi
alle fognature... Il principio è esatto, ossia, se si fanno delle
fognature, la gente dovrebbe collegarsi, ma i Sindaci, come le
richiedono e le fanno costruire, dovrebbero anche essere diligenti
al punto di pretendere il collegamento, mi pare ...
Savioz
(P.C.I.)
- So e capisco quelle che lei
dice, però mi permetto di ricordare che, qualora i Sindaci non
funzionino come devono funzionare, allora, interviene il Presidente
della Giunta e fa funzionare il Sindaco. Non è ammissibile, qui noi
amministriamo il denaro pubblico e non è giusto che, a un certo
momento, questo denaro pubblico venga speso per dei cittadini che
hanno soltanto la preoccupazione di prendere i soldi e metterseli
in tasca e che vogliono le opere pubbliche solo per quello che gli
torna comodo. Non è giusto. Io ne faccio una questione di
giustizia, quindi se a un certo punto vogliono la fognatura,
d'accordo, noi gliela facciamo, però, se a un certo momento il
Sindaco, perché obbligare la gente a fare qualche cosa, significa
perdere dei voti, non lo vuole fare, perché questa è la verità. I
Sindaci sono tutti sullo stesso terreno, grosso modo, sempre pronti
a chiedere per poter ottenere, per poter far bella figura, ma
quando si tratta, poi, di applicare le imposte, di obbligare a fare
gli allacciamenti, di obbligarli a fare quello che devono fare,
allora fanno i reticenti, perché andare ad obbligare la gente,
significa perdere dei voti e siccome questa storia di perdere i
voti, nella Valle d'Aosta, comincia a diventare una cosa veramente
poco simpatica e anche sporca, comincia a venire il prurito nelle
mani e, francamente, comincio a perdere la pazienza e comincio a
dire che qui io non mi sento più di amministrare il denaro pubblico
se, a un certo momento, questo denaro pubblico viene speso così.
Perché abbiamo dei Sindaci o chiunque per essi, che non vogliono
fare quello che devono fare. Quindi, io prego veramente a questo
punto, giunti a questo punto, non più l'Assessore ai Lavori
Pubblici, il quale farà le segnalazioni che vuole, ma il Presidente
della Giunta, quando ci troviamo di fronte a dei reticenti, Signor
Presidente, è ora di finirla con la storia dei voti. Io ho 30 anni
di esperienza amministrativa e mi ricordo molto bene che i maggiori
voti del consenso pubblico li ho avuti quando ho avuto il coraggio
di applicare delle questioni che gli altri non hanno avuto il
coraggio di fare. Quindi, anche lì, la storia dei voti non è una
storia che viene sempre così, molto semplice, molto comoda. Pur di
fare quello che il pubblico vuole, certe volte, l'amministratore
deve dimostrare una certa energia e, se ci sono quelli che non ce
l'hanno, siccome abbiamo un Presidente di Giunta che, grazie, ce
l'ha l'energia e, allora, la applichi.
Fosson
(U.V.)
- ... informativo, per quello che
avevo richiesto prima, volevo, desideravo solo sapere se è il
Comune che non ha fatto, non ha provveduto alla fognatura di
Entrèves o se è per altre cause, che non è stato finanziato quella
parte lì, solo perché, siccome ne avevano fatto una questione di
stato di questo affare qui, a suo tempo...
Rollandoz
(D.P.)
-  ...dall'Amministrazione
comunale, dalla Regione a favore dell'Amministrazione comunale di 5
milioni per la fognatura di Entrèves e 10 milioni per la fognatura
di Dolonne. Quando sono pervenuti il progetto verso... sul tardi,
l'anno scorso, l'Amministrazione regionale era già a corto di
denaro e, a un certo punto, con l'Amministrazione comunale
riconobbe che era più urgente un tratto di Dolonne, in quel
momento, e allora si fece il tratto di Dolonne.
Elenco F - Cimiteri per un totale di 121.000.000.
Tonino (P.S.I.U.P.)
- Pur essendo questo un argomento di
poco piacere da affrontare, io vorrei fare una domanda e vorrei
farla al Presidente della Giunta in quanto, l'anno scorso, il
Comune di Donnaz aveva previsto nel piano dei lavori l'ampliamento
del cimitero di Donnaz, somma che, poi, non è stata possibile
stanziare, in quanto non si è potuto avere l'area disponibile. Ora,
mi pare che il Comune di Donnaz abbia inviato, già da tempo, una
lettera al Presidente della Giunta per procedere all'esproprio del
terreno necessario per l'ampliamento, perché siamo costretti a fare
l'ampliamento, non si può fare in altri modi e non è che il
cimitero di Donnaz si appresta a fare altre... cioè ad acquisire
altre aree, insomma ad allargare quello che c'è. Allora, pregherei
il Presidente della Giunta di vedere, con sollecitudine, di
rispondere al Comune di Donnaz questo, perché loro stanno
aspettando questa risposta.
Montesano (P.S.D.I.)
- Altri interventi? La parola
all'Assessore. Non ha niente da dire? Allora si passa all'elenco
... Consigliere Savioz.
Savioz
(P.C.I.)
- Ecco anche qui, oggi io, abbia
pazienza, ma sono questioni di principio che io faccio, non
questione particolari.
Dunque, la questione dei cimiteri. Si è constatato e si
constata, ancora tutt'oggi, che molti cimiteri vengono eseguiti con
un numero fortissimo di loculi, un numero sostanziale di aree
destinate a tombe, un altro numero sostanziale di ... come le
chiamano quelli? Quelli lunghi da metterci, sono loculi, va beh, e
di ossari, poi, magari, dopo qualche tempo, la rotazione dei poveri
cristi che vanno a finire in terra, anziché avere la prescrizione
di legge - non so quanto sia ma mi sembra 10 anni come minimo, se
dico giusto - allora come avviene in certi casi, la rotazione non è
più di dieci anni, ma diventa di nove, di otto, in qualche caso,
anche di sette. D'accordo, contro legge, però noi constatiamo
queste cose qui. Allora, io dico, c'è la fregola di farsi la tomba
di famiglia, c'è la fregola di comperarsi il loculo, c'è la fregola
di farsi l'ossario? Va bene, ma allora, si facciano pagare a chi
vuole fare queste opere qui e il prezzo del terreno e il costo
dell'opera e il costo di tutto il resto assieme, ma il cimitero,
innanzitutto, soprattutto, deve essere fatto per metterci dentro la
gente e deve esserci un minimo di dieci anni - sempreché non vado
errato - prima che vadano a essere rimosse le tombe. Ma invece qui,
in certi casi, succede tutto il contrario. Noi diamo un ampio
spazio, ci sono le aree da costruire le tombe di famiglia che sono
lì, ancora intatte e, dall'altra parte, si stanno girando i morti
che hanno ancora i vestiti addosso, ma insomma! Anche qui, mi
sembra che sia un provvedimento da fare molto attenzione, dando
incarico ai tecnici affinché esaminino i progetti, in virtù di
quella che è la popolazione del Comune, tenuto conto della
rotazione che deve avvenire nel campo dei poveri diavoli e poi si
servono pure quelli che hanno il denaro da buttare nei
cimiteri.
Rollandoz
(D.P.)
- I cimiteri, la legge sanitaria
è precisa: i cimiteri, in rapporto alla popolazione residente,
negli ultimi dieci anni devono avere tanta area a disposizione
delle tombe comuni, un tanto di area a disposizione mi pare per gli
atei, un tanto di area ... questa, in più, può essere assegnata
secondo la volontà del Comune, per fare tombe di famiglia e anche i
loculi possono essere determinati da questa formula che è prevista
dalla legge. Mi risulta che il Medico Regionale Dr. Barbero, che
esamina sotto l'aspetto sanitario della legge, sia abbastanza
intransigente sul rispetto di questo e mi risulta che, anche
ultimamente, alcuni progetti siano stati rinviati per il riesame,
appunto, per delle carenze che non ... in rapporto alla legge,
ecco.
Elenco G - Edifici per la pubblica istruzione: A) scuole
materne e asili nido per un totale di Lire 291.500.000; B) scuole
elementari per un totale di Lire 187.300.000; C) scuole medie per
un totale di Lire 216.000.000.
Fosson
(U.V.)
- No, volevo solo chiedere se è
stabilita la località della costruzione della Scuola Materna ad
Aosta, quella seconda elencata qui, perché l'altra è in Via M.
Grivola, quella di 80 milioni e acquisto area costruzione scuole,
eventualmente, dov'è quest'altra area anche di acquisto aree? Solo
questo.
Rollandoz
(D.P.)
- La scuola materna, quella di
Via M. Grivola, è definita ed è un contributo integrativo alla
legge dello Stato di 48 milioni. Per la scuola materna, il Comune
non ha ancora definito tra due, quindi, non posso ancora assicurare
su quale area verrà costruita la seconda. L'acquisto dell'area per
la costruzione delle scuole e il contributo integrativo che diamo
al Comune di Aosta per l'acquisto dell'area di Viale della Pace,
della scuola media Viale della Pace.
Elenco H - Edifici pubblici per un totale di Lire 269.600.000
...
Elenco I - Opere per la prevenzione da valanghe, frane e
alluvioni per un totale di Lire 95.000.000.
Elenco L - Contributi a Comuni per l'acquisto di mezzi
meccanici per lo sgombero della neve, per un totale di Lire
20.884.545.
Chabod
(D.C.)
- Non per i contributi che devono
dare ai Comuni, ma però quest'anno, ad esempio, la Valle aveva un
mezzo abbastanza potente e consiglierei proprio all'Assessore di
non lasciarlo sempre nei garage e metterlo fuori e farlo
funzionare.
Rollandoz
(D.P.)
- Brevemente. L'abbiano fatto
funzionare, tanto che l'abbiamo già quasi messo fuori uso, questo
inverno ha lavorato... (
Voce
) ...No, no, ha lavorato sotto
sforzo, ovverosia, è un mezzo per lavorare sgombro neve fino a un
metro e cinquanta, purtroppo, quest'anno, nella Valle di
Champorcher o a Cogne, dove voi sapete benissimo in che condizioni
ha dovuto lavorare questo mezzo, quindi, sovrasforzi notevoli,
lavorava su 2,50 di neve, è chiaro che era troppo.
Elenco M - Lavori straordinari e interesse generale per un
totale di Lire 783.255.417.
Elenco N - Piano ordinario/cantieri di lavoro esercizio 72-72
per un totale di Lire 144.100.000 e 15.230 giornate di
lavoro.
Montesano (P.S.D.I.)
- No c'è l'ultimo allegato,
che non è sotto il nome di elenco, ma è Piano ordinario cantieri di
lavoro. L'ultimo. Consigliere Tonino.
Tonino (P.S.I.U.P.)
- L'anno scorso, sul cantiere di
lavoro della città di Aosta era prevista la costruzione della
strada di Collignon, 6° lotto, quest'anno, si legge ancora, Aosta
sempre, costruzione strada di Collignon 6° lotto, quindi, si ripete
quello dello scorso anno? Inoltre, sempre per Aosta, opere da
determinare 13.600.000 come un po' l'anno scorso... poi vorrei
sapere queste opere come mai non si fanno nel Comune di Aosta e
qual è il motivo? Se la carenza di manodopera o per quale motivo
non le fanno, perché, altrimenti, bisognerebbe dislocare questi
cantieri dove si possono fare delle opere.
Rollandoz
(D.P.)
- Adesso dire esattamente perché
è ripetuto "6° lotto", non saprei, comunque, le 1.520 giornate
previste l'anno scorso per la strada di Collignon sono
effettivamente fatte e, difatti, la strada è a buon punto. Vi è
attualmente l'interruzione dovuta, purtroppo, al reperto di
splendidi scavi archeologici in questa zona, che comporterà una
maggiore spesa per il muraglione, però la strada è a buon punto. Si
è lavorato continuativamente, solo che, in Aosta, riusciamo ad
aprire nel periodo proprio invernale tre cantieri, poi, adesso che
andiamo avanti nel tempo, siamo ridotti a uno. Ecco, nel periodo
estivo, al massimo, riusciamo a tenere un cantiere; nel periodo
invernale, ci servirebbe averne anche di più. Quest'anno siamo
andati avanti, nel periodo invernale, con tre cantieri, quindi
continuiamo a prevederne sempre tre, perché fanno effettivamente,
nel periodo invernale. Adesso, con tutti i tre cantieri ridotto a
uno, abbiamo 20 persone.
(
Voci... Non si capisce, parlano tutti insieme
)
Manganoni
(P.C.I.)
- ... di Arpuilles, era stato
affermato, promesso, che sarebbe ripreso il lavoro, ma...
Rollandoz
(D.P.)
- ...in inverno abbiamo portato i
cantieri su una strada di Sarre, poi ritenevamo, in primavera, di
ridurre a due cantieri, non a uno soltanto, mentre, invece, il
personale è così poco che abbiamo dovuto concentrarlo tutto su
questa strada di Collignon che, d'altronde, tutti sanno le
pressioni che abbiamo per l'ultimazione di questa strada.
Savioz
(P.C.I.)
- Volevo approfittare ancora di
questa faccenda qui dei cantieri di lavoro per sollevare una
questione di carattere generale, cioè questo: si deve, purtroppo,
constatare che soprattutto i muri di contenimento nelle opere
stradali, nei cantieri di lavoro e anche di altre opere, di appalti
fatti altrimenti, vengono ancora effettuate mediante il getto di
cemento in modo orribile - basta guardare la collina di Aosta,
Signori! - e dobbiamo letteralmente vergognarci di un lavoro così.
Purtroppo, io ho sollevato già due volte in Consiglio questa
faccenda e con abbastanza energia, mi sembra, ma l'opera nella
collina di Aosta continua e i muri in cemento continuano. Io non so
più a chi devo rivolgermi. Il mio posto di lavoro è qui, non è al
Comune di Aosta, quindi, io, ancora una volta, mi rivolgo alla
Giunta e in modo specifico al Presidente della Giunta, che voglia
tenere presente all'Amministrazione comunale di Aosta che non si
può continuare a deturpare la collina in quel modo lì, tutti
completamente in cemento.
Guardate, andate a vedere, rendetevi conto. Qui non si tratta di
essere dei pignoli, si tratta di avere un po' di buonsenso, un po'
di buon gusto. Dio mio, insomma! Lì ci sono delle cose che
veramente urtano e irritano la gente. Costa poco mettere qualche
pietra dentro e l'Assessore Manganoni ha fatto tante di quelle
strade in determinate condizioni, molto più precarie della collina
di Aosta e dopo che glielo abbiamo fatto vedere e osservare,
diverse volte si è reso conto perfettamente e, da allora in poi, ha
sempre fatto fare i muri in pietra... o in pietra direttamente,
oppure in modo da mascherare questo cemento orribile. Quindi, io vi
prego, intervenite, fate qualcosa, perché sennò un bel giorno
comincerò a scrivere sui giornali, Santa Madonna!
Rollandoz
(D.P.)
- Su questo argomento posso
assicurare il Consigliere Savioz che è stata fatta una lettera
drastica, che non vengono più approvati i progetti con muri in
calcestruzzo e assicuro che, quello della collina di Aosta, è una
bruttura che il progetto è stato approvato almeno quattro anni fa,
ecco. Ormai l'opera è iniziata, manca poco per ultimarla, ci è
sembrato insomma... intervenire in un'opera fatta per tre quarti in
cemento, far fare l'ultimo quarto in pietra... comunque, possiamo
assicurare che l'Amministrazione regionale, l'anno scorso, abbiamo
eseguito esclusivamente un tratto di muratura in cemento sulla
strada Etroubles-Allain, in un tratto franoso, dove si è dovuto
mettere il cemento armato, ma che siamo stati drastici e non
approviamo più progetti dei Comuni con muri in cemento.
Fosson
(U.V.)
- Non per prolungare la questione, è
proprio una raccomandazione, in aggiunta a quella di Savioz e
all'Assessore, ad esempio, in quella strada di Collignon, tutta una
serie di muri sono stati fatti effettivamente molto bene con i
cantieri di lavoro in pietra e con getto, in parte, di cemento. Ho
l'impressione che, in un tratto che si sta facendo adesso, molto
alto, che dovrà essere ancora... è solo iniziato, ma siccome c'è
già un pezzo che è stato fatto in cemento, a valle, bisognerebbe
forse che, all'insaputa dell'Assessore, non si faccia poi ...
siccome quel pezzo dietro è molto alto, lì c'è la necessità di fare
una base in cemento e, forse, forse anche in elevazione una parte
in cemento, intendiamoci ... ma vedere, con un po' di accorgimento,
di buttare dentro delle pietre, e pietre non ne mancano, in maniera
che restino incorporate nel cemento e nella zona che resta poi in
vista a mezzogiorno ci sia la pietra, ecco, solo questo, perché i
muri fatti a monte sono bellissimi, sono fatti bene e tutto.
Montesano (P.S.D.I.)
- Allora, concluso l'esame
particolareggiato del programma dei Lavori Pubblici per il 1972, si
deve passare all'approvazione della delibera. C'è qualcuno che
vuole fare dichiarazioni di voto? Vuole lei, Assessore, leggere le
variazioni, oppure le legge il Consigliere Segretario? Quelle
riportate sul parere della Commissione per i Lavori Pubblici...
Andrione
(U.V.)
- Allora: All'elenco B), ai lavori
stradali, occorre aggiungere:
- al Comune di Courmayeur: sistemazione di Via Roma, contributo
10 milioni e sistemazione Ponte di Dolonne: contributo 10
milioni;
- al Comune di Fontainemore: aggiungere "al completamento 9°
tronco strade frazioni altre 2.500.000";
- al Comune di Gignod: stralciare la frase "costruzione della
strada Gorrey-Moret Lore 12.000.000" e sostituirla con le seguenti:
"ultimazione strada Champorcher-Perre Besse 9 milioni",
"ultimazione strade Gorrey-Chez-Courtil Lire 3.000.000";
- al Comune di La Thuile: aggiungere la seguente dizione:
"completamento primo tronco strada di sponda sinistra Torrente
Rutor Lire 2.500.000";
- al Comune di Pollein: aggiungere la seguente dizione:
"sistemazione strada Donnache-Ayette Lire 5.000.000".
Nell'elenco D "Contributi integrativi per ... da costruirsi con
il contributo dello Stato":
- al Comune di Fontainemore: sostituire la dizione: "Acquedotto
capoluogo e frazioni Lire 16.400.000" con la seguente: "Acquedotto
frazione Pian Pervero Lire 16.400.000", ecc.;
- al Comune di Roisan: sostituire al vocabolo "Massinod il
vocabolo Rhyns Moulin".
Elenco G) Edifici per la P.I. scuole medie: Comune di
Courmayeur: il contributo indicato in Lire 98 milioni per la
costruzione della scuola media è ridotto in Lire 78 milioni.
Montesano (P.S.D.I.)
- Legga anche le modifiche del
totale.
Andrione
(U.V.)
- In conseguenza della variazione
proposta dalla Commissione, verrebbero a essere così modificati i
seguenti totali: totale elenco B), da 1 miliardo e 374 milioni 350
mila a 1.374 e 750 mila; totale dell'elenco G), parte C, scuole
medie, da Lire 216.000.000 a Lire 196.000.000.
Montesano (P.S.D.I.)
- Ci sono dichiarazioni di voto?
Allora, il Consiglio è chiamato a votare la delibera, nella quale,
al punto 1, si approva in via di massima il sotto riportato
programma di lavori di pubblica utilità e di interventi finanziari
della Regione per l'esecuzione di lavori di pubblica utilità per
l'anno 1972. L'approvazione dell'elenco del programma, è
comprensivo dell'approvazione dei diversi elenchi che sono stati
esaminati, nonché della modifica letta poc'anzi dal Consigliere
Segretario e, poi, di delegare la Giunta nella parte esecutiva.
Chi è favorevole alla delibera alzi la mano. Contrari?
Astenuti?
Il Consiglio approva all'unanimità.
