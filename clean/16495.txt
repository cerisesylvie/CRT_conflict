Classificazione
ATTIVITÀ CULTURALI


Resoconto integrale del dibattito dell'aula
Oggetto del Consiglio n. 2878 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2878/X Fondi per le manifestazioni previste in
occasione del Giubileo dell'anno 2000. (Interrogazione)
Interrogazione Preso atto del fatto che l'Unione Europea ha
disposto finanziamenti statali e regionali a sostegno di iniziative
culturali e sociali nell'ambito delle celebrazioni per il Giubileo
dell'anno 2000;
Considerato che la Regione Autonoma Valle d'Aosta ha dimostrato
il proprio interesse nei confronti delle manifestazioni in
occasione della sacra ricorrenza del Giubileo ed in particolare
modo relativamente al percorso della Via Francigena, illustrato
recentemente in una conferenza organizzata dalla Curia Vescovile di
Aosta alla quale ha partecipato l'Assessore regionale al Turismo
Gino Agnesod;
i sottoscritti consiglieri regionali
Interrogano
l'Assessore competente per conoscere:
1) a quanto ammontano i fondi dell'Unione Europea a disposizione
dell'Amministrazione regionale per l'organizzazione e la
realizzazione di manifestazioni nell'ambito delle celebrazioni
giubilari per l'anno 2000;
2) se e quando è stata disposta l'istituzione di un'apposita
commissione per valutare eventuali progetti, proposte, programmi in
relazione alle manifestazioni suddette, da realizzarsi attraverso
l'utilizzo dei fondi europei.
F.to: Lanièce - Parisi - Collé
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) L'interrogazione che è stata presentata in merito
al Giubileo del 2000 evidenzia alcune affermazioni sul "preso
atto", sul "considerato" che non sono chiare e non corrispondono
alle situazioni attualmente in atto quindi, per spiegare come
stanno le cose, credo sia opportuno riprendere punto per punto
l'interrogazione.
"Preso atto del fatto che l'Unione Europea ha disposto
finanziamenti statali e regionali a sostegno di iniziative
culturali e sociali nell'ambito delle celebrazioni per il Giubileo
dell'anno 2000;...": non esiste che l'Unione europea disponga
finanziamenti statali, regionali, in questo contesto, e non solo in
questo, ma in nessun contesto perché o sono finanziamenti statali o
sono regionali o sono dell'Unione europea, ma per chiarezza, in
questo caso non esistono finanziamenti specifici dell'Unione
europea.
Per quanto riguarda i propri obiettivi nel portare avanti la
propria strategia, i finanziamenti da parte dell'Unione europea
vengono in maniera tematica, quindi c'è stato nell'anno ?93-?94 un
periodo che andava sulla tematica del restauro dei monumenti e
della valorizzazione e tutela dei beni monumentali. In quel periodo
la Valle d'Aosta ha presentato i suoi progetti, c'è stato il
progetto dell'Obiettivo 2B che riguardava l'alta Valle d'Aosta e
c'è stata la presentazione del progetto per la valorizzazione e il
recupero del Forte di Bard, progetto che in questo momento si sta
sviluppando e la cui prima realizzazione è prevista per il 2001,
mentre nell'anno seguente ci sarà la conclusione quindi, gli
interventi per il Forte di Bard e per l'alta Valle d'Aosta sono
stati interventi finanziati dall'Unione europea e dallo Stato in
una serie di progetti che erano finalizzati al recupero e alla
valorizzazione dei monumenti, quindi della parte culturale del
progetto stesso.
"Considerato che la Regione Autonoma Valle d'Aosta ha dimostrato
il proprio interesse nei confronti delle manifestazioni in
occasione della sacra ricorrenza del Giubileo": a questo riguardo
concordo con chi ha sottoscritto l'interrogazione, ma poi c'è di
nuovo un altro tipo di passaggio che non è comprensibile. Quando si
dice: "... relativamente al percorso della Via Francigena,
illustrato recentemente in una conferenza organizzata dalla Curia
Vescovile di Aosta alla quale ha partecipato l'Assessore regionale
al Turismo Gino Agnesod;", c'è di nuovo una confusione, mi dispiace
doverlo dire, ma siamo obbligati a dirlo, altrimenti non si capisce
il contenuto stesso di tutto lo sviluppo del discorso successivo.
La conferenza-stampa organizzata dalla Curia Vescovile, a cui ho
partecipato, si riferiva alle Vie della fede, che sono delle
illustrazioni che sono state messe in atto e che stanno
realizzandosi dall'anno prossimo al 1999 e questo vale per tutte le
parrocchie della Valle d'Aosta.
L'iniziativa riguarda il cammino del cristianesimo in Valle
d'Aosta e non c'entra la Via Francigena che è un percorso che
veniva fatto da chi entrava dal Gran San Bernardo e alcune volte
anche dal Piccolo San Bernardo, che proseguiva lungo l'asse
principale della Valle per uscire a Pont-Saint-Martin. Per questa
via i pellegrini andavano a Roma, partendo da Canterbury, per un
atto di devozione, ma questo non rientra nel discorso delle Vie
della fede, anche se le Vie della fede sono un elemento che servirà
per presentare la Valle d'Aosta in occasione dell'Anno santo e del
Giubileo del 2000. La Via Francigena è uno degli elementi inseriti
nella preparazione per il Giubileo del 2000 per l'Anno santo, ma
non è l'unico e non ha niente a che vedere con le Vie della fede.
Questo era importante sottolinearlo, altrimenti partiamo da un
elemento di confusione e alla fine non riusciamo più a capire quali
sono le direzioni giuste.
Si chiede nell'interrogazione a quanto ammontano i fondi
dell'Unione Europea a disposizione dell'Amministrazione regionale e
qui rinvio a quanto ho detto prima, che non esistono fondi
dell'Unione europea per l'organizzazione e la realizzazione di
manifestazioni nell'ambito delle celebrazioni giubilari per l'anno
2000; evidentemente a questa domanda non si può rispondere.
Invece per quanto riguarda la domanda: "se e quando è stata
disposta l'istituzione di un'apposita commissione per valutare
eventuali progetti, proposte, programmi in relazione alle
manifestazioni suddette, da realizzarsi attraverso l'utilizzo dei
fondi europei.", escluso il discorso dell'utilizzo dei fondi
europei, abbiamo disposto l'istituzione di un'apposita commissione
per valutare progetti, proposte e programmi, in funzione della
legge 270/97. Tale legge prevede interventi finanziati da parte
dello Stato, cofinanziati con le regioni, con gli enti, con i
comuni, con le comunità montane, con i privati, per realizzare
interventi sulle strutture e su manifestazioni ed anche i punti
informativi che si vogliono mettere in atto per il Giubileo del
2000.
Questa è una legge che riguarda la realizzazione di queste
iniziative fuori Lazio e prevede lo stanziamento di 2000 miliardi.
La legge aveva anche dei termini, prevedeva 30 giorni
dall'emissione del decreto: il decreto è stato emesso il 21
ottobre, entro il 21 novembre dovevano essere consegnati i progetti
con le relative schede.
Su questa legge abbiamo come Giunta regionale costituito una
commissione a cui partecipano i componenti di più servizi della
Regione, della Presidenza della Giunta, dell'Assessorato della
cultura e dell'Assessorato del turismo. Ne facevano parte il Dottor
Giunti, il Dottor Malfa, l'Architetto Perinetti e Montanari, il Dr.
Ribolin, il Dr. Ferrazin e Mostar.
Hanno lavorato sui progetti che erano stati consegnati in
precedenza perché sollecitati da parte dell'Assessorato del turismo
da parte dei sindaci, delle amministrazioni locali, delle comunità
montane; tali progetti sono stati analizzati con gli enti
interessati e verificati anche dal punto di vista della
documentazione ed il tutto è stato presentato entro i termini
stabiliti con le relative schede, che sono state preparate dal
Ministero e sono state oggetto del decreto ministeriale, ma che
sono state anche completate con tutta una serie di analisi più
approfondite per riuscire a dare una completezza a questo tipo di
documentazione, per poter ricevere i finanziamenti relativi.
Si tratta di un intervento per 2196 milioni a livello regionale;
a livello di comunità montane ci sono interventi per un totale di
2196 milioni, i comuni hanno fatto i loro interventi per 4.498
milioni con le parrocchie, l'Istituto diocesano del clero ha fatto
i suoi interventi per un totale di 21.840 milioni, di cui 15.041
richiesti allo Stato attraverso questa legge.
Questo è quanto abbiamo preparato. Nel dettaglio, ci sono tutti
i progetti, esiste una grossa documentazione su questa proposta;
sono progetti, come dicevo prima, analizzati e documentati anche
con relazioni specifiche per ognuno di essi, per cui credo che, per
quanto riguarda quest'aspetto, ci siamo presentati come era
doveroso farlo come Regione.
Si dà atto che, dalle ore 9.46, presiede il Vicepresidente
Chenuil.
Presidente Ha chiesto la parola il Consigliere Lanièce.
Lanièce (Aut) La mia risposta sarà breve per lasciare spazio
anche al collega Collé. Ieri abbiamo letto su La Stampa il
resoconto degli interventi che la Regione ha richiesto in merito al
Giubileo. Come adesso ha confermato l'Assessore, sono circa 22
miliardi, di cui 15 miliardi di provenienza statale, gli importi
relativi alle richieste.
Leggendo questi dati, si può subito notare come la nostra
Regione si sia mossa molto in ritardo perché, se si vanno a vedere
anche gli interventi richiesti dalle altre regioni, si vede che
l'Umbria avrà una spesa di 283 miliardi. Mi sembra che l'Umbria sia
una Regione...
(interruzione dell'Assessore Agnesod, fuori microfono)
... sicuramente si poteva chiedere anche di più però, non sono
stati chiesti. La Via Francigena passa dalla Valle d'Aosta, mica
passa in Umbria, quindi giustamente gli interventi potevano essere
sicuramente più solerti, tanto è vero che Collé farà presente che
nell'aprile di quest'anno aveva presentato un'interrogazione
proprio in merito al Giubileo e la risposta era stata molto
superficiale.... se l'Umbria ha richiesto 283 miliardi e noi solo
22 miliardi...
(interruzione di alcuni Consiglieri, fuori microfono)
... sicuramente, però se ci sono 2000 miliardi e noi ne avremo
solo 22, vuol dire che la Regione si è mossa in ritardo. Questo
bisogna ammetterlo, poi si può dire tutto quello che si vuole.
Al di là di tutto questo, facciamo notare ancora una volta come
un intervento che poteva ottenere dei fondi dallo Stato per
interventi importanti sul nostro territorio, è stato preso "alla
leggera"...
(interruzione del Presidente della Giunta, fuori microfono)
... ma sicuramente, non saranno neanche le Olimpiadi, quelle che
l'Union non ha voluto mentre adesso alla televisione afferma che
sarebbe il caso di riproporle, ma lasciamo perdere tutte le
polemiche che ci sono.
Sta di fatto che ancora una volta c'era un'occasione per poter
ottenere e utilizzare dei fondi dallo Stato, per poter intervenire
in occasione del Giubileo e invece c'è stata una staticità
dell'Amministrazione in merito a questo problema.
Presidente Ha chiesto la parola il Consigliere Collé.
Collé (Aut) Credo che alcune precisazioni al riguardo siano
doverose. È vero che i fondi non sono stati ancora ripartiti dallo
Stato, ma è bene ricordare che si aggirano, come ha detto
l'Assessore, sui 2000 miliardi, o perlomeno questa è la spesa
presunta, quella che dovrebbe essere ripartibile.
All'epoca dell'interpellanza che avevo presentato su questo
stesso tema l'Assessore parlava di 1000 miliardi, quindi prendiamo
atto che non sono più 1000 miliardi, ma...
(interruzione dell'Assessore Agnesod, fuori microfono)
... d'accordo, comunque 2000 miliardi dovranno essere ripartiti
per quelle che sono le celebrazioni del Giubileo.
La Valle d'Aosta cosa ha fatto? Innanzitutto credo sia giusto
scindere in due l'intervento della Valle d'Aosta: da un lato,
quella che è stata la competenza della Regione e quindi del suo
Assessorato, dall'altro, quelle che sono state le iniziative di
altri enti che a loro volta hanno fatto domanda per gli interventi,
dove la Regione ha svolto il compito di coordinamento, così come è
citato nella delibera 4300. Perché i titoli dei giornali sono belli
e parlano di 22 miliardi da parte della Regione, ma la Regione di
fatto ha chiesto il finanziamento per 2.196 milioni, che sono
legati a tre progetti.
Il primo riguarda il recupero del rudere del Castello detto di
Pilato, del Comune di Nus; quattro legati alla Via Francigena,
quindi uno, e sono due; il terzo riguarda la realizzazione di
un'area urbana attrezzata in Comune di Aosta. Quindi la Regione,
per quanto riguarda il Giubileo, ha portato avanti questi tre
progetti, perché tutti gli altri arrivano dalla Comunità montana
Grand Combin, dai vari comuni e dall'Istituto diocesano che per
conto suo ha presentato i suoi progetti.
La domanda che ci poniamo è la seguente. Il collega Lanièce ha
citato l'Umbria, ma possiamo citare altri casi, dove sono state
avanzate richieste ben più sostanziose e io mi chiedo se una
Regione come la nostra, con un'occasione come questa che si trovava
di fronte, non poteva avere una veduta leggermente più ampia, fare
uno sforzo maggiore e chiedere ulteriori finanziamenti chiaramente
ben mirati. Per fare questo cosa si doveva fare? Si doveva
innanzitutto partire prima e ricordava Lanièce che io nell'aprile
?97 avevo fatto un'interpellanza su questo tema; l'Assessore mi
aveva risposto che per non giungere impreparati al Giubileo si
stava già dalla fine del ?96 lavorando con un gruppo di lavoro
eccetera.
Mi permetto di dire che i risultati non mi sembrano brillanti,
che si poteva fare molto di più, che c'erano molte più possibilità.
La Regione stessa sulla Via Francigena ha delle proprietà sue, che
sono diroccate, che sono state messe all'asta e non sono state
vendute; non si potevano trovare delle soluzioni e dare
un'impostazione a questo tipo di edifici di proprietà della
Regione? Mi dice di no l'Assessore, vorrei capire il perché...
(interruzione dell'Assessore Agnesod, fuori microfono)
... l'interrogazione mi sembra abbastanza chiara. Fra l'altro
sarebbe utile sapere questo gruppo di lavoro quante volte si è
riunito, che tipo di lavoro ha fatto.
Mi risulta che da tantissimo tempo non si trovino e non siano
soddisfatti del lavoro svolto perché non sono riusciti a fare un
lavoro di proposta perché si sono riuniti una o due volte. Non so
se questo corrisponde a quanto diceva prima l'Assessore, non mi
risulta.
Su quelle che sono le manifestazioni del Giubileo e su come si è
mossa la Regione Valle d'Aosta ci sentiamo di dire che anche in
questo caso si è persa una grossa occasione per ottenere dei
finanziamenti. Inoltre ritenevamo che questa fosse l'occasione per
un rilancio turistico della nostra Regione per cui anche sotto
quest'aspetto non si è avuta la capacità di dare quei risultati che
ci aspettavamo.
