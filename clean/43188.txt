Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 616 del 26 maggio 2021 - Resoconto
OGGETTO N. 616/XVI - Interpellanza: "Revoca di eventuali
incarichi affidati a soggetti indagati per concorso esterno in
associazione di stampo mafioso".
Bertin (Presidente)
- Punto n. 21 dell'ordine del giorno.
Per l'illustrazione, ha chiesto la parola il consigliere Lavy, ne
ha facoltà.
Lavy (LEGA VDA) -
Ebbene, ci risiamo, purtroppo la Valle
d'Aosta è di nuovo sulle pagine della cronaca per un'operazione che
ha coinvolto la DDA, il procuratore Gratteri contro la 'Ndrangheta:
l'operazione Alibante, che ha visto coinvolti anche due personaggi
valdostani: uno che è stato arrestato, uno che invece è solamente
indagato. Sarò breve, perché comunque con questa interpellanza io
chiedo solamente se questi due personaggi, queste due persone hanno
avuto nel tempo degli incarichi verso la Regione, verso i Comuni,
verso le partecipate, se questi incarichi siano ancora in essere,
quali siano questi incarichi, se poi il Governo regionale intenda
revocare questi incarichi, nel caso ci siano ancora eventualmente
in essere.
Ho poi un'altra domanda che vorrei porre che non ho scritto
nell'interpellanza semplicemente perché è una questione che è
uscita dopo che avevo presentato l'interpellanza. Ebbene, su un
articolo di "Panorama", un articolo abbastanza importante che ha
mostrato certe questioni molto delicate, c'è scritto che la persona
che è indagata, quindi non quella arrestata ma quella indagata, era
in lizza per la candidatura nella lista dell'Union Valdôtaine alle
elezioni regionali del 2020, l'articolo di "Panorama" recita così.
Se non è vero, lei, presidente Lavevaz che allora era Presidente
dell'Union Valdôtaine, querelerà il giornalista, io le riporto ciò
che ho letto. Questa domanda gliela riporto, poi lei si prenderà le
responsabilità di ciò che dice.
Presidente -
Per la risposta, ha chiesto la parola il
Presidente della Regione.
Lavevaz (UV) -
Parto dal fondo, confesso che non avevo
visto l'articolo di "Panorama", ma credo che fosse più probabile
una sua candidatura nelle liste dell'Union Valdôtaine, che quella
dell'avvocato in questione.
Venendo invece alle domande fatte, si chiede: "se siano stati
conferiti incarichi ai due soggetti valdostani indagati, quali
siano questi incarichi e se questi incarichi siano ancora in
essere". Premetto che ovviamente, com'è stato detto, le persone
coinvolte nell'operazione della Direzione distrettuale antimafia di
Catanzaro, come ricordato nell'interpellanza, al momento sono
indagate. Da una rapida verifica non risultano incarichi in essere
conferiti alle due persone coinvolte dall'Amministrazione
regionale, risultano due incarichi in essere per attività di
recupero crediti presso una società partecipata dalla Regione e per
una delle due persone altri incarichi professionali risalenti nel
tempo e oggi conclusi presso altre società partecipate. Magari le
faccio avere un prospetto riassuntivo con i dettagli richiesti
dall'interpellanza.
Relativamente invece a eventuali incarichi affidati dai Comuni,
sono dati che non abbiamo e quindi non sono in mio possesso.
Anche rispetto all'ultima domanda: "se il Governo regionale
intenda revocare gli incarichi"; di conseguenza, ovviamente la
risposta va da sé, nel senso che non essendoci incarichi conferiti
in questo momento dall'Amministrazione regionale, ovviamente non
c'è niente da revocare e per gli altri non competono al Governo
regionale le eventuali revoche, quindi non posso aggiungere altro
se non farle avere l'elenco degli incarichi pregressi.
Presidente -
Per la replica, ha chiesto la parola il
consigliere Lavy.
Lavy (LEGA VDA) -
Grazie presidente Lavevaz, aspetto
molto volentieri questo suo documento che sicuramente approfondirò.
Poi mi lasci dire una battuta ma non è neanche più di tanto una
battuta: conoscendo la storia di certi candidati, è più probabile
che ci siano degli indagati a candidarsi nell'Union Valdôtaine e
non il sottoscritto.
