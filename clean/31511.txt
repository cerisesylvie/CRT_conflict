Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 556 del 20 maggio 2009 - Resoconto
OGGETTO N. 556/XIII - Interpellanza: "Predisposizione di un
progetto, in accordo con le Ferrovie Italiane, per l'abbattimento
delle barriere architettoniche e la realizzazione di un sovrappasso
pedonale e ciclabile".
Interpellanza
Ricordata la legge regionale 18 aprile 2008, n. 14 "Sistema
integrato di interventi e servizi a favore delle persone con
disabilità", che prevede, all'articolo 11, interventi finanziari a
favore di enti pubblici e privati finalizzati all'eliminazione
delle barriere architettoniche;
Ricordato inoltre che la stessa legge prevede, all'articolo
14, azioni positive e progetti, da realizzare anche su proposta
degli enti locali, per prevenire l'esclusione sociale in vari
settori, tra cui quelli della casa e dei trasporti;
Evidenziato che il sistema ferroviario valdostano, nella
tratta Aosta/Pont-Saint-Martin, presenta rilevanti barriere
architettoniche per l'accesso ai binari successivi al
primo;
Preso atto che il quartiere Dora, popoloso agglomerato urbano
della città di Aosta con oltre 2500 abitanti, è separato dal
capoluogo regionale da una passerella pedonale vetusta e del tutto
inagibile per persone disabili, anziane o con passeggini e
carrozzelle per bambini;
i sottoscritti Consiglieri regionali
Interpellano
la Giunta regionale per conoscere se intenda:
1) predisporre un progetto, in accordo con le Ferrovie
Italiane, per l'abbattimento delle barriere architettoniche di
accesso ai binari successivi al primo delle stazioni di Aosta,
Châtillon, Verrès e Pont-Saint-Martin;
2) utilizzare, nell'attesa della realizzazione di tali
interventi, quanto più possibile il primo binario, che non presenta
barriere architettoniche;
3) sollecitare la città di Aosta, in accordo con le Ferrovie
Italiane, per la realizzazione, ai sensi della legge regionale 14
del 2008, di un adeguato sovrappasso pedonale e ciclabile, tra il
quartiere Dora e corso Ivrea, protetto dalle intemperie e dotato di
tutti gli ausili necessari all'utilizzo da parte delle persone
disabili.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente. La legge regionale 18
aprile 2008 n. 14: "Sistema integrato di interventi e servizi a
favore delle persone con disabilità", prevede all'articolo 11
interventi finanziari a favore di enti pubblici e privati
finalizzati all'eliminazione delle barriere architettoniche;
inoltre la stessa legge prevede all'articolo 14 azioni positive e
progetti da realizzare, anche su proposta degli enti locali, per
prevenire l'esclusione sociale in vari settori, tra cui quelli
della casa e dei trasporti. Il sistema ferroviario valdostano nella
tratta Aosta/Pont-Saint-Martin presenta rilevanti barriere
architettoniche per l'accesso ai binari successivi al primo e il
quartiere Dora, popoloso agglomerato urbano della città di Aosta
con oltre 2.500 abitanti, è separato dal capoluogo regionale da una
passerella pedonale e del tutto inagibile per persone disabili,
anziane o con passeggini e carrozzelle per bambini.
Volevamo capire dalla Giunta riguardo a questi problemi che
intenzione c'è.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. È doveroso
premettere che tale iniziativa si inserisce in un quadro normativo
giuridico nazionale che vede la piena competenza dei proprietari e
gestori dell'infrastruttura ferroviaria, ossia della società del
gruppo FS, Rete ferroviaria italiana RFI e Trenitalia S.p.a., a
fronte di un ruolo marginale dell'ente pubblico territoriale,
l'Amministrazione regionale, la quale, come si è già avuto modo di
precisare nel passato, ha limitate possibilità di incidere sulle
politiche strategiche nazionali della società del gruppo già
citato.
Nel merito, per quanto riguarda le tre stazioni ferroviarie di
interscambio: Châtillon, Verrès, Pont-Saint-Martin, sono previsti
nel programma PAR FAS, programma attuativo regionale relativo ai
fondi per le aree sottoutilizzate 2007-2013, interventi attuativi
di completamento della realizzazione dei nodi di interscambio
sopracitati. Nel momento in cui il programma sarà finanziato e
inizierà ad essere realizzato, si potrà predisporre in accordo con
RFI un progetto che preveda la limitazione o l'eliminazione
definitiva di dette barriere architettoniche. In merito alla
situazione della stazione ferroviaria del capoluogo regionale,
invece è prevista fra i progetti cardine individuati dalla Giunta
regionale con la deliberazione n. 1361/2008 la razionalizzazione e
il miglioramento dell'area ferroviaria della stazione di Aosta, che
comporterà presumibilmente un intervento radicale all'interno del
quale troveranno sicuramente spazio nuove modalità di accesso prive
di barriere architettoniche. Nell'ambito del programma sopracitato
è prevista la messa a punto di uno studio di fattibilità per il
miglioramento della tratta ferroviaria Aosta/Pré-Saint-Didier, che
potrà costituire il momento di sintesi delle varie ipotesi oggi
esistenti per la configurazione ottimale della stazione di Aosta,
da concertare poi con le società del gruppo FS. Nell'ambito del
Comitato di pilotaggio del progetto cardine sopracitato, si è
ritenuto di valutare anche soluzioni provvisorie, realizzabili nel
breve termine, per collegare meglio le zone a nord e a sud della
ferrovia; anche tali soluzioni dovranno essere presumibilmente
individuate dal suddetto studio di fattibilità. Nel frattempo la
Regione si è fatta promotrice di alcuni incontri con RFI e centro
stazione per individuare le possibilità di migliorare l'attuale
sottopasso.
Per quanto riguarda la seconda domanda, la questione posta è
stata da tempo segnalata dalla pluralità dei soggetti che
usufruiscono del servizio ferroviario regionale. L'Amministrazione
regionale è impegnata su questo fronte da ormai circa 10 anni
attraverso appositi incontri con le società del gruppo FS, nonché
nei vari comitati tecnici paritetici di gestione degli accordi
commerciali succedutisi fra Regione Valle d'Aosta e Trenitalia
S.p.a.; il risultato è sempre stato negativo. Infatti le società
del gruppo FS nel corso di tali incontri e riunioni hanno sempre
negato l'attestamento dei treni al primo binario, motivandolo con
problematiche tecniche legate alle manovre dei mezzi di trazione,
nonché a questioni ambientali riconducibili all'emissione dei fumi
in stretta vicinanza con la sala di attesa della stazione, del bar,
eccetera, dichiarando anche che a questo proposito Trenitalia nel
recente passato è stata chiamata in causa dall'USL di Aosta.
Per quanto riguarda la terza domanda, che è il sollecito della
città di Aosta, l'argomento è di competenza specifica del Comune di
Aosta; sarà cura comunque di questo Assessorato portare la
questione all'attenzione del Comitato di pilotaggio già citato al
primo punto in relazione al progetto cardine per la realizzazione e
il miglioramento dell'area ferroviaria della città di Aosta.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutte le
risposte che mi ha dato, capisco anche tutti i problemi che ci ha
fornito, ma ciò non toglie che queste persone si trovano tutti i
giorni in difficoltà. Rubo cinque minuti per leggere una lettera,
che mi ha un po' colpito per cui ho voluto fare questa
interpellanza... 25 aprile 2009:
"Aspettative deluse e libertà limitata: si parla ogni giorno
di attenzione ai più deboli, ossia agli anziani, ai diversamente
abili, ma siamo sempre al punto di partenza. Ogni politico, quando
deve cercare voti per la sua elezione, fa promesse su promesse,
sembra che al suo arrivo il mondo cambierà in poco tempo, invece
per chi è disabile o anziano magari con difficoltà di deambulazione
la vita di tutti i giorni rimane un quarantotto. Le uscite di casa
sono sempre ostiche, poiché costellate da barriere architettoniche
o da auto mal parcheggiate, ma questa volta ci riferiamo alla
situazione della stazione ferroviaria di Aosta: lì esiste un
sottopasso che porta alle varie banchine, perché giustamente è
vietato l'attraversamento dei binari e poiché, anche se lo
volessimo, sarebbe un problema, perché con la carrozzina ci viene
un po' difficile, ebbene lì non sono stati previsti ascensori,
scivoli o scale mobili che possano facilitare il passaggio da un
binario all'altro, a prendere con assoluta serenità e libertà il
treno"
.
Ho voluto leggere queste poche righe, perché è vero che i
problemi ci sono ma, visto che abbiamo una legge, la classe
politica si potrebbe veramente impegnare, anche - ossia prima dei
progetti (che ci sono) - vedere se possiamo dare la possibilità a
queste persone... dare un po' di dignità in modo che si possano
muovere liberamente. Grazie.
