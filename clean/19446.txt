Classificazione
FINANZA REGIONALE E LOCALE
Finaosta


Resoconto integrale del dibattito dell'aula
Oggetto del Consiglio n. 2603 del 8 maggio 2002 - Resoconto
OGGETTO N. 2603/XI Erogazione di fondi a favore del Centro
Sviluppo S.p.A. (Interrogazione)
Interrogazione Premesso:
- che nel 1993 è stato conferito l'incarico a Finaosta S.p.A.
per la realizzazione di una struttura immobiliare ricettiva per
nuove imprese denominata "Pépinière d'entreprises?;
- che l'Amministrazione regionale ha affidato la gestione della
struttura immobiliare a Centro Sviluppo S.p.A., prevedendo un
rimborso a codesta società per il mancato introito dei canoni di
locazione dovuti dalle imprese insediate nella struttura
immobiliare;
tutto ciò premesso, i sottoscritti Consiglieri regionali
Interrogano
l'assessore delegato per sapere:
1) quali sono le imprese attualmente insediate nella "Pépinière
d'entreprises? e quali sono gli spazi ancora disponibili;
2) qual è l'entità delle erogazioni dell'Amministrazione
regionale (anche tramite Finaosta), dal 1997 a oggi, a favore di
Centro Sviluppo S.p.A. per la gestione della struttura
immobiliare;
3) quali sono i servizi resi dal Centro Sviluppo S.p.A. a favore
delle imprese insediate e in quale misura le stesse partecipano
alle spese;
4) quali ragioni giustificano l'ulteriore erogazione della somma
di oltre 46.000 euro a favore di Centro Sviluppo S.p.A. per il
biennio 2002-2003.
F.to: Tibaldi - Frassy
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per quanto riguarda la prima
domanda, la situazione è la seguente. L'immobile è operativo dal
1997 ed è entrato in funzione in modo definitivo il 21 ottobre di
quell'anno. Per quanto riguarda i contatti per l'ingresso di
imprese nella pépinière, sono stati fatti fino ad oggi 90 contatti
con successivi incontri di assistenza tecnica all'imprenditore: 56
nel 1997, 18 nel 1998, 14 nel 1999, 1 nel 2000 e 1 nel 2001. Nove
domande sono state formalizzate e valutate dalla commissione di
valutazione e sono stati ammessi sette insediamenti che occupano
attualmente i lotti disponibili, sono sei lotti piccoli più due
lotti grandi.
Le imprese che sono insediate alla data del 31 dicembre 2001
sono: la CO.PR. che utilizza un lotto piccolo, la Vallmark che
utilizza un lotto grande, la Fia che utilizza un lotto grande, la
Mavel che utilizza un lotto piccolo, la Trilogy Labs che utilizza
due lotti piccoli, laWhiky che utilizza un lotto piccolo e la
Tecnos S.r.l. con un lotto piccolo.
L'intera superficie disponibile per gli insediamenti è stata
assegnata alle imprese che hanno fatto domanda e hanno dimostrato
di rispettare i requisiti previsti dalla delibera regionale n.
5342/1996 che definiva i criteri di ammissibilità. Il 21 marzo 2002
il Tribunale di Aosta ha pronunciato la sentenza di fallimento
riguardante la Whiky e oggi sono stati avviati i colloqui con il
curatore fallimentare al fine di liberare al più presto il lotto di
pertinenza Whiky. Nel frattempo sono state prevalutate due nuove
manifestazioni di interesse per un nuovo insediamento presso i
locali citati.
Per quanto riguarda la seconda domanda, le erogazioni fornite al
Centro Sviluppo e che sono frutto di una convenzione tra
quest'ultima e la Finaosta derivano da tre delibere di Giunta: la
n. 5342/1996, la n. 3313/1997 e la n. 287/2002. Lo scopo delle
delibere è quello di incaricare Finaosta di provvedere alla
copertura dei costi sostenuti da Centro Sviluppo per la gestione
manageriale della pépinière per la fornitura di servizi di base
connessi all'immobile e dei servizi amministrativi alle imprese,
nonché per gli oneri finanziari e tributari limitatamente
all'importo non coperto dai canoni di locazione dovuti dalle
imprese che derivano dal verificarsi di una delle seguenti
condizioni: mancata occupazione degli spazi; morosità nella
corresponsione dei canoni da parte delle imprese insediate qualora
siano state avviate le azioni necessarie al recupero del relativo
credito; rilascio degli spazi da parte di una o più imprese
insediate.
Perché vengono fatti questi interventi? La pépinière ha uno
scopo: quello di creare nuova impresa e noi sappiamo che nella
creazione di nuova impresa è molto elevato il rischio di insuccesso
a cui l'impresa è sottoposta in quanto non è certo che l'impresa
riesca ad ottenere dei risultati in termini produttivi e di
mercato. Lo scopo della pépinière - da qui la particolare tipologia
di struttura, che è stata mutuata da normative che sono ampiamente
invalse a livello nazionale ed europeo - è quello di accompagnare
la crescita e la nascita dell'impresa. Questa alle volte funziona,
altre volte no e abbiamo visto che si sono verificati anche casi di
fallimento, ma è chiaro che la pépinière va messa nelle condizioni
perché gli imprenditori possano svilupparsi. Le erogazioni
effettuate a Centro Sviluppo tramite Finaosta sono le seguenti: nel
1997, 152.986.000 lire; nel 1998, 113.936.000 lire; nel 1999,
71.291.000 lire; nel 2000, 67.110.000 lire; nel 2001, 28.072.000
lire.
Si può vedere che nel corso dei cinque anni c'è stata una
costante riduzione dei contributi da Finaosta a Centro Sviluppo e
questo sta a significare come l'occupazione e il funzionamento
delle imprese contemporaneamente sia progredito in senso positivo.
Complessivamente i finanziamenti erogati da Finaosta a Centro
Sviluppo sono stati di 433.397.000 lire. È evidente che i primi
periodi hanno scontato la mancata occupazione degli spazi e una
maggiore promozione dell'iniziativa e contemporaneamente una
maggiore attività di assistenza alle imprese.
Per quanto riguarda la terza domanda, i servizi sono di due
tipi: servizi inclusi nel contratto di prestazione di servizi,
disponibili per tutte le imprese, che sono l'utilizzo dei lotti e
degli spazi comuni, spese fisse come luce, riscaldamento, acqua,
manutenzione esterna, fax, telefono, réception, segreteria,
pulizie, parcheggio, sorveglianza, punto Internet, utilizzo per
sala congressi e riunioni; servizi che riguardano l'assistenza
tecnica personalizzata relativa a ciascuna impresa e questi sono
dei servizi a domanda, in particolare definizione di piani
strategici di sviluppo, check up aziendali, progetti di
finanziamento, consulenze nella selezione delle migliori
opportunità di reperimento delle risorse finanziarie, attività di
promozione e di sussidio al marketing, ovviamente vengono fatte su
domanda e fatturate alle imprese sulla base della tipologia del
servizio fornito. Le imprese insediate sottoscrivono un contratto
di prestazione di servizi quinquennali a tariffe prestabilite
secondo la metratura del lotto assegnato.
A fronte del corrispettivo pagato ottengono un contributo pari
al 50 percento dell'imponibile. Tale agevolazione è prevista dalla
misura 1.2 del DOCUP 1994-1996 e 1997-1999 dell'Obiettivo II della
Regione Valle d'Aosta nel Fondo europeo di sviluppo regionale.
L'agevolazione ha riguardato gli anni 1997-1999 e si riferisce alle
imprese insediate prima del 31 dicembre 1999, data ultima per
l'assegnazione dei contributi. Per le imprese insediate
successivamente e per gli anni futuri si è in attesa della
definizione del nuovo documento, che deve essere previsto
dall'Unione europea, che prevede in questo caso la riproposizione
del medesimo meccanismo di incentivazione, cioè un contributo pari
al 50 percento delle spese imponibili, al momento però questa
copertura non è ancora garantita in quanto il DOCUP non è ancora
stato varato dall'Unione europea.
Per quanto riguarda l'ultima domanda, rispondo che al fine di
garantire una gestione oculata dell'immobile negli anni a venire,
quindi garantendo la funzionalità dell'edificio, garantendo la
qualità dei servizi, è necessario salvaguardare l'equilibrio
finanziario che ha caratterizzato finora questo centro.
La pépinière infatti si configura come un centro neutro,
sicuramente non un centro di profitto, dove i costi vengono coperti
dalle entrate dei canoni e dalle prestazioni di servizio. La
delibera per gli anni 2002-2003 ha lo scopo di garantire
ulteriormente l'equilibrio finanziario in caso di eventi non
preventivabili e, siccome si tratta di creazione di impresa,
sappiamo che qualche evento non preventivabile è realisticamente
ipotizzabile.
Président
La parole au Conseiller Tibaldi.
Tibaldi (FI)
È la seconda volta che il gruppo di Forza
Italia propone un'iniziativa di questo tipo, sulla gestione da
parte del Centro Sviluppo della pépinière, perché sappiamo che
quest'area ha vissuto nel periodo passato un'attività di gestione e
di manutenzione svolta in modo piuttosto disorganico - e questo per
stessa ammissione dell'Assessore in risposta alla precedente
interrogazione sollevata dal collega Frassy - e che solo con la
stipula di una precisa convenzione per il triennio 2001-2003 la
Regione ha attribuito, a fronte di un onere di 700 milioni diluito
nei tre anni, al Centro Sviluppo la competenza a gestire quei
servizi di cui faceva cenno prima l'Assessore.
Con l'interrogazione odierna abbiamo scoperto che il Centro
Sviluppo ha a disposizione non solo questi 700 milioni nel
triennio, ma che la Regione è intervenuta più volte con soldi
propri secondo le erogazioni che sono state enunciate
dall'Assessore per un totale di 433 milioni.
Possiamo quindi subito dedurre che la gestione non è poco
onerosa, ma l'aspetto che ci lascia più perplessi è proprio quello
relativo all'ultimo quesito che abbiamo posto e sul quale
l'Assessore ha glissato notevolmente in termini di risposta.
Precisando che gli euro che sono stati stanziati a favore del
Centro Sviluppo per il biennio 2002-2003 non sono 46.000, ma sono
93.000 perché sono 46.000 annui - rileggendo la delibera
attentamente abbiamo colto questo particolare che non è
insignificante -, l'aspetto che stupisce è che questi soldi sono
stati stanziati per venire incontro al Centro Sviluppo qualora non
vengano occupati tutti gli spazi disponibili, qualora ci sia
morosità nella corresponsione dei canoni di locazione da parte
delle imprese insediate o addirittura venga a concretizzarsi il
rilascio degli spazi occupati da parte di una o più imprese già
insediate. È l'aspetto n. 2 che ci lascia perplessi, Assessore:
qualora un'impresa non paga il canone di locazione, interviene la
Regione.
Come mai allora sono stati stanziati 93.000 in questo biennio? È
già stata stimata, come previsto dal Centro Sviluppo, una morosità
da parte di qualche impresa? Su questo punto non c'è stata
chiarezza, d'altronde anche in passato abbiamo visto che oltre
200.000 euro negli esercizi 1998-1999 sono stati erogati a questo
fine. Ciò significa che nella pépinière, qualora le imprese siano
inadempienti nei confronti del Centro Sviluppo, interviene la
Regione e sana queste morosità.
Mi pare di capire che questo sia un aspetto che necessita di
chiarezza, non so se l'Assessore può darci un supplemento di
risposta perché dalla delibera n. 287/2002 si evince questo
particolare che è tutt'altro che rassicurante. Per quanto ci
riguarda, intendiamo approfondire ulteriormente tale questione
perché la Pépinière, se le affermazioni che lei ha fatto sono
veritiere, non è certo gestita in una logica di sviluppo e di
creazione di nuova ricchezza e soprattutto di nuova occupazione, dà
piuttosto l'impressione di una scatola vuota, gestita confusamente
e approssimativamente con il lauto contributo della Regione.
Président
La parole à l'Assesseur à l'industrie,
à l'artisanat et à l'énergie, Ferraris, pour une courte
précision.
Ferraris (GV-DS-PSE)
Quanto ho detto non riguarda i fondi
a cui si faceva riferimento, i 700 milioni, relativi alla gestione
dell'area industriale di Pont-Saint-Martin. Qui ho risposto in modo
puntuale a quanto è stato chiesto.
La delibera n. 287 è un trasferimento di fondi a Finaosta, che
in misura prudenziale sono stati valutati nei 46.481 euro annui per
i prossimi due anni; è una stima prudenziale e come tale può essere
sicuramente ridotta visto che i dati a consuntivo dimostrano che
l'andamento è diverso.
Questo modo di procedere non è un modo di procedere
dell'Amministrazione regionale della Valle d'Aosta nei confronti di
Centro Sviluppo, ma questo è il modo di procedere di tutte le
pépinières esistenti a livello nazionale ed europeo perché, se si
vuole creare un incubatore di impresa, il rischio che l'impresa non
riesca a portare a termine il proprio progetto esiste e, siccome
questo è un Paese che viene accusato da molte parti di non mettere
a disposizione i finanziamenti per chi ha buone idee
imprenditoriali, ma non ha fondi, la pépinière va incontro a questa
esigenza con i relativi costi.
