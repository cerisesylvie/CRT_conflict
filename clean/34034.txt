Classificazione
FINANZA REGIONALE E LOCALE
Finaosta
SPORT E TEMPO LIBERO
Enti e Società sportive



Oggetto del Consiglio n. 1991 del 4 ottobre 2011 - Resoconto
OGGETTO N. 1991/XIII - Interpellanza: "Dismissione di parte
del patrimonio immobiliare della società Cervino S.p.A.".
Interpellanza
Si è appreso che la Società CERVINO S.p.A., controllata
pubblica regionale tramite FINAOSTA S.p.A., avrebbe recentemente
deciso di dismettere parte del patrimonio immobiliare disponibile e
di porre in vendita una serie di appartamenti, alcuni dei quali
utilizzati finora da dipendenti o dirigenti della società stessa e
da personale della Polizia di Stato.
I sottoscritti Consiglieri regionali
Interpellano
la Giunta regionale per sapere:
1) quanti appartamenti e per quale superficie complessiva
saranno dismessi;
2) quanti degli stessi erano in passato occupati a qualsiasi
titolo (locazione, uso o comodato) da personale della società o
della Polizia di Stato e quante comunicazioni siano state inviate
per ottenerne il rilascio;
3) con quali modalità saranno alienati gli alloggi e per
quali motivi la Giunta regionale non ha ipotizzato per gli stessi
forme di edilizia convenzionata.
F.to: Louvin - Chatrian
Président
- La parole au Conseiller Louvin.
Louvin (ALPE)
- Merci M. le Président.
Siamo in presenza di un'operazione che in qualche modo richiama
e ricalca uno schema che abbiamo già conosciuto per il Comune di
Courmayeur, dove c'è stata una dismissione di patrimonio
immobiliare ad opera di società funiviarie. Abbiamo avuto modo di
apprendere nelle settimane scorse che ci sarebbe stata una volontà
di dismissione di patrimonio immobiliare all'interno dei cespiti
che la società Cervino S.p.A. ha consolidato in mano alla
controllata regionale, dopo l'acquisizione dalla famiglia Cravetto
e dagli altri proprietari privati. Si tratta di un certo numero di
unità immobiliari, per le quali abbiamo avuto informazione che sono
state date comunicazioni agli interessati, alle famiglie che ne
erano beneficiarie a vario titolo (in base a contratti di
locazione, di comodato o ad altro titolo), in una certa misura si
tratta di persone che hanno rapporti di tipo lavorativo con la
località e che si sono trovate a subire i riflessi negativi di
questa decisione. A noi preme che lei, Presidente, ci faccia il
punto della situazione per quanto riguarda la natura di tali
immobili per la parte che ha una finalità abitativa e di sapere a
quanto ammonta il complesso di tale operazione, per poter valutare
il suo interesse, ma ci interessa anche sapere quali sono i legami
con le persone impegnate: se è personale della società, o della
Polizia di Stato, o chi ancora a diverso titolo sia interessato
all'utilizzo di questi immobili. Naturalmente questo ha uno sguardo
prospettico da parte nostra, ci interessa fare in quest'aula una
valutazione complessiva sulla politica che stiamo adottando sugli
immobili che sono di proprietà pubblica, nella misura in cui la
quasi totalità di tale società è di competenza della Regione
tramite Finaosta. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Credo che il problema
sollevato dal collega Louvin sia importante, nel senso che il tema
degli impianti di risalita è un tema che ha un grosso impatto sulla
nostra economia: senza impianti di risalita e senza
l'ammodernamento degli stessi, sarebbe difficile immaginare un
turismo invernale e lo sarebbe ancora di più nella zona di
Valtournenche e Breuil. A questo proposito, come il collega sa, c'è
una serie di esigenze di investimenti nella zona riferiti agli
impianti di risalita, oltre che ad infrastrutture sempre di
proprietà della società nel suo insieme; c'è ancora una parte di
privati, come lei ha ricordato, che è modesta, però la maggioranza
è pubblica fra Comune e Regione. Ci sono investimenti da fare sulle
infrastrutture presenti lungo le piste da sci: bar, ristoranti, che
sono da intrattenere...e ci sono interventi sulle piste molto
importanti che dovranno essere realizzati. Ora un impegno in
generale è quello di valorizzare al meglio le possibilità che la
società ha di autofinanziare gli investimenti, portando come
esempio il fatto che nel caso di specie la società Cervino ha anche
una serie di terreni che saranno oggetto di esame nel piano
regolatore per futuri investimenti proprio nella zona strategica,
dove arrivano le piste di discesa. Nell'ambito dell'utilizzo
ottimale del patrimonio, è emersa l'esigenza di tener conto degli
stabili che, essendo a Breuil Cervinia, non sono degli stabili che
non hanno valore, ma hanno un prezzo importante, quindi bisognava
prima prendere in considerazione l'utilizzo attuale per poi poterli
valorizzare; questo come premessa.
Venendo alle risposte puntuali,
"quanti appartamenti e per
quale superficie complessiva saranno dismessi"
: gli
appartamenti che la società Cervino intende dismettere sono 19 e si
trovano all'interno di sette fabbricati, la superficie complessiva
è pari a 2.448 metri quadri, di cui 1.546 di residenziale, 713 di
spazi accessori, terrazzi, posti auto e 189 di autorimesse (le do
poi una copia per comodità).
"Quanti degli stessi erano in passato occupati a qualsiasi
titolo da personale della società o della Polizia di Stato e quante
comunicazioni siano state inviate per ottenerne il rilascio"
:
gli appartamenti assegnati ai dipendenti e alla Polizia di Stato
erano 15, la società ha inviato 12 richieste di rilascio, che hanno
riguardato 11 appartamenti, in quanto uno era assegnato ad una
coppia di dipendenti, uno era assegnato ad un dipendente andato in
pensione, uno era assegnato ad un dipendente che la società ha
liquidato e due assegnati alla Polizia di Stato. Al riguardo si
segnala che il 2 settembre 2011 la società ha siglato con le
rappresentanze sindacali unitarie una conciliazione sulla questione
avente ad oggetto la revoca delle unità alloggiative assegnate
dalla Cervino a parte dei propri dipendenti: 10 operai e impiegati
e per questi che hanno avuto la conciliazione è ancora in corso la
trattativa con due dirigenti.
Per quanto riguarda l'altra domanda:
"con quali modalità
saranno alienati gli alloggi e per quali motivi la Giunta regionale
non ha ipotizzato per gli stessi forme di edilizia
convenzionata"
, la società intende procedere all'alienazione
tramite asta pubblica. Per quanto concerne il tema dell'edilizia
convenzionata, la ragione è quella che ho detto prima: che con
questo sistema c'è un autofinanziamento della società per gli
interventi che sono già programmati nella zona. Sotto questo
profilo, credo che la logica, come in altre zone dove la situazione
è meno rosea da un punto di vista della disponibilità finanziaria
vada nell'ottica di valorizzare tutto quello che si può tenendo
conto delle difficoltà ad intervenire su tutti gli impianti in
Valle.
Président
- La parole au Conseiller Louvin.
Louvin (ALPE)
- Grazie Presidente. È ormai abitudine
comune, Presidente Rollandin, approccio molto diffuso privilegiare
il momento finanziario rispetto alla sostanza dei rapporti della
vita e dell'economia. Apparteniamo ad una comunità che si è fatta
nel tempo carico di assicurare condizioni di vita adeguate in
montagna anche a persone che non raggiungono economicamente il
livello di disponibilità che possiamo avere in capo a persone che
investono e stiamo parlando di una località in cui sappiamo che il
mercato immobiliare ha una presa fortissima. Proprio per questo
riteniamo che debbano essere messe in opera a Breuil Cervinia, come
a Cogne o a Courmayeur, come in tutte le località in cui il mercato
immobiliare tende a respingere lontano dalla località chi non ha i
mezzi per assicurarsi una proprietà di abitazione, o non può
conseguire una locazione ad oneri ragionevoli...e crediamo che
questo obiettivo debba essere perseguito utilizzando gli strumenti
esistenti, laddove possibile, facendo leva su un patrimonio che è
già in mano pubblica. Abbiamo già avuto modo di dire a proposito
della questione di Courmayeur, dove un'intera palazzina...poi se
avremo occasione nelle prossime settimane, torneremo sull'argomento
per avere informazioni sullo sviluppo della vicenda...ma abbiamo
avuto modo di dire in quella occasione che non condividiamo questa
politica di dismissione del patrimonio pubblico - tale la
consideriamo, perché ne ha la totale disponibilità
l'Amministrazione attraverso le sue società controllate - e
riteniamo che esso debba essere utilizzato intelligentemente per
fare una politica residenziale adeguata.
Lei sa bene che di queste 15 unità di persone, dipendenti,
polizia, eccetera, la maggior parte sarà costretta ad emigrare
lavorativamente e a trovare casa altrove che nella località dove
presta servizio, con un danno indiretto per la stessa società e per
la comunità locale, che si ritroverà a non avere più presente sul
posto, anche in termini di rapidità, di possibilità di intervento,
del personale per il quale era stata fatta dalla gestione privata
in passato una scelta diversa. Capiamo che non sempre la società
che svolge un'attività imprenditoriale può farsi carico di tutto,
ma noi crediamo che questo aspetto della residenzialità...avendo a
disposizione il bene, avendo a portata di mano tali immobili e
parliamo di una superficie significativa, lei diceva 2.500 metri
quadri poi depurati...insomma sono una quindicina di unità
immobiliari che possono essere salvaguardate nell'interesse della
popolazione locale, non gratuitamente, ma attraverso normali canoni
di locazione convenzionati, che possono permettere a famiglie di
vivere in quella località e non di fare loro stessi i migranti
quotidiani da una località all'altra per andare a servire altri
migranti che vengono su per sciare. Trovo che ci sia una
contraddizione nella catena economica che stiamo creando, pertanto
dobbiamo creare delle condizioni di vivibilità e di residenzialità
adeguate. Qui paradossalmente un Governo, che si proclama
autonomista, attento alle esigenze del territorio e della
popolazione montana, dà un colpo di pialla deciso su un'opportunità
residenziale ragionevole, che sarà stata da rivisitare, perché
immagino che gli accordi di un tempo non potessero essere mantenuti
in eterno, ma riportiamoci esattamente all'economia reale...non
viviamo solo della visione finanziaria, abbiamo bisogno di far
cassa? E avanti, quindi dismettiamo, ma stiamo dismettiamo le cose
che non dovremmo dismettere! La società faccia l'operazione semmai
con i suoi terreni, faccia i suoi PUD - cosa sulla quale sarebbe il
caso di discutere -, ma non disperda questo grosso valore che aveva
in mano e sul quale la preghiamo, Presidente, lei e la sua Giunta,
di fare quanto possibile per evitare che si proceda in una
direzione assolutamente antisociale. Grazie.
