Classificazione
FORMAZIONE PROFESSIONALE
ISTRUZIONE PUBBLICA
Istituzioni scolastiche
Personale docente e non docente



Oggetto del Consiglio n. 2150 del 24 maggio 2016 - Resoconto
OGGETTO N. 2150/XIV - Reiezione di risoluzione:
"Regolarizzazione del personale educativo del "Convitto regionale
Federico Chabod" e riconoscimento del bonus per l'aggiornamento e
la formazione professionale".
Viérin M. (Presidente) -
Punto 33.01 dell'ordine del
giorno. Ha chiesto la parola la Consigliera Certan, ne ha
facoltà.
Certan (ALPE) -
Avevamo anticipato questa risoluzione
precedentemente, riteniamo che sia importante porre un po' di
attenzione riguardo ad una categoria di educatori che operano sul
territorio valdostano e che hanno negli anni fatto una formazione
professionale, di esperienze ma hanno assunto anche un ruolo
estremamente importante nel quadro della scuola valdostana e che
non si vedono oggi riconosciuti gli stessi diritti degli altri
insegnanti, in particolare parliamo del personale educativo del
Convitto regionale Federico Chabod.
Sappiamo che ci sono delle leggi particolari che seguono i
convitti, il Convitto nazionale Federico Chabod nel 1978,
attraverso la legge n. 196, diventa un ente dipendente della
Regione Valle d'Aosta con la denominazione "Convitto regionale
della Valle d'Aosta". A tutti gli effetti il personale educativo
che vi opera rientra nel contratto del comparto della scuola, nel
contratto collettivo nazionale di lavoro e in particolare rientra
con lo stesso contratto del personale delle scuole primarie. Il
personale educativo del Convitto Chabod viene inquadrato per il
contratto collettivo nazionale di lavoro come gli insegnanti di
scuola primaria. C'è anche da ricordare l'importante ruolo che
occupa questa struttura all'interno del panorama scolastico
valdostano: ci sono 400 allievi, alcuni dei quali convittori, altri
semiconvittori, ci sono 25 insegnanti a tempo indeterminato e 11 a
tempo parziale, alcuni dei quali sono comunque quasi una decina di
anni che operano in questa struttura, quindi crediamo anche che
negli anni l'Amministrazione regionale, essendo essi pagati
dall'Amministrazione regionale, ha anche investito per questo
personale educativo, perché, avendo fatto in parte anche una
formazione sul terreno nell'ambito del Convitto regionale, credo
sia importante adesso riconoscere questo loro percorso.
È vero che la Buona scuola (legge n. 107), anche per un problema
forse più nazionale che regionale, perché il nostro Convitto è
diventato regionale, mentre altri convitti di altre regioni sono
rimasti nazionali, lo ignora, non lo cita: il personale educativo
non viene citato. Il personale educativo dei convitti nello
specifico non viene citato, ma esso è, per il contratto di lavoro,
parificato agli insegnanti di scuola primaria che invece vengono
citati nella n. 107. Crediamo quindi che questo passaggio
importantissimo - in matematica credo sia la proprietà transitiva -
sia assolutamente da tenere in considerazione, questi tre punti
sono fondamentali. È vero che la Buona scuola non li nomina, ma
nomina gli insegnanti di scuola primaria, essi sono paragonati agli
insegnanti di scuola primaria, quindi si può, a nostro avviso,
prevedere questo tipo di collegamento.
C'è un altro passaggio: molti di questi insegnanti, pur essendo
a tempo determinato, stanno svolgendo la loro attività per più di
tre anni e per la Corte di giustizia europea il precariato nella
pubblica amministrazione non è previsto per più di 36 mesi. Ci
sarebbe pertanto anche un'altra indicazione che farebbe porre un
po' di attenzione su questo personale educativo: questa direttiva
della Corte di giustizia europea che ha condannato l'Italia per la
violazione proprio della direttiva n. 1990/70/CEE concernente il
precariato nella pubblica amministrazione. Il personale che in
questo momento è a contratto a tempo determinato è costituito da 9
persone.
L'ultimo passaggio che cito è relativo alla delibera di cui
abbiamo parlato prima, è legato al
bonus
: per il motivo che
ho detto prima, non essendo nella n. 107 nominato espressamente
anche il personale educativo, sono stati esclusi anche a livello
valdostano dal recepimento del bonus. Noi crediamo che in questo
momento di grande dibattito per il recepimento della legge sulla
Buona scuola in Valle d'Aosta, sia importante che il Governo
regionale ponga attenzione alla situazione di questo personale
educativo, che a tutti gli effetti è riconosciuto come personale
docente e chiediamo che in qualche modo venga regolarizzata la loro
posizione, chiaramente andando a trovare gli agganci con la legge,
che, a nostro avviso, ci sono; con il contratto di lavoro,
prevedendo anche - e per questo concorso che oramai è stato bandito
non è stato possibile - un inizio di iter per l'abilitazione per
questi insegnanti, per poter poi eventualmente accedere a dei
concorsi, perché, non avendo in questo momento dei titoli
abilitanti, non avrebbero neanche potuto accedere al concorso, cosa
che, a nostro avviso, è penalizzante. Il secondo punto che
chiediamo è di riconoscere già per l'anno scolastico 2015-2016 per
gli insegnanti del Convitto, chiaramente a tempo indeterminato,
così com'è stato fatto per gli insegnanti di scuola primaria
inquadrati dal contratto nazionale, il bonus per l'aggiornamento e
la formazione professionale.
Presidente -
Non ci sono richieste di intervento,
chiudiamo la discussione generale.
Per la replica, ha chiesto la parola l'Assessore Rini, ne ha
facoltà.
Rini (UV) -
Grazie alla collega Certan, perché ci
permette di fare un po' di chiarezza anche su questo tema che ci
sta particolarmente a cuore: abbiamo incontrato anche le persone
coinvolte in questa situazione. Vorrei ricordare in questo caso che
il personale educativo del Convitto rientra nella disciplina del
DPR n. 861/1975, al quale quindi si applicano le regole di stato
giuridico ed economico del corrispondente personale dello
Stato.
Come premessa io non torno sui passaggi che lei ha fatto e che
noi condividiamo sull'importanza e sul ruolo strategico del
personale e della struttura stessa del Convitto, che il Convitto
svolge per la realtà non solo di Aosta ma dell'intera Valle
d'Aosta. Dato per assodato questo - e ovviamente non è questa la
sede in cui entriamo nel merito di questo, qua stiamo parlando di
una questione meramente tecnica e di stato giuridico, che è di
competenza statale e purtroppo, come tale, noi siamo vincolati ad
applicare una norma statale -, perché in quest'aula più e più
volte, soprattutto nell'ultimo periodo, abbiamo parlato di
regionalizzazione? Portiamo tante volte gli esempi di altre realtà
simili alle nostre come il Trentino Alto Adige, dove lo stato
giuridico è competenza della Regione e quindi dove situazioni come
queste ed altre che abbiamo avuto modo di discutere in quest'aula
possono essere sanate, risolte e affrontate in maniera diversa, in
maniera puntuale
ad hoc
per quei casi. Purtroppo in questo
caso noi non possiamo fare niente, perché lo stato giuridico è
competenza nazionale e quindi come tale vanno applicate le regole
nazionali.
Lei ha citato in modo molto puntuale i ricorsi, le sentenze:
sono tutte corrette, ma la questione rimane comunque di carattere
nazionale. Quello che noi però possiamo fare, che ci sentiamo di
fare è, da un lato, continuare il percorso in merito alla
regionalizzazione, ne abbiamo parlato in commissione con il collega
Laurent Viérin, che aveva iniziato questo lavoro con questo tavolo
di confronto per portare avanti questa tematica insieme a tutti gli
attori principali del mondo della scuola: noi intendiamo riprendere
al più presto questo percorso. Dall'altro canto, ovviamente in
questa fase delicata di contrattazione con lo Stato per
l'applicazione proprio della n. 107, noi porteremo ancora una volta
- perché l'abbiamo già fatto - questa tematica all'attenzione del
Ministero, però non è purtroppo una tematica che possiamo risolvere
a livello regionale, per questo motivo ci asteniamo.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Assessore, è la solita diatriba sulla
quale ci siamo incagliati già altre volte: noi crediamo che però,
proprio come lei ha detto, è in corso una trattazione, ci sono
intese, ci sono tutta una serie di cose aperte con lo Stato, c'è il
discorso della regionalizzazione che ci ha visti favorevoli, quindi
apriamo pure anche un tavolo su questo discorso. Certo è che, a
nostro avviso, questa è una situazione leggermente diversa, perché
- sarò un po' ripetitiva, ma giusto per non lasciare infondato
nulla - il Convitto nazionale Federico Chabod, a differenza di
altri convitti nazionali, nel 1978 è passato regionale e il
personale educativo è, come tutto il personale docente, pagato
dalla Regione Valle d'Aosta e non dallo Stato. A mio avviso, ci
sono dei presupposti anche giuridici per poter percorrere questa
strada. Sappiamo che il Deputato Rudy Marguerettaz ha presentato
un'interrogazione in Parlamento, quindi aspettiamo di sentire quali
saranno le risposte, ci auguriamo che ci sia un collegamento e una
collaborazione fra Governo regionale e Parlamentari e chiediamo
un'attenzione.
Non mi ha risposto per quanto riguarda il bonus per
l'aggiornamento e la formazione professionale, perché riteniamo che
invece su quello sia una scelta del tutto soggettiva da parte
dell'Amministrazione regionale: non c'entra nulla a questo punto la
regionalizzazione, lo stato giuridico degli insegnanti, la scelta
di riconoscere questo bonus anche ai 25 insegnanti dello Chabod
credo sia assolutamente solo del Governo regionale. Non so,
Assessore, se vuole fare una precisazione, perché, riguardo a
questo, non ha risposto: voi vi astenete in blocco, però credo ci
fosse una distinzione fra le due cose.
Presidente -
Non ci sono altre richieste di intervento,
possiamo passare alla votazione. Dichiaro aperta la votazione. La
votazione è chiusa.
Presenti: 31
Votanti: 12
Favorevoli: 12
Astenuti: 19 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce,
Marguerettaz, Marquis, Péaquin, Perron, Restano, Rini, Rollandin,
Marco Viérin)
Il Consiglio non approva.
