Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1147 del 4 aprile 1990 - Resoconto
OGGETTO N. 1147/IX - PRESA D'ATTO DELLA PETIZIONE
CONCERNENTE: "MIGLIORAMENTO DEI SERVIZI SANITARI A FAVORE DELLE
PERSONE ANZIANE CRONICHE NON AUTOSUFFICIENTI". (Reiezione di
risoluzione)
PRESIDENTE:
La risoluzione in oggetto, della quale do
lettura, è stata presentata dai Consiglieri Riccarand e Mafrica ed
è iscritta al punto 17 dell'ordine del giorno. Essa è accompagnata
da una lettera del Presidente della 5a Commissione, nella quale si
comunica che nel corso di una riunione della stessa Commissione
sono stati sentiti anche i proponenti della petizione.
RISOLUZIONE
Esaminata la petizione sottoscritta da 1963 cittadini
valdostani, contenente richiesta al Consiglio regionale per il
miglioramento dei servizi sanitari a favore delle persone
anziane;
Rilevato che tale petizione esprime esigenze ampiamente
condivisibili e formula delle proposte precise e concrete;
Evidenziato, in particolare, che la richiesta di un servizio di
ospedalizzazione a domicilio deve essere accolta favorevolmente,
anche alla luce delle positive esperienze realizzate in altre
città;
il Consiglio regionale
DELIBERA
di impegnare la Giunta regionale:
1) ad elaborare un progetto per l'istituzione di un servizio di
ospedalizzazione a domicilio;
2) a presentare all'esame ed all'approvazione del Consiglio,
entro 90 giorni, tale progetto.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Questa petizione, sottoscritta da circa
2.000 cittadini della Valle d'Aosta, affronta una serie di punti
molto importanti riguardanti le condizioni di vita e di assistenza,
soprattutto delle persone anziane della nostra Regione. In
particolare essa rivolge all'Amministrazione regionale tre
richieste molto precise.
La prima richiesta concerne l'istituzione di un servizio di
ospedalizzazione a domicilio. Si tratta di un servizio nuovo, che
mira a curare l'anziano ammalato mantenendolo il più possibile nel
suo ambiente e nella sua abitazione. Tale servizio è già stato
sperimentato in altre città d'Italia, in particolare nella vicina
Torino, e che, da quanto abbiamo capito dall'esposizione fattaci in
sede di Commissione, ha avuto il suo avvio in Francia, a Grenoble,
e che ormai è diventato qualcosa di più di una semplice
sperimentazione, un qualcosa di solido, che ha dimostrato di
funzionare e di dare risultati positivi rispetto alle condizioni di
assistenza dell'ammalato anziano. Anche sul piano finanziario, tale
servizio ha dimostrato di essere competitivo, cioè di comportare
dei costi inferiori alla ospedalizzazione propriamente detta.
Questa è la prima richiesta che viene formulata dalla
petizione.
C'è poi una seconda richiesta, che riguarda il funzionamento
delle microcomunità, nella quale viene sottolineato il problema che
riguarda i pazienti non autosufficienti ricoverati in queste
comunità e che fanno acquisire a queste microcomunità una
dimensione di tipo prettamente sanitario e che quindi non dovrebbe
comportare, almeno per questo tipo di pazienti, degli oneri a
carico dell'utente, perché, come sappiamo, il servizio sanitario è
gratuito. Si chiede pertanto un passaggio di gestione, in modo da
poter affrontare questo problema, perché le microcomunità, nate con
uno scopo prevalentemente assistenziale, si stanno progressivamente
trasformando in strutture di tipo più prettamente sanitario e, in
quanto tali, dovrebbero essere gratuite.
La terza richiesta contenuta nella petizione riguarda
l'istituzione all'interno dell'ospedale di una figura nuova, la
cosiddetta "badante", che possa essere di sostegno e di assistenza
ai pazienti per quanto riguarda l'alimentazione, l'igiene
personale, la sorveglianza continuativa. Si tratta di un sostegno
ulteriore, talvolta svolto da personale volontario, ma che è
notevolmente carente e che richiederebbe appunto una figura di tipo
nuovo all'interno dell'ospedale.
Questa petizione è stata esaminata e discussa in due riunioni
della 5a Commissione, allargata anche a Consiglieri che non fanno
normalmente parte della stessa Commissione, nel corso delle quali
abbiamo avuto anche l'occasione di sentire i responsabili locali e
nazionali dell'ULCES e di altri organismi che si occupano
dell'assistenza e di questi problemi degli anziani.
In particolare, dall'esposizione riguardante le esperienze già
attuate nel servizio della ospedalizzazione a domicilio, è stata
sottolineata l'opportunità di creare anche nella nostra Regione un
servizio di questo genere. C'è stata una dettagliata esposizione
del dott. Pernigotto di Torino, che da anni segue e pratica questo
tipo di servizio, con l'illustrazione dei suoi benefici, che credo
siano incontestabili.
La stessa esposizione dei funzionari dell'Assessorato alla
Sanità, che hanno partecipato alle riunioni della Commissione, ha
sottolineato l'importanza che anche nella nostra Regione si arrivi
all'istituzione di questo servizio di ospedalizzazione, mentre è
stata espressa qualche perplessità rispetto all'istituzione della
figura della "badante".
In ogni caso, tutti i punti della petizione sono stati ritenuti
come un positivo contributo di proposta e come richieste che devono
trovare un positivo accoglimento. Per questo motivo il Gruppo Verde
Alternativo, insieme al Gruppo del PCI, ritiene opportuno
presentare all'esame del Consiglio una risoluzione, in modo che
dall'esame della petizione il Consiglio tragga alcune conclusioni.
In particolare, vogliamo sottolineare il servizio di
ospedalizzazione a domicilio, che ci sembra il punto centrale e più
immediatamente realizzabile.
Ecco il testo della risoluzione:
"RISOLUZIONE
Esaminata la petizione sottoscritta da 1963 cittadini
valdostani, contenente richiesta al Consiglio regionale per il
miglioramento dei servizi sanitari a favore delle persone
anziane;
Rilevato che tale petizione esprime esigenze ampiamente
condivisibili e formula delle proposte precise e concrete;
Evidenziato, in particolare, che la richiesta di un servizio di
ospedalizzazione a domicilio deve essere accolta favorevolmente,
anche alla luce delle positive esperienze realizzate in altre
città;
il Consiglio regionale
DELIBERA
di impegnare la Giunta regionale:
1) ad elaborare un progetto per l'istituzione di un servizio di
ospedalizzazione a domicilio;
2) a presentare all'esame ed all'approvazione del Consiglio,
entro 90 giorni, tale progetto".
Il Gruppo Verde Alternativo ed il Gruppo comunista presentano
all'attenzione, all'esame ed alla votazione del Consiglio questa
proposta di risoluzione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Noi, insieme al Gruppo Verde Alternativo,
abbiamo sottoscritto questa risoluzione, perché ci sembra che
dall'esame di una petizione si debba uscire con qualche decisione.
Non ci sembra che il tutto possa esaurirsi soltanto con una
osservazione fatta alla petizione da parte dell'Assessore e con
un'audizione da parte della Commissione.
La petizione chiede degli impegni ed a noi sembra che il
Consiglio debba determinare qualche iniziativa ed anticipare
qualche volontà, altrimenti l'esame delle petizioni rimane un puro
esercizio rituale.
Vediamo ora qualche considerazione sulle risposte fornite
dall'Assessore Lanièce alla petizione.
Alla prima richiesta di istituzione di un servizio di
ospedalizzazione a domicilio l'Assessore risponde con
un'affermazione che, a nostro giudizio, non è una risposta
adeguata, anzi è molto inadeguata, perché egli dice: "Noi,
nell'ambito della convenzione con i medici generici, abbiamo
stabilito un servizio di assistenza programmata per gli assistiti
non ambulabili". Indubbiamente, può essere utile che il medico di
famiglia - per chiamarlo in questo modo - prenda l'impegno di fare
un certo numero di visite a particolari pazienti, ma questa non è
assistenza a domicilio nel significato della dizione
"ospedalizzazione a domicilio".
L'ospedalizzazione è una fase della cura che viene effettuata
fuori dall'ospedale, che non richiede un'assistenza generica, ma
un'assistenza specialistica. Una cosa, quindi, è la programmazione
degli interventi del medico generico, che ovviamente farà la sua
parte, altra cosa, invece, è il prolungamento organizzato a
domicilio dell'assistenza ospedaliera.
A noi sembra che questo tema sia molto interessante e molto
utile, perché può servire prima di tutto per risolvere problemi di
posti letto in ospedale, in secondo luogo per verificare in casi
particolari una ospedalizzazione a domicilio, per esempio, di
pazienti oncologici, per i quali non si richiede il continuo
ricovero in ospedale e che, pur avendo bisogno di cure, possono
essere seguiti anche nel proprio domicilio.
Ci pare quindi che la risposta debba essere esaminata e noi
chiediamo alla Giunta di fare un progetto. In Commissione noi
abbiamo sentito esporre dei dati e delle cifre che dimostrano come
un servizio ben organizzato di ospedalizzazione a domicilio sia
possibile senza grossi sovraccarichi di personale ed anzi con
risparmi nei costi. Vorremmo che la cosa fosse verificata. Crediamo
che nella nostra Regione ci possa essere la possibilità di
risolvere alcuni problemi comuni a molti anziani, in modo che
costoro possano essere curati e seguiti nel proprio domicilio e nel
proprio ambiente.
Per quel che riguarda il secondo punto della petizione, la
risposta dice che saranno istituite delle RAS, cioè delle residenze
sanitarie assistenziali, che sono strutture con meno di 120
persone, che, come è detto qui, dovrebbero essere istituite una per
distretto.
Ovviamente si tratterà di vedere come questa risposta verrà
attuata o applicata, ma comunque diciamo che può essere ritenuta
soddisfacente.
Ancora non soddisfacente è la risposta al problema della
"badante". Ci pare ovvio che ci siano dei problemi di qualifica
professionale e che, specie se si intende per "badante" una figura
di tipo infermieristico, si ripresenti il problema del numero di
infermieri esistenti in questa Regione. Qui, però, si vuole dare
un'ipotesi di soluzione diversa. E' necessario fare tutto quello
che è possibile per aumentare il personale infermieristico
disponibile presso la nostra USL, ma ci sono situazioni come quella
di Geriatria, nelle cui due sezioni di notte sono presenti soltanto
una infermiera professionale ed una generica, con trenta persone.
In geriatria ci sono anziani che devono ricorrere all'aiuto di
persone che prestano la loro opera di assistenza, ottenendo in
cambio un compenso che per alcune famiglie rappresenta un peso.
Ora, senza voler organizzare le cose in chissà quale modo e
quindi senza voler nascondere che esistono problemi per le
infermiere, è possibile che delle ausiliarie con specializzazione
socio-sanitaria facciano almeno quello che oggi è fatto dalle
persone che sono cercate appositamente dalle singole famiglie per
far assistere in qualche modo i loro pazienti anziani che ne hanno
bisogno. Noi pensiamo che possa essere fatto un certo sforzo per
risolvere anche questo problema, studiandolo e verificandolo.
Confermo comunque quello che è stato detto prima dal Consigliere
Riccarand. Il problema principale è di non far passare senza
prestare alcuna attenzione la questione della ospedalizzazione a
domicilio, ma di verificarla, di studiarla, di fare un progetto e
poi di portare in Consiglio regionale le risultanze di questo
esame. Ho invece l'impressione che, se si passa questa petizione
prendendone semplicemente atto, non si farà nessun passo in avanti,
ma si darà solo una formale risposta alla petizione.
PRESIDENTE:
Ha chiesto la parola
l’Assessore alla Sanità ed Assistenza Sociale,
Lanièce; ne ha facoltà.
LANIECE (DC):
In linea generale noi ci rimettiamo a quanto
abbiamo già detto rispondendo per iscritto alla petizione
presentata al Consiglio.
In merito alla questione dell'assistenza domiciliare a cui si fa
cenno al punto 1, vorrei specificare che quanto è stato
sottoscritto nell'accordo integrativo regionale sull'assistenza non
era in sostituzione dell'ospedalizzazione a domicilio, ma si
trattava solo di un primo passo fattibile. Certamente si possono
fare grandi discorsi, ma è molto più importante vedere ciò che si
può fare in concreto ed immediatamente.
Con l'accordo siglato nel mese di marzo dell'anno scorso, quindi
più di un anno fa, noi abbiamo cercato di portare avanti questo
discorso per cominciare ad offrire una certa forma di assistenza e
per ridurre il numero di ricoveri, specie dei pazienti che possono
essere curati a domicilio. Nella convenzione si fa esplicito
riferimento alla "assistenza domiciliare nei confronti di pazienti
non ambulanti, che, per ragioni di età, invalidità e malattie
croniche, non siano in grado di frequentare lo studio medico".
Molte volte, infatti, questi pazienti, purtroppo, venivano mandati
direttamente all'ospedale, perché era difficile far arrivare il
medico per malattie croniche o di lunga degenza.
Nell'accordo stipulato l'anno scorso si prevedevano appunto
tutte le varie prestazioni ritenute utili ed indispensabili:
"Controllo dello stato della salute, controllo delle condizioni
igieniche, indicazione al personale infermieristico ivi operante
per l'attuazione delle terapie...".
Erano state indicate anche le patologie curabili a domicilio,
proprio per evitare quei ricoveri cui di norma si ricorreva in
precedenza ("insufficienza cardiaca in stato avanzato,
insufficienza respiratoria, arteriopatie, gravi arteriopatie degli
arti inferiori, tetraplegie...") e che si potevano curare con
l'istituzione del nuovo servizio.
Si tratta di un primo passo per arrivare ad una vera e propria
ospedalizzazione a domicilio, cui si potrà giungere con
l'applicazione delle nuove norme e precisamente dell'ultimo
decreto, nella cui ultima parte si prevedono dei finanziamenti per
questo tipo di assistenza e per istituire un centro residenziale di
tipo sanitario per ogni distretto, come è previsto nel programma
generale di finanziamento, dove saranno ricoverati i malati cronici
e quelli non autosufficienti. Le spese di gestione saranno a totale
carico del fondo sanitario.
Una prima fase sperimentale di questo programma troverà avvio
con le microcomunità di Antey e di Châtillon, dove avevamo in corso
di realizzazione degli ambulatori ed altre strutture, e dove
abbiamo potuto prevedere anche questo tipo di residenza, così
potremo verificare i risultati ed i vantaggi per l'utente di questo
tipo di assistenza e al momento riteniamo di non avere altro da
aggiungere in merito.
Per quanto riguarda la "badante" stiamo cercando di esaminare
con l'USL che cosa si può fare per intensificare il servizio di
assistenza, specie notturna, nel reparto di Geriatria, anche se a
tutt'oggi non abbiamo ancora trovato una soluzione idonea.
In merito alla vostra risoluzione, presentata "d'emblée", senza
che sia stata discussa in precedenza, dobbiamo dire che non
possiamo certamente accoglierla e né assumere alcun impegno entro
novanta giorni, perché questa esperienza, come voi stessi potete
ben sapere visto che avete sentito alcuni esperti di Torino, non
può essere improvvisata in soli novanta giorni, perché si
rischierebbe di creare qualcosa di farraginoso e non
funzionale.
Pertanto, noi vi invitiamo a ritirare la risoluzione ed a
ridiscutere insieme il problema, altrimenti noi ci asterremo dal
votarla. Questo però non vuol dire che non portiamo avanti il
discorso, ma vuol dire semplicemente che lo portiamo avanti a
gradi, anche perché riteniamo che novanta giorni non siano
assolutamente sufficienti per realizzare un servizio di assistenza
di questo genere
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Non vogliamo assolutamente imporre al
Consiglio o alla maggioranza di votare questa risoluzione, a noi
interessa che il dibattito sulla petizione si concluda non solo con
una presa d'atto, che magari rinvii a tempo indeterminato
l'accoglimento o meno del le proposte contenute nella petizione, ma
con l'assunzione di qualche impegno da parte del Consiglio.
Se i 90 giorni indicati dalla risoluzione sono troppo stretti,
possiamo benissimo toglierli o modificarli, perché non è questo il
problema. Se l'Assessore e la Giunta ritengono di aver bisogno di
un po' di tempo per esaminare e discutere la risoluzione, possiamo
benissimo rinviare la discussione in merito al prossimo
Consiglio.
Noi vorremmo però che al termine della discussione sulla
petizione si pervenisse ad un atto del Consiglio, non limitato ad
una semplice presa d'atto, nel quale diciamo che, quantomeno
sull'aspetto della ospedalizzazione a domicilio, ci assumiamo
l'impegno di lavorare e di arrivare ad un progetto entro quei tempi
che potrebbero essere in dicati dall'Assessore.
Mi sembra che il problema sia sentito e che ci sia concordanza
di tutti sulla necessità ed opportunità di istituire questo
servizio e pertanto noi vorremmo che oggi o al prossimo Consiglio
si arrivasse ad una decisione che rappresenti un atto di impegno
politico, anche se non strettamente vincolato dai tempi tecnici
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Nella risposta scritta alla stessa
petizione, a firma del sottoscritto, c'è già l'impegno a portare
avanti tutto il discorso. Torno a ripetere che, se abbiamo già
inserito nell'accordo integrativo che si vuole iniziare ad
effettuare questo tipo di assistenza, ciò è dovuto al fatto che si
riconosce la necessità di sperimentare questa forma di
ospedalizzazione a domicilio, anche se le esperienze fatte altrove
non sono tutte positive. Noi ci siamo informati in merito e ci
risulta che spesso si incontra una certa resistenza da parte dei
familiari. Si tratta, pertanto, di una iniziativa che è tutta da
valutare e da approfondire. Detto questo, ribadisco tuttavia che la
Giunta si sente impegnata a sperimentare questa forma di
assistenza.
Torno a ripetere che già un anno fa abbiamo pensato di iniziare
a fare qualcosa in merito, intervenendo con gradualità e partendo
dalla sperimentazione più semplice, che però aveva il vantaggio di
essere attuata con immediatezza. Adesso, per esempio, si sta
cercando di portare avanti una prima fase dell'accordo che concerne
gli oncologici terminali; questo dimostra che stiamo operando con
gradualità e non stiamo affatto con le mani in mano.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Io avevo già chiarito prima che
l'assistenza a domicilio da parte dei medici generici, non solo a
mio giudizio, ma anche a giudizio di alcuni tecnici che ho avuto
modo di sentire, non è da considerare ospedalizzazione a domicilio,
che invece richiede delle "équipes" in qualche modo simili a quelle
che operano all'interno dell’ospedale.
L'ospedalizzazione a domicilio non è neppure la residenza
assistenziale sanitaria, perché ovviamente tale residenza non è a
domicilio.
L'ospedalizzazione a domicilio, che può essere usata per
dimissioni anticipate o per seguire nel proprio ambiente casi
particolari, ha una struttura diversa. Ora, poiché la risposta
dell'Assessore non risponde con precisione alle richieste della
petizione, noi ritiriamo la risoluzione e la ripresenteremo al
prossimo Consiglio, in modo...
(...Interruzione dell'Assessore Lanièce...)
... Avete chiesto 180 giorni per esaminarla? Non lo so...
(...Interruzione dell'Assessore Lanièce...)
.. Noi chiediamo che il Consiglio decida che voi lo esaminiate;
non chiediamo altro.
PRESIDENTE:
Consiglieri Mafrica e Riccarand, devo
considerare ritirata la risoluzione?
Ha chiesto la parola il Consigliere Riccarand; ne ha
facoltà.
RICCARAND (VA):
Noi abbiamo detto che siamo disponibili a
ritirarla, perché l'Assessore aveva dichiarato che non la si poteva
votare così su due piedi, ma che era necessario un esame di
merito.
Ora, se c’è l'impegno ad esaminare questa bozza
di risoluzione nel prossimo Consiglio, a ridiscuterla ed
eventualmente a modificarla rispetto ai tempi in essa indicati, la
cosa ci sta bene e noi la ritiriamo; se però non c'è neppure questa
disponibilità a ridiscutere ed a votare nel prossimo Consiglio un
provvedimento che recepisce formalmente almeno una parte delle
richieste dell'opposizione, allora noi la manteniamo.
Se c'è questa disponibilità, noi ritiriamo la risoluzione, in
modo che la si possa discutere con l'Assessore e con la Giunta, in
modo da rielaborarla e rivederla insieme.
PRESIDENTE:
Ha chiesto la parola
l’Assessore alla Sanità ed Assistenza Sociale,
Lanièce; ne ha facoltà.
LANIECE (DC):
L'Assessorato è disponibile a rivedere il
problema nel suo complesso, senza alcuna scadenza riferita al
prossimo Consiglio o a quello successivo. Del resto, stiamo già
cominciando ad esaminare il problema, tant'è che stiamo appunto
affrontando la questione dell'assistenza agli oncologici
terminali.
PRESIDENTE:
Se nessuno chiede la parola, il Consiglio
prende atto della petizione in oggetto.
IL CONSIGLIO
prende atto della petizione e della documentazione ad essa
relativa.
PRESIDENTE:
Se nessuno chiede la parola, pongo in
votazione la risoluzione proposta dai Consiglieri Riccarand e
Mafrica.
ESITO DELLA VOTAZIONE
Presenti: 25
Votanti: 4
Favorevoli: 4
Astenuti: 21 (Agnesod, Beneforti, Lanièce, Lanivi, Lavoyer,
Limonet, Louvin, Maquignaz, Marcoz, Martin, Mostacchi, Pascale,
Perrin, Ricco, Rollandin, Rusci, Stévenin, Trione, Vallet, Vierin e
Voyat)
Il Consiglio non approva
