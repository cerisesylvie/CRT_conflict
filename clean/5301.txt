Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 193 del 24 marzo 1983 - Resoconto
OGGETTO N. 193/VII - DISCUSSIONE GENERALE SUL DISEGNO DI
LEGGE CONCERNENTE: "NORME PER LA CONCESSIONE DI MUTUI AD INTERESSE
AGEVOLATO A FAVORE DEI PRIVATI NEL SETTORE DELL'EDILIZIA
RESIDENZIALE".
PRESIDENTE
: Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Ritengo che non sia necessario fare una
relazione eccessivamente lunga; ad ogni modo, in linea generale,
questo disegno di legge biennale prevede una spesa a carico della
Regione di 2 miliardi per il biennio 1983-1984, così suddivisi:
- 1 miliardo di finanziamento per tutte le domande che
perverranno entro il 30 giugno 1983;
- mezzo miliardo per le richieste che perverranno entro la fine
dell'anno 1983;
- l'altro mezzo miliardo per le domande che perverranno nel 1°
semestre del 1984.
L'ammontare massimo dei mutui agevolati è stabilito in Lire 44
milioni sia per la nuova costruzione, sia per l'acquisto, sia per
gli interventi di ampliamento e di recupero.
La Regione concorrerà nel pagamento degli interessi semestrali
nella misura rispettivamente di 7 punti... si dice 7%?... il
Consigliere Clusaz mi aveva suggerito di non inserire la
percentuale nella legge, invece l'ufficio dell'Assessorato alle
Finanze dice che è giusto prevedere la percentuale... quindi il 7%
di abbattimento per redditi sino a 16 milioni; il 10% per redditi
sino a 13 milioni, il 13% a carico della Regione per redditi sino a
10 milioni.
Si precisa che questo reddito non è il reddito imponibile e
questo perché la legge si rifà alla legge dei mutui dell'edilizia
residenziale pubblica previsti dalla legge nazionale 754.
Non ritengo di dover dire a voi Consiglieri tutti i requisiti
soggettivi perché all'art. 6 vengono spiegati i diritti di coloro
che possono godere di queste agevolazioni, idem all'art. 8, che
precisa quali debbono essere i requisiti delle abitazioni e cioè il
proprietario che deve costruire un nuovo alloggio può chiedere
questo mutuo, se l'alloggio non supera i 95 mq. di superficie utile
netta per nuclei familiari superiori a 4 persone.
Si può derogare fino a 15 mq. ogni componente in più il nucleo
familiare, quindi fino a 4 persone l'alloggio non deve superare i
95 mq. netti.
Le abitazioni oggetto di intervento di recupero sono le
ristrutturazioni ed anche quegli ampliamenti che non superano però
1/3 dell'attuale edificio.
Nel caso di acquisto di alloggi si può ottenere il mutuo per
acquistare alloggi che non abbiano anzianità superiore a 15 anni.
Non è specificato e non c'è vincolo per la superficie dell'alloggio
da acquistare, però il mutuo concesso non deve superare il 75% del
valore dell'alloggio, inserito in atto o già in compromesso
registrato.
La documentazione attestante il possesso dei requisiti viene
specificata all'art. 9, dove si dice che bisogna avere cittadinanza
italiana, certificato di residenza, situazione di famiglia e tutti
i documenti tipo il progetto esecutivo, la concessione edilizia, la
certificazione attestante la proprietà dell'area. Questi documenti
verranno richiesti nei 4 mesi successivi la data stabilita quale
termine della presentazione delle domande per quei soggetti che
avranno diritto al mutuo e che saranno in graduatoria; questo anche
per non far spendere inutilmente dei denari al cittadino perché, ad
esempio, per avere i certificati ipotecari occorrono mesi e mesi se
l'ufficio ipoteche viene riaperto. Richiederemo solo quelli che
saranno in graduatoria.
Per quanto riguarda i punteggi e le graduatorie, salvo gli
emendamenti che la Commissione ha presentato, si danno in linea di
massima 5 punti per quei fabbricati che hanno deficienze igieniche
non indifferenti e che hanno dei problemi di stabilità
accertati.
In condizioni di sovraffollamento che vanno da una persona e
mezzo a due persone per vano, si danno 2 punti; per chi abita in
alloggi che superano il numero di due persone a vano si danno 4
punti.
Vengono dati dei punti non indifferenti a chi ha uno sfratto
esecutivo ed inoltre - questo carpendo l'esperienza dell'Ufficio
delle Finanze che ha gestito la legge n. 24 dei mutui, la quale
ultimamente dava ancora 16 milioni di mutuo - si danno 0,50 punti
per ogni anno di anzianità lavorativa in Valle dopo il 5° anno.
Chi ha un'anzianità lavorativa in Valle di dieci anni, ottiene
il punteggio di 0,50 punti dal 5° anno, al decimo sono quindi 2,5
punti.
Ci sono punteggi anche secondo la composizione del nucleo
familiare ed anche un piccolo punteggio per la distanza del posto
di lavoro rispetto all'abitazione del richiedente.
E' un punteggio minimo che va da 2 punti sino a 10 Km., 3 punti
da 10 ai 30 Km., ecc.
Si dà una preferenza ed un punteggio maggiore - 3 punti - anche
per chi vuole acquistare l'alloggio che attualmente tiene in
affitto.
La Commissione che deve vagliare tutte queste domande è composta
da un delegato dell'Assessore ai Lavori Pubblici, da un Consigliere
regionale di minoranza e da uno di maggioranza, da un
rappresentante dell'organizzazione sindacale, da un rappresentante
degli artigiani, da uno della Coltdiretti e da un dirigente - suo
delegato - dell'Assessorato.
C'è anche una disposizione integrativa alla famosa legge dei
mutui per gli emigrati, e francamente abbiamo avuto dei grossi
problemi per gestire questa legge, anche a causa delle difficoltà
che le banche ci hanno opposto.
Abbiamo rimediato a queste carenze della precedente legislazione
e non ritengo darne ulteriore illustrazione perché l'impostazione è
abbastanza chiara.
La Commissione ha apposto degli emendamenti che non ritengo di
dover spiegare uno ad uno; quando voteremo gli articoli, se ci sarà
bisogno di chiarimento, mi auguro che i Consiglieri Presidenti di
Commissione mi daranno una mano.
Devo dire che l'Assessore Rollandin aveva giustamente richiesto
un emendamento per la questione degli handicappati, che però adesso
mi sfugge. Visto che il collega Rollandin è assente, ne riparleremo
nel corso del dibattito.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Crediamo che si tratti di un
provvedimento molto importante. Questo voto che dura ormai da tre
anni, dal momento in cui aveva perso efficacia la legge regionale
n. 24 perché non più rifinanziata, è un vuoto che si è fatto
sentire.
I finanziamenti dello Stato hanno coperto solo una componente
della domanda di abitazione nella nostra Regione e se si facesse
una statistica di come si sono utilizzati i fondi dello Stato si
scoprirebbe, fra l'altro, che grossa parte di questi fondi è andata
nei centri più sviluppati della nostra Regione, e perché si sono
finanziate le cooperative e perché sono centri in cui maggiormente
circolava l'informazione per accedere ai finanziamenti della legge
dello Stato.
La legge che oggi discutiamo arriva abbondantemente in ritardo;
per non perdere i due miliardi relativi al 1982 si è dovuta fare
una leggina di proroga dello stanziamento, per cui è necessario
fare in modo che diventi subito operativa.
Rispetto al contenuto della legge abbiamo sollevato in
Commissione alcune puntualizzazioni, che sono state accolte in sede
di Commissione e che fanno parte degli emendamenti allegati al
disegno di legge; si tratta di osservazioni che mi sembra vadano a
perfezionare un articolato che fa tesoro sia dell'esperienza di
applicazione della legge regionale n. 24, che era una legge
consolidata, sia di alcuni suggerimenti che derivano
dall'esperienza di applicazione delle leggi dello Stato.
Dal nostro punto di vista è importante che il meccanismo di
funzionamento di questa nuova legge sia il più possibile snello, ci
pensano già le banche a ritardare il pagamento delle quote relative
al mutuo.
Ci sembra sia importante quella differenziazione dei tassi di
interesse rapportati al reddito, anche se c'è il rischio che in
questo modo si vada a privilegiare l'evasione fiscale, rischio che
è in parte corretto dal riferimento che fa questo disegno di legge
alla necessità di computare soltanto il 70% del reddito dei
lavoratori dipendenti.
Si tratta di un sistema già usato dalle leggi dello Stato, che
tenta di perequare quella differenza di contribuzione che è
normalmente nei fatti fra il lavoratore dipendente e quello
autonomo.
Ci sono alcune osservazioni, peraltro già concretizzate in tre
emendamenti, che vorrei fare anche in sede di discussione generale.
Ho detto in precedenza che l'estensione di queste provvidenze non
solo al lavoratore dipendente ma anche ad altre fasce di lavoratori
autonomi che hanno normalmente dichiarazioni di redditi denunciate
più basse rispetto a quelle dei lavoratori dipendenti, può far sì,
nella pratica, che, proprio perché è maggiore la facilità di
accesso alle fasce di reddito, la massa di richieste provenienti
dai lavoratori autonomi sia notevolmente superiore a quella dei
lavoratori dipendenti.
Ci sembra perciò opportuno - e ne abbiamo discusso in
Commissione - inserire una salvaguardia per i lavoratori dipendenti
in termini di percentuale minima di mutui loro accordati.
Noi proporremmo il 40%, per cui ci sarebbe il 60% per tutte le
fasce di lavoratori autonomi ed il 40% per i lavoratori dipendenti,
per salvaguardare la necessità che almeno una certa percentuale
vada a favore di questa categoria.
Ripeto che le motivazioni stanno nel fatto che è più facile
restare dentro le fasce di reddito stabilite da questo disegno di
legge per i lavoratori autonomi che non per i lavoratori
dipendenti, soprattutto se si considera che quando si tratta di
nuclei familiari in cui ci sono due lavoratori dipendenti si va
fuori dalle fasce di reddito stabilite con questo disegno di
legge.
Si tratterebbe perciò di inserire all'art. 2 un emendamento in
cui si dice che almeno il 40% dei contributi deve essere riservato
ai lavoratori dipendenti.
Subito dopo ricordo ai colleghi che esiste già il comma che dice
che la Giunta regionale ha facoltà di variare dette quote - cioè le
quote a cui si fa riferimento in precedenza - in caso di carenza di
domande assimilabili a contributi in un settore. Questa è la prima
osservazione.
La seconda osservazione, andando in ordine di articolato,
riguarda la Commissione prevista all'art. 12.
Esiste già per la gestione di tutti fondi relativi all'edilizia,
una Commissione regionale che si chiama "Commissione regionale per
l'edilizia residenziale pubblica" e mi sembra inutile creare un
doppione. Tra l'altro queste Commissioni, che dovrebbero avere un
compito consultivo nei confronti della Giunta e dell'Assessore, è
bene che abbiano una visione complessiva di come vanno a finire i
finanziamenti, sia quelli regionali che statali, per cui è mia
opinione che se è la stessa Commissione ad affrontare tutti i
problemi ci guadagniamo in conoscenza ed efficienza.
Proponiamo allora che il 1° comma dell'art. 12 sia sostituito
dicendo che l'esame e le formulazioni relative alla graduatoria
sono esaminate da quella Commissione già esistente, che viene
integrata da un rappresentante degli artigiani, da un
rappresentante dei coltivatori diretti e da un rappresentante degli
esercenti attività commerciali, proprio perché qui si danno
contributi anche a queste categorie economiche.
La terza osservazione riguarda la necessità di una norma
transitoria che si riferisce a quello che ho chiamato prima vuoto
legislativo.
Già in sede di Commissione e nella stesura dell'articolato si è
tenuto conto della necessità di rispondere alle aspettative degli
anni passati ponendo un limite; in Commissione si è deciso che in
deroga alle disposizioni esistenti possono essere ammessi a
finanziamento tanto gli interventi di nuova costruzione, di
recupero, di ampliamento, purché non ultimati, che l'acquisto di
alloggi il cui atto pubblico non sia stato stipulato
antecedentemente il 30.6.1982, cioè un anno fa..
Qui si pone il problema al quale si era accennato anche in
Commissione, che riguarda quegli interventi di nuova costruzione di
coloro che hanno iniziato il fabbricato non conoscendo la norma dei
95 mq. netti.
Tenendo conto dell'osservazione che faceva prima anche il
Presidente della Giunta, potremmo usare una formulazione di questo
tipo: le nuove costruzioni ammissibili a finanziamento ai sensi del
precedente comma, purché iniziate prima del 31.12.1982 per evitare
che alcuno si inserisca adesso, devono rispettare i limiti di
superficie utili dei singoli alloggi previsti dalla L.R.
30.11.1965, n. 24, cioè i limiti in quel caso erano di 120 mq.
massimo, altrimenti probabilmente alcuni nuclei familiari che
avevano fatto la domanda, sono tagliati fuori, mentre altri che
fortunatamente si sono mantenuti nei 95 mq. verrebbero ammessi al
finanziamento.
Chiedo ai Consiglieri di riflettere anche su questo, visto che è
argomento di cui abbiamo cominciato a discutere in Commissione ma
che non si è concretizzato.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Riferendomi all'ultimo appunto del
Consigliere Tonino, ed in proposito c'è anche l'emendamento del
Consigliere Martin, e cioè di chi in buona fede si è tenuto sui 120
mq., nella convinzione che quando il finanziamento fosse venuto
sarebbe stato per questa dimensione, mi sembra che la
preoccupazione di giustizia debba essere tenuta presente. Però
vorrei capire bene due cose: qui si parla di nuove costruzioni
solamente, non si parla di acquisto, per il quale non esiste il
limite, nè per la ristrutturazione.
La mia proposta è quella di scrivere che sono ammessi a
finanziamento ecc., secondo la legge del'65, quelle nuove
costruzioni la cui concessione edilizia è stata assentita prima
dell'entrata in vigore della presente legge, sen-nò viene fuori il
caso di chi ha iniziato a gennaio.
Si mette il limite di dicembre, ci deve essere un limite e
questo può essere dato solo dalla concessione edilizia e a quel
momento lì potrebbe essere accettabile perché c'è una data certa,
indipendentemente da quello che il Consiglio ha fatto, cioè una
documentazione di tipo amministrativo che garantisce che il
progetto è stato fatto in maniera indipendente.
PRESIDENTE
: Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Faccio un intervento che è anche
dichiarazione di voto. Siamo favorevoli all'approvazione di questa
legge perché è un provvedimento atteso, adeguato alle
caratteristiche della Regione in quanto permette anche ad operatori
singoli di realizzare l'abitazione e sappiamo che nei piccoli
Comuni è difficile riuscire a costituire forme cooperative ed
organizzare interventi di edilizia residenziale pubblica o
economica popolare.
Vorrei solo richiamare la Giunta su un altro aspetto che è
quello dell'esistenza di aree per edificare o dell'esistenza di
immobili da acquisire.
Un provvedimento di questo tipo può rilanciare l'edilizia, ma
sappiamo che vista la carenza o l'indisponibilità di immobili o di
aree è probabile che sia un provvedimento che alza anche le
valutazioni degli immobili esistenti; come spesso succede quando si
tratta di contributi a qualsiasi titolo erogati dalla Regione,
questi contributi spesso non vengono utilizzati dai singoli utenti,
ma aumentano il carico speculativo degli operatori economici del
settore.
Quindi sarebbe opportuno che la Giunta regionale sollecitasse
gli amministratori comunali ad individuare aree di tipo
residenziale per la realizzazione dei fabbricati o a favorire
comunque la realizzazione di recuperi nei centri storici.
PRESIDENTE
: Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Nell'esprimere il parere
favorevole al complesso della legge, così come avevo già fatto in
Commissione, volevo solo richiamare l'attenzione dei colleghi
Consiglieri all'art. 11, n. 4, fondo pagina, là dove è previsto un
punteggio per l'anzianità di residenza anagrafica.
Questo punteggio è nullo sino ai 5 anni e diventa mezzo punto
per tutti gli anni successivi al 5° fino a 25 anni. Il che
significa creare una grossa sproporzione fra punteggi previsti per
altre condizioni che mi sembrano molto più meritevoli di
attenzione.
In particolare al punto 1), lettera a), si parla di condizioni
igieniche ed efficienti accertate dall'Ufficio Sanitario del
Comune, ovvero in condizioni statiche gravemente compromesse si
prevedono 5 punti.
Con questo della residenza arriveremmo a 12 punti, il che mi
sembra sproporzionato rispetto a situazioni di questo tipo, per cui
propongo che il punteggio da 0,50 per ogni anno di residenza oltre
i 5 sia portato a 0,20.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Per chiedere all'Assessore se non
ritiene opportuno in questa legge introdurre una norma per cui gli
edifici per i quali i locatari hanno avuto del punteggio per il
fatto che erano abitazioni in condizioni igieniche deficienti, non
possono più essere affittate.
Diversamente succederà lo stesso discorso che si sta verificando
con gli IACP, per cui la gente continua ad abitare in abitazioni
malsane, ed è una rotazione.
Bisognerebbe costringere i proprietari a risanare queste
abitazioni se vogliono affittarle.
D'altra parte se viene accertato che trattasi di abitazioni
malsane, in condizioni igieniche deficienti, non vedo perché si
possa continuare ad affittarle.
PRESIDENTE
: Colleghi Consiglieri, sono stati presentati
emendamenti, oltre a quelli già numerosissimi della
Commissione.
Ci sono altri che intendono presentare emendamenti? Se il
Consiglio è d'accordo propongo la chiusura della discussione
generale, in modo che l'Assessore ai Lavori Pubblici Borbey possa
tirare le conclusioni.
Mi permetto anche di anticipare che, a mio avviso, sarebbe
saggio che le stesse Commissioni che hanno preso in esame
l'argomento si riunissero domani alle ore nove, per rivedere ed
ordinare gli emendamenti presentati in sede di discussione
generale, in modo da arrivare, se è possibile, ad un testo
maggiormente coordinato.
Ha chiesto di parlare l'Assessore ai Lavori Pubblici Borbey, ne
ha facoltà.
BORBEY - (D.C.):
Ritengo che la maggior parte degli
emendamenti verrà accettata dalla Giunta regionale.
Ho delle perplessità invece per l'emendamento del Consigliere De
Grandis, perché la Giunta ha intenzione di premiare di più chi ha
maggiore anzianità lavorativa e maggiore anzianità di residenza in
Valle d'Aosta. Questo è un criterio che la Giunta regionale vuole
mantenere.
Per quanto concerne la richiesta del Consigliere Minuzzo, la
Commissione preposta ha la possibilità di dare punteggi sino ad un
massimo di punti 5 e 3; vorrà dire che quando succederanno questi
casi specifici ne terremo conto.
La competenza, per rendere inabitabile un alloggio, non è
regionale ma del Sindaco. Se inseriamo una disposizione nella legge
per cui se si sono dati già dei punteggi perché l'alloggio è
malsano non si può affittarlo, il proprietario potrebbe obiettare
che non è vero, che l'alloggio è sufficientemente igienico e che la
Commissione ha dato dei punteggi fasulli ed in ultima analisi
contestare la dichiarazione del medico.
Spetta infatti al medico condotto comunale ed al Sindaco
attestare che l'alloggio è inabitabile.
La Commissione, dopo la dichiarazione di un medico che dice che
quella abitazione ha delle deficienze igieniche, si reca sul posto
con un tecnico, il quale provvede a fare una relazione.
PRESIDENTE
: Allora sospendiamo qui la discussione di
questo oggetto e chiedo alle Commissioni di riunirsi domani
alle ore 9, per poter passare alla votazione degli emendamenti e
degli articoli domani. Il Consiglio è d'accordo?
- Il Consiglio prende atto -
