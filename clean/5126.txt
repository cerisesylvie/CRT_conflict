Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 292 del 25 gennaio 1989 - Resoconto
OGGETTO N. 292/IX - SITUAZIONE DEL CENTRO PSICO MEDICO DI VIA
STEVENIN. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
Su invito di alcuni familiari degli utenti interessati, i
sottoscritti Consiglieri regionali del Gruppo comunista hanno fatto
una visita al Centro Psico Medico di Via Stévenin e ne hanno tratto
motivi di sconforto , per non dire di indignazione, sullo stato di
un servizio che secondo logica (e secondo le norme vigenti)
dovrebbe rivestire primaria importanza nella struttura sanitaria
regionale.
I locali del centro sono angusti, di non facile accesso, dotati
di servizi igienici del tutto inadeguati. A queste già gravi
insufficienze è da aggiungersi la presenza nell'atrio (ormai da
alcune settimane) di un ammasso di attrezzature e mobili, che dopo
il precedente trasferimento non avevano trovato spazio nei locali
del Centro e che erano stati provvisoriamente collocati nel
dismesso laboratorio radiologico dell'E.N.P.I..
Da alcune settimane, allo scopo di liberare la stanza prima
utilizzata come laboratorio dell'E.N.P.I., da destinarsi a sede del
NAS, gli arredi eccedenti del Centro Psico Medico, in parte ancora
necessari, sono stati depositati nell'atrio, trasformando così quei
locali in una specie di accampamento zingaresco.
Poiché al centro accedono soprattutto bambini e persone con
difficoltà motorie, è di immediata comprensione il disagio
ulteriore che le famiglie interessate devono affrontare; si
aggiunga che con l'operazione anzidetta non si è neppure raggiunto
lo scopo di liberare il laboratorio-deposito, perché nello stesso
sono ancora installate le pesanti ed ingombranti attrezzature
radiologiche dell'E.N.P.I.
Ciò premesso i sottoscritti Consiglieri regionali
INTERPELLANO
l'Assessore competente per sapere:
1) quanto durerà l'attuale situazione di sciatto ingombro
dell'atrio del Centro Psico Medico;
2) quali sono le intenzioni della Giunta rispetto alla necessità
di dotare il Centro stesso di una sistemazione definitiva, con
locali adeguati, accessi senza barriere architettoniche,
attrezzature idonee ed adeguata dotazione di personale.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
E' una vicenda che ci ha un po'
impressionati perché siamo stati invitati da alcuni familiari,
utenti del centro psico medico, ed abbiamo innanzitutto rilevato
come questo centro non sia adeguato alle esigenze degli utenti; in
particolare viene frequentato da persone che hanno avuto una
paralisi o che hanno difficoltà motorie, dunque esiste già un
problema di barriere architettoniche per accedere al centro che è
al primo piano.
I locali sono angusti e abbiamo verificato anche che i servizi
igienici sono inadeguati: esistono dei guasti che attendono da anni
di essere riparati.
Il personale ci è sembrato in numero estremamente ridotto, per
cui abbiamo l'impressione che in questo campo ci siano ancora molti
passi da fare.
Oltre a tutto questo, il motivo della richiesta da parte delle
famiglie degli interessati è il seguente: abbiamo potuto verificare
come nell'atrio fossero ammassate strutture del centro psico medico
che non avevano trovato spazio nei locali più angusti dei locali
precedenti, quindi l'atrio era veramente simile ad un accampamento
e le persone che già hanno difficoltà motorie, o i bambini che
vengono portati a questo centro, dovevano attraversare questi
mucchi di masserizie prima di raggiungere locali a loro destinati.
La cosa ci ha un po' stupiti perché non ci sembra che in una realtà
quale è quella valdostana le cose si possono fare in questo
modo.
Lo scopo che si voleva ottenere era quello di liberare un locale
da destinare al NAS; in quel locale erano disposte attrezzature
radiologiche che erano ancora presenti, mentre le attrezzature
eccedenti del centro psico medico erano tutte lì ammucchiate.
Sappiamo che alcuni giorni dopo sarà un caso, non voglio fare
come il Consigliere Bajocco che aveva attribuito alla sua
interpellanza l'abbattimento di una parete -, queste masserizie
sono state sgomberate; rimangono però tutti gli altri problemi, sui
quali chiediamo alla Giunta di intervenire. Vogliamo sapere se si
vuole trovare una sistemazione idonea per questo che è l'unico
centro di riabilitazione pubblico che esiste in Valle; se si
vogliono trovare dei locali idonei con una palestra che possa
contenere tutte le attrezzature, perché in precedenza la
fisioterapista doveva andare nel magazzino a prendere uno strumento
per utilizzarlo e poi riportarlo, dal momento che in palestra non
ci stava; se si farà qualcosa per avere una struttura senza
barriere architettoniche e se si riuscirà ad aumentare il numero di
persone specializzate che operano nel campo della
riabilitazione.
Torno a ripetere: questo servizio psico medico in particolare
riguarda bambini che hanno difficoltà, anziani che hanno subito
delle paresi, è molto delicato, occorre che sia sistemato in modo
idoneo dal punto di vista delle strutture e del personale.
PRESIDENTE: ha chiesto di parlare l'Assessore alla Sanità ed
Assistenza Sociale Lanièce, ne ha facoltà.
LANIECE (DC):
Innanzitutto ringrazio i Consiglieri
interpellanti per la segnalazione; è molto utile che situazioni non
soddisfacenti nel campo sanitario come in altri settori vengano
senza indugio portate a conoscenza di chi ha il dovere di
intervenire. E' vero, al centro medico di via Stévenin c'è stata
una situazione di disagio; nel suddetto centro ci si è venuti a
trovare come in casa di chiunque quando si è a metà del trasloco:
c'è disordine. In realtà, si è trattato dello spostamento nei
locali del centro medico di Via Stévenin degli uffici del NAS. Allo
stato attuale il trasloco (detto fra virgolette) è ultimato,
ponendo così termine alle lamentate condizioni di disagio.
Circa la necessità di locali idonei per l'espletamento
dell'attività del centro psico medico, faccio rilevare che la
Giunta regionale con deliberazione n. 7053 del 29 luglio 1988 ha
stabilito di trasferire tale centro nei locali già adibiti alla
pediatria nell'ex edificio della maternità. Sono in corso le
procedure per la realizzazione dei lavori di sistemazione, ai quali
provvederà sollecitamente il competente ufficio tecnico
dell'Assessorato.
Neppure il settore sanitario sfugge al problema generale della
mancanza di locali e di spazi adeguati, sin dal 30 agosto 1988 il
nostro Assessorato ha tracciato alcune ipotesi di utilizzo
dell'edificio dell'ex maternità, ma finora non ha ancora potuto
avere conseguenze sul piano operativo. Sul tappeto c'è sempre più
impellente il problema della grave mancanza di spazio di cui
soffrono diversi servizi dell'USL; contiamo di poter pervenire in
tempi brevi alla elaborazione di un organico piano di adeguamento e
potenziamento delle strutture dell'USL, anche tenendo conto che al
riguardo la Regione sarà chiamata a dare indicazioni e proposte per
l'attuazione del piano straordinario di investimenti nel settore
socio sanitario previsto dall'art. 20 della legge finanziaria
1988.
Per quanto concerne la carenza di personale, cercheremo di
comune accordo con l'USL di fare alcuni spostamenti di personale
non utilizzato al cento per cento in altri settori e di portarlo in
questo centro, in attesa di trasferirlo all'ex maternità, dove le
barriere architettoniche sono già state abbattute per cui questo
grosso problema sarebbe immediatamente eliminato.
Si dà atto che alle ore 12,04 riassume la Presidenza i!
Presidente BICH.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Voglio solo far rilevare come di solito
nelle famiglie i traslochi non durino quindici giorni, ma si
facciano in tempi più brevi.
Prendo atto dell'impegno della Giunta; avevo già visto la
delibera con cui erano stati affidati i lavori per l'ex maternità e
mi chiedo se saranno sufficienti i trecento milioni stanziati per
il riattamento di questi locali. Indubbiamente si può con l'ex
maternità risolvere in qualche modo questo problema del centro, non
si risolve però completamente il problema del personale e del
personale specializzato. Non si risolve neppure il problema più
complesso della dislocazione complessiva dei servizi sanitari nella
nostra Regione, per la quale aspettiamo di poter discutere in
Commissione o in Consiglio delle proposte definitive, perché ci
pare che in questo momento l'orientamento tra ristrutturazione
della sede di Viale Ginevra, possibilità di un nuovo insediamento
complessivo per l'ospedale, oppure affidamento a strutture private,
sia molto incerto; siamo perché, se possibile, si valuti seriamente
l'ipotesi di un nuovo ospedale.
