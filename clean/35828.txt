Classificazione
AMBIENTE
Stoccaggio e smaltimento rifiuti



Oggetto del Consiglio n. 178 del 9 ottobre 2013 - Resoconto
OGGETTO N. 178/XIV - Reiezione di mozione: "Impegno per
l'attuazione della raccolta differenziata dell'umido e del suo
trattamento".
Président
- On est au point 15 à l'ordre du jour. On a
fermé la discussion générale et on a écouté la réplique de
l'Assesseur Bianchi. Je demande s'il y a, donc, des requêtes
d'intervention pour la réplique de la part des proposants ou bien
pour déclaration d'intention. Je vous invite, collègues, si vous
voulez prendre la parole, à vous inscrire.
La parole, pour la réplique, au collègue Roscio.
Roscio (ALPE)
- Grazie Presidente.
Meno male che c'è stata la pausa, nel frattempo, perché così ho
avuto modo di riflettere, anche perché non nascondo una certa
delusione nella risposta che ho ricevuto. La prima cosa che mi
viene in mente è: "abbiamo sbagliato mozione", nel senso che,
usque tandem,
era già stata precedentemente discussa...io mi
chiedo fino a quando abuserete della nostra pazienza! Io vorrei
ricordare che, come formazione, sono principalmente un insegnante.
Può succedere che arrivi un ragazzo che, magari, o ha studiato
poco, oppure ha poca fiducia nei propri mezzi e si presenta con un
compito copiato, oppure fatto dalla mamma; però, a volte, anche le
mamme non sono così aggiornate e si scordano o, magari, fanno un
"copia-incolla" con cose già dette... Così, oggi, io, invece di
avere una risposta sull'indirizzo per la Valle d'Aosta, ho ricevuto
risposte su cose che avevo già sentito decine di volte e che, tra
l'altro, erano state smentite, puntualmente, nelle commissioni, nei
convegni, nella Commissione speciale, senza, peraltro, avere
risposta, in alternativa, a cosa si vuole fare.
Allora io dico: capisco che la legge non preveda la raccolta
obbligatoria per la frazione organica - su questo siamo d'accordo
-, ma la legge prevede che bisogna stabilizzare l'organico prima di
metterlo in discarica. Voi dite: puntiamo sul compostaggio
domestico...ma si sa che il compostaggio domestico, per quanto sia
una buona pratica, di per sé non è una condizione sufficiente a
risolvere il problema. Se io non faccio una strategia di gestione
dell'organico, i livelli di raccolta differenziata non li
raggiungerò mai e mi espongo all'infrazione da parte della
Commissione europea, con tutto quello che ne consegue.
Se voi non avete intenzione di raccogliere l'organico - benché
sia ancora da dimostrare che ci siano costi maggiori, ricadute
ambientali e tutto quello che volete - mi volete spiegare che cosa
avete intenzione di fare? Perché sono anni che stiamo aspettando!
Tra l'altro, ci sono anche degli aggiornamenti sulla raccolta
differenziata: la legge non fa più solo la questione del 65
percento minimo, per certe frazioni siamo arrivati oltre il 70,
l'80 percento...e ce lo chiedono entro il 2020. Siamo nel 2013,
abbiamo ancora 7 anni...vogliamo ipotizzare adesso o aspettiamo di
arrivare al 2019 dicendo: ah, ma su queste frazioni non sappiamo
tanto bene che cosa fare, aspettiamo e vediamo?
Riguardo alla TARES...allora, la TARES è una tassa che è stata
istituita non per colpa della Regione, ma che ha una parte che va
nel concetto della misura del rifiuto. Se noi continuiamo a
mantenere la raccolta stradale, come faccio a fare una tariffa equa
per i cittadini, se non riesco a misurare quanto rifiuto produce un
cittadino? Questa cosa me la dovete spiegare in qualche modo,
perché se io non ho intenzione di mettere la raccolta "porta a
porta" perché dite che costa troppo cara, non ho intenzione di
attivare sistemi di riconoscimento dell'utenza (va a sapere per
quale motivo), come faccio a fare pagare una tariffa equa ai
cittadini? Questo non è ben chiaro! Poi, se sia meglio Ghiringhelli
o Favoino...ne possiamo fare una discussione accademica, ma io
credo che se questi due esperti vengono messi in condizione di
trovare una situazione di raccolta e di gestione non solo
dell'organico, ma dei rifiuti per la Valle d'Aosta, sono sicuro che
escono fuori con un piano ben preciso, attuabile e con costi
contenuti, altrimenti mi dovete spiegare come mai esistono comunità
che praticano queste cose, non sono andate in fallimento e, pur con
maggiori costi per la raccolta differenziata, riescono a sostenere
il sistema, perché o sono dei maghi o siamo noi degli incapaci, non
ci sono tante alternative! Quindi, se esistono - e le abbiamo
portate anche nella Commissione speciale - comunità che sono anche
simili a noi, io, veramente, non so più che cosa dire! Prima
avevamo portato come esempio la situazione dell'Astigiano...non
andava bene perché era troppo diversa dalla Valle d'Aosta; si è
portata la situazione della Provincia di Reggio Emilia...anche in
quel caso non va bene perché il parmigiano reggiano non è
abbastanza di qualità rispetto alla fontina e, quindi, è tutta
un'altra cosa; il Veneto non va bene perché è un territorio non
paragonabile al nostro; la Val di Fiemme non va bene perché, anche
se è un territorio montano, non ha le stesse condizioni di densità
abitative...ma che cos'è che dobbiamo trovare per riuscire ad avere
perlomeno qualcosa verso cui si possa andare? Noi non stiamo
neanche chiedendo: applicate questa tecnologia o quest'altra
tecnologia, semplicemente stiamo chiedendo: andate nella direzione
di metterci nella condizione di trattare l'organico prima che vada
a finire in discarica non stabilizzato, ovvero il mero rispetto
della legge. Allora, io, oggi, avrei voluto sentire altre cose, non
le solite argomentazioni trite e ritrite, sennò qua non ci
schiodiamo più! Io vorrei capire: la Valle d'Aosta ha intenzione di
andare in una certa direzione o aspettiamo gli eventi e, poi, chi
vivrà vedrà? Perché io ho veramente una seria preoccupazione in
questo senso.
Innanzitutto la mozione non viene ritirata, perché non avete
fornito elementi in base ai quali ritirarla: non c'è nessun
impegno. Avete detto: stiamo lavorando in questo senso...ho capito,
ma stavate lavorando in questo senso anche nella passata
legislatura e - se non ricordo male - anche in quella precedente,
quindi sono 10 anni che si sta lavorando, e prima ancora...e
quindi, a maggior ragione, è da almeno un decennio che questo
problema è all'ordine del giorno. Sarebbe ora, visto anche il
pronunciamento referendario, che la politica dicesse chiaramente:
andiamo in quella direzione! Quindi non è un impegno sconvolgente
quello di chiedere di adottare iniziative per non mandare
l'organico in discarica, con tutti i problemi che derivano dal
conferimento dell'organico, cioè se la discarica è nella situazione
in cui si trova adesso è proprio perché, al suo interno, è stato
smaltito, dal '90 ad oggi, l'organico, quindi metano, percolato,
emissioni odorigene e tutto quello che fa, di una discarica,
qualcosa di poco accetto da parte della popolazione. Io gradirei
veramente una risposta su questo. La mozione non viene ritirata e,
anzi, vi inviterei a prendere un impegno preciso in questo senso e
a non a procrastinare all'infinito con le intenzioni. Vorremmo
avere dei fatti concreti. Grazie!
Président
- A demandé la parole le collègue Cognetta,
pour déclaration d'intention.
Cognetta (M5S)
- Grazie Presidente.
Noi, ovviamente, siamo favorevoli a questa mozione. È una
mozione che, ovviamente, non può essere ritirata, non avrebbe
proprio senso averla presentata. Un breve riepilogo anche per
spiegare perché siamo favorevoli a questa mozione. Innanzitutto,
dalle parole che sono state dette dall'Assessore, mi sembra che ci
sia un po' di pressapochismo al potere. Quindi, siccome abbiamo
sempre la situazione del "pressappoco sarà così, poi vedremo cosa
fare cosà, poi vedremo che cos'altro inventarci", alla fine, è
passato praticamente un anno e...che cosa si farà? La risposta è:
zero risposte, zero strategia.
Io capisco che sia un argomento molto difficile da affrontare e,
quindi, che non tutti siano in grado di avere in mano le risposte
immediatamente, però, insomma, un po' ci abbiamo lavorato, è da
qualche anno che ci stiamo andiamo andando avanti su questa storia,
no? Mi sembra anche che, se voleste trovare le soluzioni, ve ne
abbiamo dato a quintalate di possibilità da mettere in atto. E
invece, come al solito, non se ne parla! Voi mettete sempre in atto
una tecnica dilatatoria dei tempi, cioè voi tendete ad allungare il
tempo e a non prendere decisioni, per poi arrivare all'emergenza,
come avete fatto con i treni bimodali, no? non avete fatto niente
e, a un certo punto, i soldi sono stati spostati per fare i treni.
Tra un po' qualcuno verrà a tirarci fuori la storia che bisogna
bruciare i rifiuti perché non sappiamo dove metterli. È una voce
che già si sente in giro.
Ora, vorrei che fosse chiaro, per l'ennesima volta: per i
rifiuti dovete trovare una soluzione che noi vi abbiamo già
suggerito, motivato, spiegato, valutato, programmato...insomma,
avete tutto, dovete solo metterlo in atto che non prevede più altre
tecniche di dilatazione del tempo, pretende semplicemente che vi
mettiate al lavoro e che facciate quello per cui siete pagati, cioè
risolvere i problemi della gente e amministrare. E basta! Non
dovete fare altro! Si tratta semplicemente di leggere! Non penso
che anche leggere sia così difficile, perché se vi viene difficile
anche leggere...ragazzi, qui c'è un problema molto grande alla
base! Quindi, se riusciste a mettere da parte il pressapochismo, se
riusciste a leggere per tempo le mozioni, a prepararvi, a venire
qui a risponderci in modo preparato, magari potremmo aprire delle
discussioni sui diversi punti di vista; purtroppo, ahimè, questo
non accade. Infine, quindi, vi ricordo che noi siamo a favore di
questa mozione, ci spiace non ricevere risposte...poi vi lamentate
che facciamo muro contro muro...il problema è che noi abbiamo delle
proposte e voi non avete nulla! Grazie.
Presidente
- Sì? C'è qualcun altro? La parola al collega
Donzel.
Donzel (PD-SIN.VDA)
- Grazie Presidente.
Certo l'Assessore Bianchi non passerà certo alla storia come un
Assessore "cuor di leone" se, alla prima mozione, già batte in fuga
e chiede il ritiro, trincerandosi dietro il fatto che "già tutto si
sta facendo". Siamo di nuovo a quella situazione surreale che si
racconta ai cittadini: in Valle d'Aosta si è messo già in atto
tutto quello che doveva essere messo già in atto. Naturalmente, i
cittadini dicono: come mai cresce la discarica di Brissogne? Come
mai ci
mettete ansia se già tutto quello che bisognava fare
è stato fatto? Anzi, mi preoccupa molto che l'Assessore ritorni su
concetti che noi, dopo l'infinita discussione in Commissione
speciale, pensavamo fossero dei concetti acquisiti dalla politica
tutta, senza più colori, senza più parti, come dovrebbe essere il
tema della gestione dei rifiuti. Tanto per dire: noi, qui, in
quest'aula, abbiamo spesso citato le esperienze positive del Veneto
che sono in capo ad amministratori del PdL...lo dico senza nessuna
esitazione, e quindi non vorrei passare per quello che ha citato
l'Assessore Tutino, del PD, di Reggio Emilia...in Veneto, alcune
esperienze di eccellenza sono in mano ad amministratori del
PdL!
La gestione dei rifiuti non è una questione di appartenenza
politica, è una questione di buona amministrazione, di essere un
buon amministratore; invece, qui, se ne fa di nuovo la solita
battaglia ideologica. Allora invitiamo l'Assessore Ventura della
Val di Fiemme - che non è la pianura - e gli facciamo la domanda:
"ci sveli un po' questa questione del costo di esercizio", questa
cosa che torna fuori nelle parole dell'Assessore. Ragazzi: qui si
fa la solita azione terroristica su chi ci sta ascoltando,
spaventare la gente e dire: "qua vogliono farvi fare il "porta a
porta", così poi pagate delle sorbolate". E lui ci svela il trucco
del perché, alle volte, non conviene fare il "porta a porta" e ci
dice:
"Naturalmente, se smaltire una valanga di tonnellate in
discarica non costa nulla, questo è un modello che non può essere
competitivo".
Ce lo dice chiaro e tondo! Se uno prende la
spazzatura e la butta in discarica, non esiste modello al mondo che
possa competere, solo che è illegale, è illegale, non si può fare!
Allora noi vi diciamo che, siccome non si può più fare
quest'operazione perché rischiamo un'infrazione...rischiamo una
multa, e la multa sarà molto più onerosa per i cittadini valdostani
che non l'aver avviato un percorso di raccolta differenziata.
Dopodiché, tra le altre cose che ci insegnò l'Assessore Ventura su
un'esperienza consolidata, quella della Provincia di Trento,
consolidata, non un'esperienza di pochi mesi, di anni e anni di
esperienza, tant'è che ci venne a dire:
"Noi abbiamo quattro
frazioni di raccolta differenziata, ma stiamo già progettando la
quinta frazione"
, cioè un "porta a porta" con 5 scatoloni
diversi per fare la differenziata, quindi lì sono avanti.
Noi chiediamo di cominciare a raccogliere una frazione, quella
dell'umido. Noi chiediamo di fare la raccolta di una frazione,
mentre loro, in Trentino, stanno studiando la quinta, quattro le
hanno già acquisite, in Val di Fiemme, e vogliono lavorare sulla
quinta. Noi siamo ancora a sentirci dire: "ma no, ma non
presentateci una mozione in quest'aula, molte cose le stiamo
avviando, le stiamo cominciando un po' a vedere" - e poi di nuovo
ritorna (e ritornerà su altre mozioni) la questione degli ambiti,
del territorio e quant'altro. Proprio qui, lo stesso Ghiringhelli,
citato da lei, in questa relazione che lei ha puntualmente letto,
dice:
"Effettivamente, dovremmo ragionare su un bacino di
fondovalle, omogeneizzare il bacino di fondovalle per raccolta...su
questo si potrebbe fare un ragionamento abbastanza omogeneo",
quindi tutto il fondovalle dovrebbe avere un unico sistema di
raccolta. E, quindi, altro concetto fondamentale: il superamento di
questa frammentazione, di questa distinzione, come dicevo già in
mattinata, è un altro concetto fondamentale, ma già ampiamente
acquisito. Non ci dica che siamo di nuovo a valutare, a vedere e
quant'altro.
Noi, con questo tipo di deliberazione, volevamo che, assunta,
ormai una posizione omogenea, ovvero l'applicazione di quanto
previsto dalla legge referendaria, cominciassero a derivare degli
atti deliberativi che, in quella direzione, si muovono, ma che si
muovono con il presupposto fondamentale che è la raccolta della
frazione organica perché, altrimenti - io lo dico senza esitazione
- noi ci troviamo davanti alla sorpresa che, non avendo fatto la
raccolta differenziata dell'umido, abbiamo una quantità di
indifferenziata enorme da stabilizzare, un altro
business
per qualcuno. Allora, io le assicuro che, invece, a differenza da
quanto da lei sostenuto questa mattina, esistono in Valle d'Aosta
degli esperti - qualcuno lo conosciamo anche noi - che sostengono
che sia anche possibile aprire in una logica di mercato il
compostaggio. Ci sono spazi ampiamente inutilizzati che la Regione
possiede presso aree industriali abbandonate che possono essere
messi a disposizione di cooperative o di società che possono
gestire il
compost
. Se non siete capaci voi, lo possono fare
altri soggetti, se non ve la sentite di farlo voi, lo possono fare
altri soggetti. Per cui, anche l'idea di continuare a dire - altra
cosa falsa, non sostenuta, eccetera - che non si possa utilizzare
il
compost
in Valle d'Aosta e quant'altro, non è vero,
perché dipende dalla qualità del
compost
e le stesse
associazioni con cui ci siamo confrontati in quella commissione
esprimevano la preoccupazione non sull'utilizzo del
compost
,
ma che di questo ne fosse garantita la qualità. Cerchiamo di
distinguere quello che dicono le associazioni. Loro hanno detto:
"noi vogliamo avere un prodotto Doc-Dop, e quindi il compost che ci
dovete dare deve essere certificato"...e ci mancherebbe! Questo è
un lavoro che va fatto. Nessuno pensa di prendere della spazzatura
e di buttarla nei campi; quindi dicevano questo, non che non ci
fosse nessuna possibilità di utilizzo, assolutamente non era questo
quello che le associazioni indicavano. Quindi, anche da questo
punto di vista, il fatto di dover sempre riprendere in mano le
stesse questioni che annoiano tanto i giornalisti e la stampa
perché cercano il sensazionalismo, la cosa nuova, è dovuto ad un
costante muro di gomma opposto da una maggioranza che, di fronte a
evidenze ormai palesi a tutti, a tutta una comunità - anche a
livello nazionale - che si muove con esperienze importanti...e noi
non riusciamo ad andare loro dietro.
Allora, siccome questa mattina il Presidente della Regione ha
fatto un passaggio quasi ambientalista rispetto alla gestione
sempre più corretta, anche nel settore zootecnico, del rapporto fra
animali, produzione del fieno, quantitativi di mangime - quindi, mi
sembra che vi lanciate nel mondo dell'ambientalismo -, mi sorprende
il fatto che facciamo dei passi avanti nel settore agricolo, di
attenzione all'ambiente, e non ci lanciamo anche, proprio
all'interno dell'Assessorato dell'ambiente, nel dire, nel
comunicare all'esterno: guardate che la Valle d'Aosta vuole
primeggiare in questo campo ambientale, non vogliamo andare a
rimorchio di altre esperienze, vogliamo essere davanti. Per essere
davanti, serve un'accelerazione.
Ripeto il concetto: così, con questo passo che abbiamo, noi
siamo andati in commissione a sentirci di nuovo dire che c'è un
lotto che sta per essere esaurito, il II lotto...ci son tre mesi e
poi non ce ne sarà più; noi abbiamo anche chiesto ragguagli sul III
e sul IV lotto perché abbiamo detto: scusate, se ricominciamo con
il terrorismo verso gli abitanti, minacciandoli con il fatto che
fra un po' di tempo chiuderà la discarica...allora, invece di fare
terrorismo sulla discarica, evitiamo di portarci la roba in
discarica! Cominciamo da subito a togliere la roba dalla discarica,
la roba più dannosa, l'umido, quello che fa il percolato, quello
che metterà a rischio non la comunità di oggi, ma metterà a
rischio, fra vent'anni, le future generazioni, perché avremo loro
lasciato una bomba ecologica difficilmente gestibile, non
trasportabile, che crea percolato, che mette davvero a rischio, in
caso di alluvioni, di eventi particolarmente gravi la nostra
comunità. E quindi non c'è più niente da rinviare!
Perché ritirare questa mozione? Questa mozione, non solo va
assolutamente votata, ma va subito supportata dagli atti
deliberativi della Giunta: questo è lo spirito, lo spirito del
lavorare insieme, e con decisione, su questo tema. Non riusciamo a
capire altri tipi di soluzioni.
Président
- Merci. A demandé la parole la collègue
Certan.
Certan (ALPE)
- Sì, grazie.
Alcune precisazioni. Come ho già detto prima, questo è uno di
quegli argomenti su cui, a mio avviso, non bisognerebbe neanche
avere dei dubbi, da condividere subito e dire: mettiamoci a
lavorare tutti assieme da subito. Noi immaginavamo che il testo di
questo impegno fosse talmente chiaro e semplice che sarebbe stato
in effetti accettato subito. A me dà l'idea che su questo
argomento, sia un po' come quando...sapete quando ci sono state
delle proposte per la legge contro il fumo, no?...si diceva: "Ah,
tanto non si riuscirà "mai" ad impedire il fumo nei posti
pubblici". Ecco questa è la stessa cosa "Tanto non si risolverà
"mai" il problema dei rifiuti perché "mai" riusciremo ad arrivare".
Perché? "Perché c'è la TARES, perché le Comunità montane hanno un
territorio diverso, perché i Comuni sono tutti diversi". Perché
perché
"en attendant Godot, le temps passe"
! A me pare che,
invece, la legge europea sia chiarissima. Così come facciamo noi,
siamo contro legge; il referendum e, quindi, il volere, bene o
male...l'indicazione da parte dei cittadini è chiara per tutti. Per
quanto riguarda la TARES, lo so che probabilmente è complicato
mettere in atto subito il servizio, ma bisogna incidere
immediatamente con delle tessere o con qualcosa che premi chi
differenzia, perché io, in questo momento, sto pagando come chi non
differenzia niente, mentre io non porto quasi più nulla in
discarica. Non è giusto - faccio un esempio mio, come cittadina
qualunque - e colui che, invece, porta tutto in discarica, in
questo momento - che è anche fuori legge - dovrebbe pagare molto di
più. Bisogna quindi fare in modo che ci sia un sistema per
applicare la TARES, ed è facile perché esistono realtà che lo hanno
fatto, basta copiare. Le Comunità montane ed i Comuni stanno
aspettando direttive, in quasi tutti i Comuni si ripete: "Finché
non c'è una gestione complessiva, non possiamo...".
A mio avviso, quindi, c'è bisogno di un confronto serio, quello
che forse non abbiamo mai fatto a livello regionale, fra tutti,
maggioranza, minoranza, fra esperti, non esperti...ognuno, forse,
lo ha fatto con i propri esperti. Proviamo a farne uno serissimo,
tutti insieme, e poi la strada che scegliamo la manteniamo! Però
non si può continuare a rinviare o a dire: mah, questa
mozione...stiamo già facendo tutto... Come ha detto anche il
collega Roscio, ho sensibilizzato riguardo a due passaggi:
compostaggio domestico scuole. Sì, è vero che questo è a livelli
quasi embrionali, si sta facendo, va bene, ma non basta! Bisogna
dare una grossa spinta anche a livello regionale. L'impegno che
abbiamo messo era proprio semplice, semplice: io chiedo veramente
di ripensarci e di andare tutti insieme in questa direzione.
Grazie.
Président
- Merci. Il y a quelqu'un d'autre pour la
déclaration d'intention? La parole au collègue Bertschy.
Bertschy (UVP)
- Merci Madame la Présidente.
Questa mattina noi abbiamo voluto, senza entrare nel merito
tecnico della discussione, dare il nostro appoggio a questa
iniziativa, soprattutto per garantire una forte attenzione politica
da parte del movimento e del gruppo degli eletti dell'UVP a questo
tema.
La situazione dei rifiuti in Valle d'Aosta, oltre ad essere
all'attenzione di tutto quello che è successo negli ultimi due o
tre anni, ha un'evoluzione che, per quello che riguarda l'ultimo
decennio, è delegata a una riorganizzazione del sistema e del
programma di raccolta in questi anni. A partire dal 2000, si sono
cominciati ad organizzare i subATO, si sono cominciati ad
organizzare i sistemi di raccolta in forma più organizzata rispetto
a quelli che gestivano, una volta, i Comuni. E da lì è partito un
percorso per far sì che, verso la cittadinanza, si cominciassero a
dare indirizzi chiari per evitare quella disinformazione che aveva
portato ad una disattenzione e che aveva generato, allora, tante
discariche nei piccoli enti. Tutto questo si è poi sviluppato in un
programma di Regione e, in questo programma di Regione, si sono
divise, attraverso i subATO...e organizzate le raccolte. Da allora
le situazioni sono sicuramente migliorate, la raccolta
differenziata è cresciuta e si è arrivati, in questa ultima fase, a
gestire e ad organizzare degli appalti attraverso i subATO, che
hanno cominciato a svilupparsi anche nelle comunità, per esempio
della Bassa Valle, sistemi di raccolta "porta a porta" che sono
andati nella direzione di migliorare ulteriormente la raccolta
differenziata.
Oggi, però, non bisogna nascondere che, nonostante tutte queste
attenzioni, la raccolta differenziata non è più riuscita a crescere
in maniera importante, e soprattutto si è fermi a percentuali che
ci rendono ancora molto distanti da quelli che sono gli obiettivi
della normativa. Al di là delle infrazioni citate nella mozione che
vanno raccolte per l'attenzione che si deve dare nell'amministrare,
è importante, oggi, immaginare - e credo che l'Assessore, sotto
questo profilo, abbia dati ancora più precisi dei nostri - che
quella parte di rifiuto organico che diventa una parte rilevante
nella parte che, purtroppo, portiamo in discarica come rifiuto
ingombrante, sia quella parte che non ci permette di sviluppare
l'ultima fase di crescita dei nostri sub-ambiti. La nostra comunità
la conosciamo tutti.
Credo che sia importante, in questo momento, provare a
sviluppare progetti che vadano nella direzione di raccogliere umido
soprattutto in quelle comunità, come sicuramente in tutta la
cintura attorno ad Aosta e nei grandi centri della Bassa Valle. È
inutile andare a sprecare energie negli appalti dei subATO nelle
piccole comunità rurali dove sappiamo che c'è ancora una capacità
di lavorare in un senso diverso, dove l'attenzione verso la
campagna, anche semplicemente un certo sistema di vivere, cambia i
rapporti con i rifiuti. Però, dove generiamo la percentuale più
importante di produzione di rifiuti è in queste grandi comunità.
Allora bisogna fare un tentativo e provare ad organizzare dei
progetti sperimentali, anche pilota, per iniziare da qualche parte
e per andare ad eliminare questa parte di rifiuto organico, che
pesa in maniera rilevante e che non mette in condizioni chi non
vive più in situazioni come quelle del passato di differenziare e
di differenziarlo dal rifiuto prodotto. Questa ulteriore
sottolineatura quindi non vuole far altro che differenziare le
nostre posizioni, perché è evidente che la gente ha bisogno anche
di non pagare troppo caro. Su questo ci siamo anche confrontati: la
TARES complicherà ancora questa situazione rispetto agli enti
locali e rispetto ai costi del cittadino, però la terza fase di
appalti ha avviato la raccolta "porta a porta".
Oggi bisogna essere capaci, insieme agli amministratori
coordinati dalla Regione, di sviluppare appalti meno costosi, di
sviluppare appalti che non portino a frequenze così importanti e
che poi costano, perché, in termini di raccolta, evidentemente, le
ore spese diventano troppe rispetto al risultato prodotto. Insieme
a questo, quindi, pensiamo e riorganizziamo anche un po' insieme
alle amministrazioni locali il sistema di raccolta dei rifiuti e
implementiamolo con la raccolta dell'umido. Grazie.
Président
- Merci. La parole au collègue Bertin, pour la
réplique.
Bertin (ALPE)
- Grazie Presidente.
Per un momento ho creduto di essere tornato indietro a due anni
fa...le risposte che ci sono state fornite dall'Assessore erano,
sono, la fotocopia di quanto ripeteva ossessivamente l'ex Assessore
Zublena, Assessore Zublena che ha diretto per cinque anni
"l'Assessorato all'incenerimento" e che, poi, è andata
incenerita...non vorrei portare sfortuna!
Lei, invece, mi sembra che passerà alla storia per essere il
"temporeggiatore": continua a temporeggiare quando il problema non
è di temporeggiare, ma è di prendere delle decisioni, e in fretta,
non è più tempo di perdere tempo! Lei ci risponde con le solite
cose. Come ho detto, mi sembra di assistere al film "Ritorno al
futuro": in quel film si voleva tornare indietro nel tempo per
correggere il presente, ma non è possibile correggere il presente!
Il referendum ha segnato, il 18 novembre, una data di non ritorno,
la scelta è stata fatta. Riproporre sempre le stesse risposte
dateci durante tutta l'altra legislatura mi sembra un approccio
sbagliato (lo sottolineava anche il collega Donzel). Ci ripropone
la questione dell'utilizzo del
compost
, ma gli stessi
tecnici dell'Institut Agricole, in audizione, ci hanno segnalato il
fatto che, viste le modiche quantità - riprendendo la terminologia
di questa mattina sulle "modiche quantità" - di
compost
che,
alla fine, produrremmo, non è un problema, in qualche modo,
utilizzarlo. Lo dicevano i tecnici dell'Institut Agricole:
evidentemente, si tratta di garantire la qualità di questo
compost
. Questo è quello che, più che altro, veniva
sottolineato, ma il tecnico dell'Institut Agricole - di cui adesso
mi sfugge il nome - sottolineava il fatto che si dovrebbe consumare
tutta la produzione prevista per la nostra regione. In ogni caso,
teniamo presente che, nel mondo, c'è un aumento della richiesta di
compost
...nelle serre della Liguria fanno venire il
compost
dai Paesi del Nord Europa, tanto per dire. In ogni
caso, come dicevano le valutazioni dei tecnici, da questo punto di
vista non ci dovrebbero essere problemi.
Giustamente lei mi sottolinea il fatto che...anche lei dice
quanto sostenevo, ovvero che per raggiungere percentuali di
raccolta differenziata significative, almeno rispetto alla legge,
cioè almeno pari al 65 percento, bisogna gestire anche l'umido.
Quello che abbiamo detto questa mattina è che, in questi anni, è
mancata la volontà politica di farlo; il caso di Etroubles è
emblematico: due anni per un impianto da 20.000 euro! Un impianto
che avrebbe dovuto essere, appunto, un esperimento pilota per poi
essere portato anche nelle altre piccole comunità...ma non
possiamo, per un impianto da 20.000 euro, richiedere una
documentazione infinita! È provato che in altre regioni si è fatto
in modo diverso, perché c'era una volontà politica diversa. Stesso
discorso per Aosta: Aosta sta partendo con la raccolta dell'umido,
ma se non c'è un coordinamento regionale che dice "sì, va bene,
faremo l'impianto entro due anni per la gestione dell'organico
raccolto" ha un senso, altrimenti evidentemente no! Su questo
bisogna esprimere un indirizzo chiaro sul quale le comunità locali
si adeguano...se non lo facciamo, evidentemente, diventa un
problema!
Questa mozione andava direttamente in questo senso, con una
formulazione estremamente generica, volutamente generica, per dare
un indirizzo preciso, e niente più, però dobbiamo dare un
indirizzo, non possiamo continuare a temporeggiare! Vi è un voto
espresso dai cittadini valdostani il 18 novembre, voto che ha avuto
un valore politico importantissimo, anche simbolico. Vediamo di
assecondare questo impegno che abbiamo preso nei confronti dei
Valdostani - lo avete preso anche voi. Francamente, non votare
questa mozione è qualcosa di ridicolo. Poi, continuare a riproporre
le stesse questioni...mi pare che, ormai, i tempi dovrebbero essere
cambiati, anche per quello che riguarda il costo supplementare
della raccolta differenziata.
Torniamo all'esempio della Val di Fiemme: in quel caso, se
gestita correttamente - ci sottolineava il Direttore del Consorzio
che si occupa della gestione dei rifiuti della Val di Fiemme -,
loro, con la tariffa puntuale, evidentemente, elemento fondamentale
per guidare un corretto comportamento dei cittadini, in poco tempo
hanno avuto dei risultati, anche dal punto di vista economico,
molto positivi. E, l'anno scorso, ci diceva che mediamente una
famiglia di quattro persone pagava 150 euro, quando sappiamo bene
quali siano le tariffe che paghiamo, per esempio, ad Aosta...la
situazione è un po' diversa. Pertanto, non è soltanto una questione
di raccolta differenziata...se gestita correttamente, come hanno
sottolineato tutti gli esperti che abbiamo chiamato in Commissione
speciale, più si differenzia, meno costa...la direzione è quella,
ma intanto bisogna soltanto farlo in modo intelligente e in tempi
anche brevi, a questo punto, perché non si può più continuare a
temporeggiare. Grazie.
Presidente
- Altri in dichiarazione di voto? Nessun'altra
dichiarazione di voto? Non ci sono altri? Mettiamo in votazione, se
non ci sono altri...chiedo per l'ultima volta se ci sono richieste.
La parola, per dichiarazione di voto, al collega Roscio.
Roscio (ALPE)
- Grazie Presidente.
Ho tardato un attimo, perché speravo di avere qualche risposta.
Non so, forse, non riesco a spiegarmi bene, nel senso che qui non
stiamo parlando di questioni tecniche su individuazioni di
tecnologie, non stiamo dicendo: bisogna fare il "porta a porta" o
non bisogna fare il "porta a porta"...questa cosa qui l'abbiamo
messa in un'altra mozione che verrà discussa più tardi. Magari due
parole sulla convenienza o meno della raccolta "porta a porta" si
possono anche dire, ma non è questo l'obiettivo di questa
mozione.
Questa mozione vuole sancire un altro punto: esistono leggi
europee, da almeno 10 anni esistono queste leggi europee. Ora,
siccome la gestione dei rifiuti, in Italia, non è proprio adeguata
agli standard europei, anzi, ci sono situazioni molto peggiori
rispetto alla Valle d'Aosta, così come ne esistono di molto
migliori, la Commissione europea ha aperto un'ulteriore procedura
di infrazione per la gestione delle discariche. A seguito di
quella, il Ministro ha sollecitato l'intervento per fare una cosa
ben precisa, cioè dice: in discarica non deve più andare qualche
cosa che possa marcire; la buccia di banana, lo scarto alimentare
non deve andare in discarica perché, prima di andare in discarica,
deve essere trattato. Non dice neanche come deve essere trattato,
però riconosce che il conferimento dell'organico in discarica non
costituisce la migliore opzione ambientale. E addirittura va anche
oltre, e dice che neanche la raccolta differenziata spinta, da
sola, basta ad avere un'opzione perfetta dal punto di vista
ambientale. Quindi, non è neanche la questione del "porta a porta",
cioè io posso fare il "porta a porta", ma poi conferisco nella
differenziata che mi avanza tutto quello che può marcire e, allora,
ho fatto qualche cosa che non va bene lo stesso.
La Valle d'Aosta intende quindi rispettare questo indirizzo
oppure no? Questa è la domanda della mozione. Poi, in seguito, noi
siamo disponibili. Io credo di essere aperto ad ogni forma di
collaborazione tant'è vero che, anche in passato, abbiamo
collaborato con esponenti che provenivano da aree di destra, di
centro, di sinistra, proprio perché l'idea non è di fare una
questione di partito, l'idea è di cercare di risolvere un problema
della popolazione, perché se la discarica andasse malauguratamente
ad esaurimento o, ancor peggio, in commissariamento, le ricadute
sarebbero su tutta la popolazione, non solo su una parte della
popolazione, ancorché la minoranza possa dire: "noi rappresentiamo
il 48 percento"...ma non è importante, è tutta la popolazione che
risente di questa cosa!
Allora, nella mia idea, noi vorremmo che la Valle d'Aosta,
prendendo questa come prima idea, andasse verso l'eccellenza nella
gestione dei rifiuti, "l'eccellenza", non la mediocrità dove ci
siamo confinati fino ad oggi. È anche, a mio modo di vedere,
qualche cosa che ha a che fare con l'autonomia: voi sapete meglio
di me che, al di fuori della Valle d'Aosta, le autonomie sono
colpite dappertutto e l'autonomia viene vista come un privilegio
senza fondamento, per cui dicono: "ah, voi, in Valle d'Aosta, state
benissimo; noi, qua, sentiamo la crisi, invece voi chissà come ve
la passate bene"! Anche dal punto di vista dei rifiuti (che può
essere solo una piccola parte del problema), se noi mettiamo in
piedi un modello valdostano, per cui dimostriamo, anche
all'esterno, che siamo bravi, che non abbiamo nulla da invidiare ad
altre zone (di pianura o di montagna che siano), il modello che noi
esportiamo ha una validità, per cui al di fuori dicono: "vedete
come funziona bene il modello valdostano?" Anche da quel punto di
vista l'autonomia ha senso di esistere, perché: "guarda come
funzionano bene le cose: sono una comunità piccola, ci tengono al
loro territorio, hanno una gestione di eccellenza condivisa con la
popolazione e riescono a fare le cose".
Due parole sul "porta a porta": nessuno intende fare il "porta a
porta" nelle frazioni di alta montagna dove, evidentemente, si
hanno dei costi non sostenibili. Il "porta a porta" ha senso dove
ci sono densità abitative sufficienti, zone sufficientemente
raggiungibili da mezzi e - cosa che, invece, è necessaria fare -
occorre cercare di ridurre l'indifferenziato contenente organico
per avere meno mezzi che circolano, quindi minori costi, minore
sfruttamento della discarica, e anche politiche di
disincentivazione dell'utilizzo della discarica, come è stato
fatto, per esempio, a Reggio Emilia.
Il nostro voto sarà quindi positivo e, speriamo, anche il
vostro. Grazie.
Presidente
- Altri in dichiarazione di voto? Chiudiamo?
La parola, per dichiarazione di voto, all'Assessore Bianchi.
Bianchi (UV)
- Volevo rileggere...l'ultima parte, tanto
per fare capire che nessuno è contrario alla raccolta
dell'organico. Rileggo:
"Per il raggiungimento degli obiettivi
di una raccolta differenziata del 65 percento, la raccolta
differenziata della frazione organica, ove sia attuabile nel
rispetto dei principi di economicità, efficienza ed efficacia
ambientale, già precedentemente richiamati, tenuto conto anche
della specificità del territorio, risulta fondamentale"
...l'ho
detto questa mattina, quindi non ho detto che sono contrario,
tutt'altro. Sul fatto del "temporeggiamento", pensavo
che...avendolo detto in commissione...ho detto che ci eravamo già
mossi in quel senso, proprio per rispettare la missiva del Ministro
del 6 agosto, e avevamo fatto una lettera in cui chiedevamo a
Valeco, che è il nostro gestore della discarica, proprio per
accorciare i tempi, - l'avevo detto in commissione - uno studio di
prefattibilità tecnica che rispondesse a tutte le normative, sia
europee, sia italiane, okay? Non ho parlato di "porta a porta" o di
essere contrario al "porta a porta".
Ho apprezzato l'intervento di Bertschy perché ha fatto un quadro
generale...ho parlato di un quadro generale. Vi chiedevo di
ritirare la mozione perché, a oggi, visto che abbiamo chiesto una
progettazione preliminare di un certo sistema, avremmo avuto modo
di discuterne tranquillamente come mi chiedeva il Consigliere
Roscio. A oggi, io non mi sento di votare una mozione dove mi si
chiede la raccolta dell'organico in tutta la Valle. Poi è stato
evidenziato da più interventi che non si intende raccogliere
l'organico in tutta la Valle, perché ne siamo convinti tutti e
abbiamo avuto anche modo di parlarne tra di noi, ma andava nello
spirito di collaborazione tanto evidenziato.
Sul discorso della stabilizzazione dell'organico, l'ho detto: è
legge, bisogna farlo, siamo tutti d'accordo! Riprendo quello che
diceva il Consigliere Donzel: il fatto della discarica, I, II e III
lotto, vi ho detto i metri cubi che mancavano...non ho parlato di
mesi, di due o tre mesi, ho parlato di marzo, aprile del prossimo
anno, okay? Chiaramente, marzo, aprile del prossimo anno, se
aumenta la differenziata, possono anche diventare giugno, luglio.
Ma, al di là di questo, non volevo creare nessun allarmismo. Sulla
volontà politica di andare in quel senso, ho evidenziato il fatto
di Aosta: Aosta sta valutando, in collaborazione con
l'Amministrazione regionale...e l'ha già detto il Consigliere
Donzel all'interno del Consiglio comunale di Aosta...si sta
valutando questa soluzione, anche perché Aosta, tra parentesi, ha
la raccolta dell'organico nell'appalto, quindi, si sta andando in
quella direzione.
Ecco perché chiedevo di ritirare questa mozione: perché di qua a
poco, avremmo avuto modo di discutere la soluzione - l'avevo
spiegato in commissione - sulla base di progetti, su un qualcosa e,
da lì, sicuramente, gli atti deliberativi da parte della Giunta ci
sarebbero stati; ma oggi, gli atti deliberativi sul niente non
possono esserci, scusate!
Président
- Merci. On peut mettre en votation? Conseiller
Donzel, pour déclaration d'intention.
Donzel (PD-SIN.VDA)
- Volevo fare una dichiarazione di
voto, perché l'Assessore...a parte che gli consentiamo, essendo
nuovo Assessore...continua a ripetere che l'anno prossimo potrebbe
esaurirsi la discarica...la invitiamo, davvero, in modo
sereno...siccome, in Commissione speciale si è detto che con il IV
lotto la discarica può durare ancora 6 anni...poi che duri 5 perché
continuiamo a buttare tutto dentro, o duri 4...ma questa cosa che
continua a dire: "si esaurisce qualcosa l'anno prossimo, a marzo o
a aprile", lei continua a ripeterla, ma non so a che cosa si stia
riferendo. L'ha già detto in commissione e le abbiamo fatto una
domanda specifica: si riferisce a quale lotto della discarica? Oggi
ripete questo dato buttato lì così che nessuno di noi riesce a
capire a che cosa si riferisca. Però, questo era solo per chiarire
perché non riusciamo a capirlo, noi, in aula...figuriamoci chi ci
segue che cosa capisce di che cosa succede a marzo-aprile dell'anno
prossimo nella discarica! Questo è impossibile.
Allora, normalmente, in politica, funziona così: c'è un impegno
politico e all'impegno politico seguono degli atti deliberativi,
dei progetti su cui si discute, ma se non c'è l'indirizzo politico,
me lo spiega come facciamo, noi...ha dato lei un progetto sul quale
noi non abbiamo...che indirizzo ha dato a Valeco? Che indirizzo ha
dato? L'ha deciso lei? Perché non l'ha deciso con la commissione?
Qui non stiamo facendo ostruzionismo, qui stiamo dicendo: perché
non può dare questa mozione in mano a Valeco?...e dire: è questa
cosa qua che noi vogliamo fare. Più facile di così non si capisce,
non si capisce che cosa osterebbe all'assunzione di questa cosa: è
un impegno, è una mozione. Nel caso della mozione Frigerio ve ne
siete altamente fregati, cioè avete detto: noi, proprio, manco gli
trasferiamo la mozione. Adesso, in questa qui, dite: ma non è
specificato in quale frazione del comune di Valsavarenche bisogna
fare o non fare il "porta a porta". Qui non c'è la parola "porta a
porta", c'è scritto: "raccolta differenziata", e la differenziata
dell'umido si fa in tutta la Valle d'Aosta! Dov'è che lei ha letto
"porta a porta" in questa roba qua? Non c'è scritto! Non mistifichi
le cose! La raccolta differenziata dell'umido si deve fare in
qualsiasi angolo, anche nel rifugio di alta quota! È la raccolta
differenziata dell'umido. Nella frazioncina, si farà con la vecchia
tecnica della buca, interrata, per cui l'umido viene gestito
direttamente dalla famiglia sul terreno; man mano che scendiamo,
avremo le compostiere casa per casa, le compostiere di villaggio,
fino ad arrivare, nel fondovalle, al "porta a porta"! Nessuno ha
detto "porta a porta" nella frazioncina di Valsavarenche o di
Antagnod! Nessuno ha detto questo, non mistifichiamo! C'è scritto:
"raccolta differenziata dell'umido", presupposto senza il quale, lo
stesso tecnico Roscio, che abbiamo qui, dice: non ha senso
stabilizzare il rifiuto, sennò arrivano 45.000 tonnellate di
rifiuto indifferenziato, dobbiamo costruire un capannone di TMB di
trattamento a freddo gigantesco e voi ricominciate con le vostre
grandi opere! No, signori miei, non ci stiamo! Ecco perché nella
mozione c'è scritto: "raccolta differenziata". Questa mozione va
quindi votata così, ed è questa la mozione di indirizzo per
Valeco.
Président
- La parole au collègue Bertin, pour
déclaration d'intention.
Bertin (ALPE)
- Grazie Presidente.
Non tanto per dichiarazione di voto, perché la dichiarazione di
voto l'ha fatta il collega Roscio per tutti noi, quanto per alcune
considerazioni che volevo fare. Mi pare che l'impegno, come dicevo
in precedenza, debba essere preso prima dell'azione da compiere,
non possiamo dare a Valeco questo incarico quando non abbiamo
ancora assunto nessun impegno! Tra l'altro, in questa impegnativa
non si parlava di raccolta, non si specificava nulla circa la
raccolta differenziata "porta a porta", eccetera. Era un impegno
generico che andava preso, anche perché non si può continuare a
temporeggiare, a parer mio, su questi aspetti politici. Prendiamoci
un impegno chiaro e poi seguiranno i fatti. Lei ci segnala questo
aspetto legato a Valeco di cui noi conosciamo poco o niente, ma che
vedremo...insomma, non ha niente a che vedere con questo
aspetto.
Ho qualche perplessità sul fatto di affidare a dei privati,
senza un'indicazione precisa di dove vogliamo andare, di che
impianto vogliamo fare...io, qualche perplessità ce l'ho. Al di là
di questo, poi, c'è anche la perplessità riguardo alla discarica
che - oggi si ribadisce - potrebbe finire da un momento
all'altro...ragione di più per non perdere tempo! A parte che siamo
in una situazione che, se così fosse, è drammatica, ma, fino a
qualche tempo fa, secondo le nostre informazioni, la discarica
doveva durare ancora 8 anni...adesso ci dite all'improvviso...mi
pare che qua bisognerebbe essere un po' più chiari e precisi,
iniziando ad essere chiari e precisi con un impegno politico che,
con questa mozione, si poteva prendere; poi, in seguito, le cose
devono seguire...
Mi pare, francamente, che il vostro sia un atteggiamento non
condivisibile. A questo proposito, a nome dei gruppi di minoranza,
visto anche il valore simbolico e politico che ha assunto, per la
comunità, questa questione della gestione dei rifiuti, chiediamo il
voto nominale, affinché ognuno si prenda le proprie
responsabilità.
Presidente
- Grazie. Possiamo aprire la votazione. La
votazione, quindi, verrà fatta per appello nominale. Bisogna solo
aspettare qualche minuto che si accenda il microfono per ognuno.
Prego.
VOTO PER APPELLO NOMINALE:
Baccega: astenuto
Bertin: favorevole
Bertschy: favorable
Bianchi: astensione
Borrello: astenuto
Certan: favorable
Chatrian: favorable
Cognetta: favorevole
Donzel: favorevole
Fabbri: favorable
Farcoz: abstention
Ferrero: favorevole
Follien: abstention
Fontana: favorevole
Fosson: abstention
Gerandin: favorable
Grosjean: favorable
Guichardaz: favorevole
Isabellon: abstention
La Torre: astenuto
Lanièce: astenuto
Marguerettaz: astenuto
Marquis: astenuto
Morelli: à faveur
Nogara: favorable
Péaquin: abstention
Perron: abstention
Restano: abstention
Rini: abstention
Rollandin: abstention
Roscio: favorevole
Rosset: à faveur
Testolin: abstention
Viérin Laurent: favorable
Viérin Marco: abstention
Presidente
- Risultato: 35 votanti, 18 astenuti e 17
favorevoli.
Il Consiglio non approva.
Punto 16 all'ordine del giorno.
