Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2474 del 21 giugno 2012 - Resoconto
OGGETTO N. 2474/XIII - Interrogazione a risposta immediata:
"Gestione di importanti servizi sociali in comune di Aosta da parte
della Cooperativa Leone Rosso".
Interrogazione a risposta immediata
Appreso della cessione del ramo d'azienda di Aosta da parte
della cooperativa sociale PRO.GES, alla Coop. Leone Rosso di Aosta,
a decorrere dal 1° luglio 2012 riguardante la gestione di
importanti servizi in Comune di Aosta tra cui la gestione di due
asili nido, di comunità alloggio per anziani e di assistenza
domiciliare e nei centri diurni;
Ritenuta in questo campo essenziale la continuità nella
qualità dei servizi erogati e la professionalità dei dipendenti, ma
anche la competenza manageriale e specifica del soggetto
gestore;
Ricordata la competenza regionale ad emanare direttive per la
gestione dei servizi in questione;
I sottoscritti Consiglieri regionali
Interrogano
La Giunta regionale per sapere:
Se le esperienze finora acquisite dalla società cooperativa
Leone Rosso, tenuto conto della sua attuale composizione, diano
sufficienti motivi di affidabilità in relazione al ramo d'azienda
acquisito.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Devo dire che siamo stati alquanto sorpresi di apprendere che
una pulce era in grado di mangiare un elefante, perché la notizia
che una società cooperativa sociale appena formata, registrata da
poche settimane, a metà ottobre 2011, e con un capitale sociale di
circa 5.000 euro, fosse in grado di rilevare un ramo di azienda di
un'importante cooperativa sociale, che ha avuto questo affidamento
presso il Comune di Aosta da alcuni anni e che è un affidamento
tuttora in corso di servizi importanti (gestione di asili nido,
comunità alloggio, assistenze domiciliari, eccetera), in prossimità
del rinnovo dello stesso appalto, non è cosa che capiti tutti i
giorni e passi inosservata. Ancor meno inosservato è passato il
fatto che la cooperativa sia composta maggioritariamente da
esponenti di punta di una neonata sezione unionista del Pont de
Pierre e che ne faccia parte anche il Presidente della società
gestione dei servizi cosiddetta "salvaprecari", per capirci,
siccome è entrato nel gergo questo termine. La cosa è stata
alquanto curiosa, e vorremmo sapere dall'Assessore - che ha un
ruolo direttivo per la gestione dei servizi sociali - qual è il
punto di vista del Governo regionale rispetto all'ascesa rampante
di questo "Leone Rosso". Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Come avremo modo di ribadire fra poco in un'altra interpellanza,
l'Amministrazione regionale non è legittimata a verificare il
possesso di requisiti formali e di affidabilità da parte di una
cooperativa acquirente il ramo di un'azienda aggiudicataria di un
servizio di un ente locale, in questo caso il Comune di Aosta. La
documentazione relativa, peraltro, è depositata presso il Comune di
Aosta quale unico soggetto tenuto ad espletare le procedure di
verifica.
Gli enti che vorranno concorrere al prossimo bando di gara per
l'affidamento del servizio nel prossimo triennio presenteranno
istanza di autorizzazione agli uffici della struttura regionale
competente, e solo in quel momento saremo tenuti ad effettuare
valutazioni sul possesso dei requisiti previsti dalla normativa
recentemente approvata. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Confesso che la domanda era maliziosa, forse qualcuno se ne sarà
accorto, e la risposta formalmente ineccepibile dell'Assessore
consente solo un piccolo rimando, cioè di
dire a nuora perché
suocera intenda
. C'è una connection molto pesante, unionista,
di controllo sull'apparato economico e sul mondo del lavoro, questo
è un tassello ulteriore di un "Risiko" dei servizi, risiko nel
senso di gioco di appropriazione continua di segmenti importanti
della nostra economia valdostana e di loro controllo da parte di
gruppi ristretti, che già si occupano di altri versanti e che, dal
piccolo appalto di pulizie nel Comune di Aosta di pochi mesi fa,
sono in grado di dare una scalata così importante. Vogliamo che
questo sia molto chiaro in sede consiliare e all'esterno.
Il nostro gruppo consiliare è molto preoccupato da quello che si
sta verificando. Grazie.
