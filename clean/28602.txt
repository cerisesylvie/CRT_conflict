Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 104 del 4 aprile 1969 - Resoconto
OGGETTO N. 104/69 - Concessione di un contributo al Comune di
La Thuile nelle spese di gestione dell'Ospedaletto-Infermeria del
Villaret. Delega alla Giunta.
Tonino (P.S.I.U.P.) -
È il n. 6 no? Dunque io sono
d'accordo per un intervento a favore del Comune di La Thuile per
l'Infermeria che serve alle popolazioni sia del Comune sia dei
Comuni viciniori, d'altronde vedo dall'allegato che le spese che la
Regione deve sostenere per il mantenimento di quell'infermeria non
è di cifra rilevante, si sa che una Infermeria non potrà mai essere
una fonte di guadagno, si sa però che quando si tratta di
intervento regionale in tale settore è sempre un doveroso e nobile
intervento, per cui concordo con il parere della Commissione e
suggerisco però, nel contempo, alla Commissione che ha un così alto
incarico umanitario, di voler porre allo studio l'eventualità di
una costruzione di una Infermeria nella Bassa Valle che tenga conto
delle impellenti necessità di quelle popolazioni. Non voglio
ricordare ancora qui, per un'altra ennesima volta, quello che sia
il desiderio delle popolazioni della Bassa Valle, espressa dai
Sindaci di quei paesi, proprio perché confido che sia la
Commissione nei suoi lavori, sia la Giunta vogliano prendere in
considerazione questa richiesta, che non è una richiesta mia ma è
una richiesta delle popolazioni interessate della Bassa Valle.
Lustrissy
(D.C.) -
Volevo chiedere all'Assessore
alla Sanità se pensa di includere queste unità sanitarie locali
nell'Ente Ospedaliero o quando avverrà questo e come è previsto il
modo, le modalità del passaggio.
Manganoni
(P.C.I.) -
Io alle legittime richieste
di Tonino voglio aggiungere di più; è vero che questa Infermeria
non l'ha costruita la Regione, era l'Infermeria della Cogne, è
vero, che ha continuato a funzionare, ed è bene che sia aperta,
però osservate, come noi teniamo aperta e finanziamo giustamente
una infermeria a La Thuile, dove vi sono non so forse 6 o 700
abitanti, e non è che sia il centro di altri Comuni perché
difficilmente da Morgex vanno a La Thuile perché hanno molto più
comodo ed è più vicino venire ad Aosta. A maggiore ragione un tipo
di infermeria del genere, come è stato richiesto dai Sindaci della
Bassa Valle, costruita a Donnaz, perché a Donnaz ci sono sì e no
600 abitanti ma ci sono tutti i Comuni - a parte che il Comune fa
già 3.000 abitanti - tutti gli altri Comuni che vi gravitano molto
lontani sia da Aosta che da Ivrea; quindi io ribadisco ed insisto,
associandomi a quanto ha detto Tonino, la necessità che la Giunta
esamini al più presto la necessità di costruire qualcosa di simile,
l'ambulatorio, l'infermeria, chiamatelo come volete, il nome non
conta, quello che conta è la sostanza, anche in quella zona, cioè
nella zona di Donnaz.
Pedrini
(P.L.I.) -
Noi siamo perfettamente
d'accordo sulla spesa per l'Infermeria di La Thuile.
Mappelli
(D.C.) -
Allora mi pare che si possono
dare due risposte; per quanto riguarda Tonino e collegata a quella
di Manganoni, mi pare che il fatto di una costruzione o meno di una
infermeria in Bassa Valle dovrebbe soltanto essere oggetto di
discussione sul piano ospedaliero regionale per provare con degli
elementi validi la giustificazione di eventuali costruzioni di
infermerie o quello che si riterrà più opportuno in quella
zona.
Per quanto riguarda Lustrissy, se penso che l'Infermeria di La
Thuile possa essere inserita nell'Ente Ospedaliero, quanto penso io
personalmente, potrei rispondere di sì, e non soltanto per quella
di La Thuile ma anche per quella di Cogne, di vedere se è possibile
inserire nell'Ente Ospedaliero Regionale, beh che si possa fare
questo sarà oggetto giustamente di sforzi da parte e
dell'Amministrazione regionale e da coloro che faranno parte di
questo Ente per vedere se è possibile inserirle in questo senso,
anche perché ultimamente quando ebbi occasione di parlare con il
Ministro Ripamonti sulla programmazione ospedaliera lui aveva dei
punti molto precisi per quanto riguarda le funzioni e lo sviluppo
del piano ospedaliero in tutte le Regioni italiane. Aveva qualche
riserva in determinati settori, probabilmente anche in questi
settori, dunque sarà oggetto di particolari studi da parte della
Commissione Sanità, programmazione o quello che vogliamo noi in
collaborazione con l'Ente ospedaliero.
Montesano (P.S.U.) -
C'è qualcuno che chiede la parola?
No? Chi è favorevole alzi la mano, contrari? Astenuti? Il Consiglio
approva all'unanimità.
