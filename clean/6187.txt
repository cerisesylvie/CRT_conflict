Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 630 del 7 giugno 1984 - Resoconto
OGGETTO N. 630/VIII - PROTESTE PER LA MANCATA APPLICAZIONE
DEL CONTRATTO UNICO DEI DIPENDENTI DEL SERVIZIO SANITARIO
NAZIONALE. (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
Nel corso della discussione di una mozione, presentata dal
Gruppo comunista nel febbraio scorso, relativa all'applicazione in
Valle del Contratto Unico dei dipendenti del Servizio Sanitario
Nazionale, l'Assessore alla Sanità aveva dato assicurazioni sulle
buone prospettive di soluzione del problema.
In queste settimane sono invece state proclamate azioni di lotta
da parte delle principali associazioni sindacali dei medici
ospedalieri, i quali denunciano la mancata applicazione di precisi
accordi sottoscritti dalla controparte pubblica con i sindacati di
categoria.
Tra le richieste dei medici vi sono punti quali il saldo delle
compartecipazioni del secondo semestre 1982, la corresponsione
degli acconti relativi alle incentivazioni e la regolamentazione
del plus-orario, ormai da lungo tempo sul tappeto.
Ciò premesso, i sottoscritti Consiglieri regionali del Gruppo
comunista
INTERROGANO
l'Assessore regionale alla Sanità ed Assistenza Sociale per
sapere quali iniziative ha preso per sbloccare in modo definitivo
una vertenza che è rivelatrice di uno stato di grave
insoddisfazione del personale interessato e che crea disagi tra i
pazienti.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
I problemi del nuovo contratto del
personale dell'U.S.L. credo che non possano essere così
genericamente ricondotti all'accusa di mancata soluzione di
problemi sia dell'istituto della incentivazione, sia delle
normative previste dal Contratto Nazionale, in quanto questo è un
problema di accordi e consultazioni con le Organizzazioni Sindacali
interessate.
Bisogna tener conto inoltre che l'accordo siglato contiene - e
questo per unanime ammissione delle parti interessate - molteplici
elementi di contraddittorietà e di equivoco, che hanno determinato
in tutte le Regioni un'applicazione difficoltosa e a volte
distorta, di quello che era il contratto nazionale, in quanto
ancora oggi viene applicato in maniera diversa dalle singole U.S.L.
e quindi in tutto il territorio, a tutt'oggi nessuna U.S.L. ha
ancora definito globalmente questa applicazione del Contratto
Nazionale.
In quanto all'aspetto specifico delle compartecipazioni, esso
rappresenta per la Valle d'Aosta uno dei momenti di maggiore
difficoltà, sia perché il vecchio contratto amministrativo, quello
che prevedeva la compartecipazione, era di competenza dell'U.S.L.,
sia per i problemi di applicazione e di interpretazione
dell'istituto, in quanto sono cambiati e modificati i parametri di
valutazione.
A questo riguardo volevo solo precisare agli interroganti che si
sono fatte otto riunioni per questo difficilissimo problema e che
la Giunta poi ha ritenuto opportuno, in data 4 maggio, emanare una
direttiva che contiene degli elementi di rischio indicativi per
addivenire a questa soluzione.
In tale contesto verranno quindi considerati i problemi che si
trova attualmente ad affrontare l'U.S.L., i sistemi di controllo e
quindi la difficoltà enorme, con il personale attualmente a
disposizione, di addivenire ad una precisa identificazione del
problema.
Elementi poi di controversia sono anche provocati dagli organi
statali, in quanto sapete bene che, nel mese di febbraio, il
Ministro per la funzione pubblica, interpretando diversamente il
contratto da come i Sindacati e le Regioni avevano fatto, ha
emanato delle direttive ben diverse da quelle che, con fatica,
Regioni, U.S.L. e Sindacati avevano portato avanti come trattativa
di accordo; quindi si è di nuovo dovuto correre ai ripari.
Per finire, avanti ieri è arrivata la circolare telegrafica del
Ministro Gaspari, che pone dei precisi problemi e fa precise
minacce: addirittura dice, in un passaggio, che se non verrà
attuata una corretta applicazione dell'accordo, saranno previste
denunce alla Procura Generale della Corte dei Conti.
Quindi capite bene le difficoltà che si sono avute e credo che
come Giunta abbiamo operato assieme ai Sindacati ed all'U.S.L. nel
modo migliore.
Si è previsto che entro il 30 giugno si possa addivenire alla
definizione dei problemi, cosa che è auspicabile, vista la buona
volontà manifestata da entrambe le parti; per cui credo che, con il
30 giugno, si arrivi ad avere un quadro definitivo per
l'applicazione del contratto nazionale in Valle d'Aosta.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Esprimo insoddisfazione sia rispetto
al comportamento del Ministro della Sanità, che non fa abbastanza
per risolvere il problema dei medici ospedalieri, sia anche
rispetto al comportamento della Giunta.
La Giunta, nel mese di febbraio, aveva rifiutato di interessare
il Consiglio a questo problema, rivendicando le sue competenze;
oggi l'Assessore ci ha fatto l'elenco di tutte le difficoltà da lui
incontrate prima di poter risolvere questi problemi, che riguardano
in modo particolare il personale medico.
A noi sembra che, se la Giunta rivendica le proprie competenze,
debba trovare in tempi brevissimi - e ci auguriamo che questa data
del 30 giugno sia quella definitiva - la soluzione a questi
problemi, perchè ai medici deve essere dato il giusto, ma
soprattutto i pazienti che devono essere ricoverati in ospedale o
che devono essere curati non possono tollerare disagi quali quelli
che hanno dovuto subire in questo periodo.
