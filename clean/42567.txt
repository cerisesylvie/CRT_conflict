Classificazione
ASSISTENZA SANITARIA E OSPEDALIERA
ASSISTENZA SOCIALE
FINANZA REGIONALE E LOCALE



Oggetto del Consiglio n. 114 del 2 dicembre 2020 - Resoconto
OGGETTO N. 114/XVI - Inizio della discussione generale sulla
P.L. n. 1: "Misure di contenimento della e diffusione del virus
SARS-COV-2 nelle attività sociali ed economiche della Regione
autonoma Valle d'Aosta in relazione allo stato di
emergenza".
Bertin (Presidente) -
Possiamo passare, come previsto
dall'inversione dell'ordine del giorno, al punto successivo, la
proposta di legge n. 1. Il consigliere Manfrin è il relatore, ne ha
facoltà.
Manfrin (LEGA VDA) -
È con sincera soddisfazione che
prendo la parola per presentare la proposta di legge n. 1,
concernente misure economiche di contenimento della diffusione del
virus Sars COV 2 nelle attività sociali ed economiche della Regione
autonoma Valle d'Aosta in relazione allo stato di emergenza.
Intervengo in qualità di primo firmatario e relatore di questa
proposta di legge e mi permetto
in primis
di ringraziare i
miei colleghi e i commissari per la fiducia accordata. È una
proposta di legge su cui ho e abbiamo lavorato in maniera costante,
continua e diffusa, per poter portare in aula nel più breve tempo
possibile un testo efficace e utile alla nostra collettività. La
soddisfazione è dovuta a due fattori entrambi cruciali, sia per gli
effetti di questo articolato, sia per le modalità con cui è
maturato.
Innanzitutto, le finalità. Con questo testo ci si pone
l'obiettivo ambizioso, ma essenziale per una regione autonoma, di
poter autodeterminare sul proprio territorio le misure che
maggiormente si adattano alle esigenze della nostra comunità. È
arcinoto, infatti, che gli ormai famigerati dpcm, formulati da un
Governo che proprio a seguito delle sue recenti uscite si dimostra
cieco e sordo alle esigenze delle amministrazioni locali, trattino
ogni territorio alla stregua di un grande centro urbano, senza
distinguere montagna dal mare, centri fortemente antropizzati da
piccole comunità, attività stagionali da attività che stagionali
non sono.
In secondo luogo, la collaborazione. Questo è un testo che nasce
presentato dal nostro gruppo, ma che via via si è arricchito dei
contributi di tanti colleghi, a cominciare da quelli di Pour
L'Autonomie, per terminare con quelli dei colleghi autonomisti, che
hanno permesso di arrivare a una formulazione snella, compatta, ma
completa, che guarda ogni ambito e che riunisce nel comune spirito
di dare risposta alla nostra comunità, un comune sentire che
necessariamente chiede che a gestire la crisi e amministrare le
attività siano i valdostani.
Come già anticipato, questo testo ricalca quello già attualmente
in vigore nella Provincia autonoma di Bolzano e lo fa per una
ragione ben specifica. L'esistenza, infatti, di un precedente testo
con le medesime finalità pone al riparo e limita fortemente le
sussistenze giuridiche politiche di un ricorso alla Corte
costituzionale. Resta ovviamente inteso che un ricorso è sempre
possibile, ma è altrettanto evidente che sarebbe politicamente
insostenibile, poiché andrebbe a impugnare una norma con gli stessi
crismi di una già esistente ed evidenzierebbe una volta di più
l'enorme distanza che intercorre fra il Governo rosso giallo
centrale e quello a guida autonomista valdostano, evidenziando per
di più l'inconsistenza dei collegamenti e del rispetto della
compagine governativa per i loro omologhi sul territorio.
Il nostro testo originale si componeva sostanzialmente di
quattro articoli di cui due erano quelli essenziali. Il primo
articolo, che rimane quasi immutato nella formulazione finale del
testo, predispone una serie di disposizioni sanitarie e nel cuore
del suo articolato, dal comma 11 al comma 17, disciplina le
modalità di riapertura delle attività commerciali al dettaglio,
servizi alla persona, attività di ristorazione e somministrazione,
attività artistiche e culturali, strutture ricettive e attività
turistiche, impianti a fune, attività produttive, industriali,
artigianali e commerciali su tutto il territorio valdostano. La
riapertura è condizionata al rispetto del comma 10, ovvero un
adeguato rapporto fra superficie e persone che garantisca il
rispetto delle distanze di sicurezza e con gli ingressi
scaglionati, oltre che all'applicazione dei protocolli di sicurezza
vigenti che ogni attività già deve osservare.
All'articolo 2, sempre nella formulazione originale, si andava a
inserire una cornice normativa nella quale riconoscere una
commissione di esperti a supporto delle scelte della Giunta, anche
questo un aspetto mai disciplinato durante la prima fase della
pandemia.
L'iter di questa legge nella Commissione competente, ovvero la
IV e la V Commissione congiunte, è stato particolarmente
interessante, poiché caratterizzato fin dalle sue prime battute da
una franchezza e trasparenza che ha travalicato gli steccati
partitici e i ruoli istituzionali.
Ricordiamo le osservazioni dell'ufficio legislativo, nella
persona della dottoressa Quattrocchio, che desidero ringraziare per
il suo costante e preciso lavoro, che ha evidenziato come la
tecnica utilizzata, ovvero quella di non demandare a un allegato
alla legge la disciplina delle misure di sicurezza, ma prevedere un
sistema autoapplicativo che sfrutti i protocolli vigenti e
soprattutto che possa utilizzare l'immediatezza dell'aggiornamento
degli stessi, introduce la semplicità dello strumento
amministrativo che risulta quindi più flessibile e meno ingessato
di una procedura legata all'aggiornamento normativo, sicuramente
più lungo e complesso, e permette di arrivare al risultato in
maniera molto più efficace.
Tra i soggetti auditi si trova anche il direttore sanitario
dell'azienda USL della Valle d'Aosta, il dottor Castelli, anch'esso
oggetto dei miei ringraziamenti, che per quanto riguarda il suo
qualificato parere dal punto di vista sanitario ha espresso sia
concordia sui principi introdotti dall'articolo 1, quello dedicato
alla disciplina delle riaperture, compreso l'adattamento delle
disposizioni nazionali alla nostra realtà, sia sull'obiettivo
dell'articolo 2, quello dedicato al quadro normativo della
commissione tecnica, condividendo la necessità di dare un mandato
vero e forte a questa composizione. Oltre a questo, sono stati
formulati dal dottor Castelli interessanti osservazioni tecniche
che sono state recepite da questo articolato in successivi
emendamenti.
Infine, un terzo soggetto audito, il Presidente del CPEL Franco
Manes, che ha dedicato alla proposta di legge il suo qualificato
pare aggiungendo il punto di vista degli enti locali. La proposta è
stata definita attuale e anch'esso ha concordato sui principi degli
articoli 1 e 2 della formulazione originaria, evidenziando che in
parte quanto previsto si stava già applicando nei limiti previsti
dagli enti locali per gestire l'emergenza.
A seguito di queste audizioni e a seguito di incontri informali
oltre che di confronto con i colleghi di Pour l'Autonomie, sono
maturati una serie di emendamenti che hanno permesso di
perfezionare il testo. Al netto di alcuni accorgimenti tecnici,
sono state inserite tre importanti novità, ovvero la possibilità di
svolgere procedure concorsuali pubbliche e private, naturalmente
nel rispetto delle disposizioni di sicurezza, una diversa
composizione e inquadramento per la Commissione di esperti che
diventa unità di supporto e coordinamento per l'emergenza Covid-19
ed un articolo specifico che prevede un inquadramento della
gestione dell'emergenza sul territorio.
Oltre a queste, ma lascio ovviamente la presentazione al collega
Grosjacques, correlatore di questo progetto di legge, sono
intervenute ulteriori modifiche che hanno permesso di concordare su
un testo definitivo che mi auguro potrà vedere la luce alla fine di
questo dibattito.
Presidente -
Ha fatto richiesta di intervento il
correlatore Grosjacques, nonché presidente della IV Commissione. Ne
ha facoltà.
Grosjacques (UV) -
Voglio anch'io ringraziare tutti
coloro che hanno contribuito con le audizioni e con il lavoro in
Commissione alla modifica di questo testo di legge predisposto dai
colleghi della Lega e che, con il nostro intervento e quello dei
commissari, è stato modificato e ha raggiunto un testo condiviso
che oggi portiamo all'approvazione.
Per quanto riguarda l'articolato, il collega Manfrin ha già
molto bene dettagliato qual è lo spirito di questa legge. È stato
trovato questo punto di incontro con gli emendamenti presentati
dalle forze di maggioranza, della componente autonomista delle
forze di maggioranza, vorrei precisare, perché al momento questa è
la definizione del quadro. Come sappiamo i margini per legiferare
sono molto ristretti, alla luce del quadro normativo che si è
venuto a creare negli ultimi mesi, che vede le autonomie speciali
schiacciate dalla supremazia statale nella gestione dell'emergenza
di Covid-19. Tuttavia, questa proposta di legge si pone l'obiettivo
di adattare le disposizioni nazionali relative alla gestione di
tale emergenza al territorio valdostano e alle sue specificità,
introducendo misure per la pianificazione della fase di ripresa e
di rilancio dei settori maggiormente colpiti dall'epidemia, così
come recita l'articolo 1 che è stato inserito dai gruppi
autonomisti.
Non si tratta di una fuga in avanti, né di un progetto di legge
confuso, né di scelte scellerate che tendono a collocare la nostra
regione in zona franca anziché in zona rossa, come scritto nelle
ultime ore sui
social
, perché la salute dei nostri cittadini
è la nostra priorità assoluta, e la rigorosità dei protocolli lo
dimostra certamente. Vogliamo però ribadire la competenza primaria
che abbiamo in alcuni settori e su questo non intendiamo
assolutamente abdicare in favore di un Governo centrale che guarda
con disinteresse e, mi permetto di dire, con molto distacco le
periferie; questo è emerso in modo molto chiaro in particolare
negli ultimi giorni.
Abbiamo contribuito in Commissione ad ampliare i contenuti della
proposta di legge, a modificarla e a proporre la creazione,
attraverso l'articolo 5, di una commissione speciale che supporterà
la Giunta regionale nella redazione di un piano di azioni per
fronteggiare l'emergenza economica derivante dalla pandemia.
Crediamo che in questo momento sia necessaria una presa di
coscienza collettiva della gravità della situazione, che ci impone
scelte forti e condivise. Nell'immediato futuro dobbiamo porci due
grandi obiettivi che sono da un lato la messa in sicurezza dei
nostri cittadini dal punto di vista sanitario e dall'altro
l'individuazione delle giuste misure e la ricerca di adeguate
risorse finanziarie per risollevare la nostra economia, che ha
subìto danni enormi da questa terribile pandemia.
Questo progetto di legge, così come la coraggiosa ordinanza del
presidente Lavevaz e del Governo regionale, vanno nella direzione
giusta. Siamo consapevoli dell'attenzione che a livello centrale
sarà dedicata ai nostri atti legislativi, così come ha già
ricordato il correlatore Manfrin, ma è un rischio che corriamo
volentieri, perché la difesa delle nostre competenze statutarie è
imprescindibile e su queste tematiche la nostra azione sarà sempre
forte e ci auguriamo ampiamente condivisa da quest'aula.
Presidente -
Con le due relazioni si apre la discussione
generale. Consigliere Rollandin, ne ha facoltà.
Rollandin (PA) -
Penso che questa legge dia il senso di
che cosa si vuole portare avanti in questa regione in un momento
così difficile. Purtroppo le attenzioni che sono sulle piccole
realtà come la nostra dimostrano che non c'è sovente buon senso nel
valutare le opportunità anche per le Regioni autonome come la
nostra, come ha dimostrato Bolzano; sono, ad esempio, quello che si
può fare e si può fare correttamente, rispettando gli indirizzi
generali che condividiamo, il fatto di poter assecondare quei
principi che in qualche modo tutelino la capacità di ognuno di
rispettare delle regole, di rispettare soprattutto la salute di se
stessi.
Credo che le osservazioni che sono state fatte siano
condivisibili, credo che il relatore abbia già illustrato molto
bene i passaggi che sono stati fatti congiuntamente nella
Commissione e che la discussione ha portato a giungere a un testo
che credo possa essere soddisfacente un po' per tutti, o almeno per
chi crede nell'autonomia e vuole giustamente farla rispettare sia
all'interno che all'esterno.
Queste sono le puntualizzazioni che noi vogliamo fare. Per il
resto ripetere tutto quello che è stato fatto mi sembra esagerato,
pur rispettando un aspetto che credo importante: questa è una
dimostrazione che quando c'è la buona volontà e la concretezza dei
fatti, si arriva a una elaborazione di testi che sono sicuramente
molto pregevoli. Lo dico perché oggettivamente sarà nel momento in
cui si applicherà questa legge che ci sarà la dimostrazione di come
si è cercato di guardare lontano e di vedere nel modo più acuto
quelle che sono le possibilità che noi possiamo dimostrare in una
piccola realtà come la Valle d'Aosta.
Con questo io ringrazio i colleghi per la discussione che c'è
stata e per l'approfondimento che c'è stato coralmente, che ha
portato a un risultato che riteniamo molto importante soprattutto
per il futuro.
Presidente -
Ha chiesto la parola il consigliere
segretario Jordan, ne ha facoltà.
Jordan (VdA Unie) -
Questa norma si caratterizza per due
questioni. Anzitutto con questa norma vogliamo ribadire e
rivendicare le ragioni della nostra autonomia e successivamente
vogliamo dotarci di uno strumento normativo di tipo cornice, nel
quale inserire tutti gli atti che disciplinano e disciplineranno le
questioni legate al Covid, comprese le questioni legate alla
riapertura e al rilancio economico.
Questa norma non vuole essere un atto provocatorio nei confronti
del Governo nazionale e nemmeno essere, così come ha fatto il
governo provinciale dell'Alto Adige, un atto normativo al posto di
un'ordinanza, per questioni legate alle impugnative. Al contrario
la norma, come dicevo, vuole essere uno strumento pratico,
concedetemi la semplificazione giuridica, per gestire questa fase
emergenziale, dando la giusta copertura giuridica al Governo
regionale e al Consiglio, favorendo azioni rapide ed efficaci per
disciplinare la gestione e il successivo rilancio.
È innegabile che stiamo vivendo un periodo molto complesso nel
quale, oltre alle problematiche sanitarie, sociali ed economiche,
c'è un grosso disorientamento e confusione rispetto alla
schizofrenia della comunicazione, sia del Governo centrale, e
questa mattina sono stati citati alcuni esempi, sia dai diversi
strumenti di comunicazione.
Vogliamo con questa norma garantirci e soprattutto assicurare
delle azioni politiche per la Valle d'Aosta e ribadire, lo dicevo
prima, la centralità dell'autonomismo valdostano. Dobbiamo ribadire
le nostre prerogative nel portare la nostra voce, ma soprattutto
quello della montagna che è già stata citata prima, nei palazzi
romani.
In questi giorni molti, l'avremo visto tutti, stanno
condividendo uno slogan che credo possiamo fare nostro anche qui in
quest'aula, in quanto credo che siamo tutti per la montagna; anche
noi siamo tutti per la montagna, perché la montagna è vita.
Ringrazio anch'io e mi ha fatto piacere riscontrare un clima
così favorevole che vede tutto il Consiglio Valle lavorare, ognuno
per le proprie competenze, per la Valle d'Aosta.
Presidente -
Consigliere Chatrian, ne ha facoltà.
Chatrian (AV-SA) -
Nell'affrontare la legge che abbiamo
appena avuto modo di votare, in tanti abbiamo evocato la montagna:
vivere la montagna, viverla nella sua interezza, governarla e
accompagnarla nei momenti di crisi e di difficoltà, ma che possono
essere anche dei momenti dove probabilmente le sfide ci
obbligheranno a mettere in discussione forse anche certi percorsi e
certe scelte che forse non abbiamo fatto fino in fondo.
Penso che il primo compito di quest'aula sia quello proprio di
approvare delle buone leggi. Noi pensiamo che sia utile e
fondamentale dotarci di uno strumento e questo è uno strumento che
va in quella direzione. Questa proposta di legge, che è stata
scritta a più mani, condivisa a più mani, è una cornice; poi però,
oltre ad approvare la cornice di oggi, dovrà essere riempita di
contenuti e soprattutto di scelte utili alla comunità. Il collega
Jordan prima diceva che siamo tutti abitanti di questa montagna:
penso che sì, ma proprio chi la vive nella sua interezza, possa -
nel momento in cui c'è una cornice approvata, nel momento in cui
c'è uno strumento approvato dal punto di vista giuridico, quindi
c'è una legge - avere anche quella capacità di sguardo per il
futuro ,per una programmazione, forse una pianificazione anche di
un nostro modello, senza aver la paura di rivedere il piccolo
modello Valle d'Aosta nel momento in cui andremo ad assumerci delle
grandi responsabilità. Questa è una partenza, è un inizio; non è un
arrivo, non è un fine, ma è un inizio. È avere un perimetro più
largo, più coraggioso, perché poi gli articoli, i commi che sono
stati inseriti all'interno di questa proposta di legge poi dovranno
essere utili a rilanciare quella che è la nostra economia.
Sicuramente è un momento dove a livello centrale non riesco a
capire se non c'è interesse, non c'è una vera conoscenza. Non mi
piace neanche la
bagarre
politica dove si strumentalizza
"sci sì, sci no". La montagna - lo dice un maestro di sci - non è
solo sci, la montagna è tanto oltre allo sci, ma per noi che
abitiamo la montagna questa è la vita, per noi questa è alla base
per poter comunque vivere, convivere e creare le condizioni per far
rimanere le persone in montagna nei piccoli centri, in centri di
qualità.
Questo strumento legislativo che oggi sarà approvato a larga
maggioranza dal Consiglio regionale credo potrà essere utilizzato
non solo bene, ma con un certo coraggio poi nell'andare a condire
quelli che sono gli articoli e i commi che sono stati inseriti
all'interno di questa proposta di legge. Non sarà facile,
sicuramente. Ci assumeremo, ognuno per le proprie competenze, oggi
l'aula nel legiferare e nell'approvare questa legge, il Governo
nell'assumersi delle responsabilità che dovranno essere utili al
rilancio, alla ripartenza, io dico a riaccendere un lumino in un
momento così difficile che, penso, dal dopoguerra non abbiamo
patito e subito. Forse è importante che magari anche i nostri
rappresentanti che abbiamo a Roma, abbiamo sentito il senatore
Lanièce, ma forse anche il Deputato non sarebbe male capire se può
battere eventualmente un piccolo colpo legato alla montagna, legato
a quelle che sono le nostre prerogative, ma soprattutto alla sfida
di queste settimane e del dopo Covid.
Presidente -
Consigliere Lavy ne ha facoltà.
Lavy (LEGA VDA) -
Finalmente un atto di coraggio da parte
del Consiglio, finalmente un atto che porta avanti veramente quelle
che sono le prerogative della Valle d'Aosta. Devo solamente però
correggere alcune parole che sono state dette prima in parte dal
collega Jordan che ha detto che tutto il Consiglio ha lavorato per
la Valle d'Aosta. Ebbene no, tutto il Consiglio no! Perché una
parte dei consiglieri, una parte della maggioranza, nei lavori in
Commissione si è astenuta e anche adesso il consigliere Chatrian ha
comunque detto che verrà votata, almeno ciò che si crede, con una
maggioranza del Consiglio, non all'unanimità. Questo perché si sono
visti anche comunicati di notte, prese di posizioni anche
abbastanza forti di una parte della maggioranza riguardo proprio a
questo progetto di legge.
Se un mese fa mi avessero detto che una maggioranza sarebbe
stata spaccata su un provvedimento così importante dopo un mese di
Consiglio, sinceramente io non ci avrei creduto. Questo però è un
dato di fatto che mostra la differenza sostanziale di sensibilità
fra una parte della maggioranza e un'altra. Sono comunque contento
che questa legge possa veramente mostrare anche queste diversità,
perché al di là di tutto ci sono state prese di posizione
nettamente diverse. Il presidente Lavevaz in questi ultimi giorni
forse ha sbagliato qualcosina dal punto di vista della
comunicazione e anche la questione degli screening non è stata ben
capita, ma la questione di fondo che è quella dell'attitudine verso
la montagna, dell'attitudine verso i valdostani, è ormai chiara a
tutti. C'è una parte di maggioranza che ha a cuore, come noi, il
futuro della Valle d'Aosta, il futuro delle attività della Valle
d'Aosta, e una parte che invece continua sull'onda della difesa
delle politiche del Governo centrale, anche perché è stato detto da
diversi organi di partito, da diverse posizioni, anche da un
assessore, l'assessore Guichardaz che comunque non ha preso
distanza da ciò che succede a Roma.
Per tanto tempo è stata additata questa parte politica di essere
succube delle decisioni romane; in questo caso si dimostra che in
realtà non è così, si dimostra che in realtà c'è qualche altra
parte politica che è succube delle posizioni romane. Avevo fatto
magari un pochino di scalpore, quando nel mio primo discorso in
questa aula avevo definito quella parte politica in particolare
come una parte anti valdostana e qualcuno si era pure scagliato
contro questa definizione dicendo: "Eh, ma no, noi siamo comunque
valdostani". Ecco, con questa legge si dimostra chi è dalla parte
dei valdostani e chi non lo è. Ecco perché c'è una parte di
maggioranza che è totalmente anti valdostana, e questo mi dispiace
dirlo, ma è un dato di fatto.
Con questa legge si potrà finalmente dare un senso a ciò che è
la particolarità valdostana, dare un senso a ciò che sono veramente
le caratteristiche economiche e sociali della Valle d'Aosta, perché
da Roma non è possibile che si portino avanti certe politiche senza
ascoltare i territori. Con questa proposta, con questa legge, si
dimostrerà veramente che certe analisi che sono state fatte diversi
mesi fa sulla costruzione di una maggioranza
ad excludendum
,
per lasciare da una parte solamente una forza politica, sono state
decisioni totalmente affrettate.
Qui non stiamo giocando! C'è la gente fuori di qua, ci sono
attività fuori da questo Palazzo che hanno bisogno di risposte. E
certe scelte che sono state fatte nei mesi scorsi ormai qualcuno le
sta già un pochino rivedendo, qualcuno si è già pentito di aver
fatto certe scelte e questo purtroppo verrà fatto sulla pelle dei
valdostani, perché avere un Governo che in questo momento di crisi
non è forte, non è compatto, non è coeso, che deve prendere l'aiuto
anche di altre forze politiche, è un dato di fatto che comunque
lascia senza parole. Dopo un mese o poco più di un mese che siamo
qua vediamo già delle spaccature che possono mettere a repentaglio
la Valle d'Aosta. Noi per senso di responsabilità siamo sempre
propositivi, perché è il nostro ruolo, soprattutto in questo
momento, ma non possiamo accettare che in questa aula ci siano
delle persone, dei movimenti, che abbiano così poco a cuore il
futuro dei valdostani.
Presidente -
Consigliere Aggravi, ne ha facoltà.
Aggravi (LEGA VDA) -
Ringrazio i colleghi che sono
intervenuti fino adesso e in parte anche i colleghi che non sono
intervenuti per volontà, perché il loro silenzio è già una
risposta. Mi preme porre l'accento su un aspetto che vuole guardare
un po' più in là rispetto a quello che è oggetto di discussione e
che è stato oggetto di analisi dei colleghi che sino adesso hanno
preso la parola e anche dei due relatori.
L'autonomia è responsabilità e essere autonomisti -sono contento
che il collega Grosjacques abbia specificato la componente
autonomista della maggioranza, perché gli autonomisti non sono
soltanto da una parte in questo Consiglio; sappiamo dove non sono,
ma sappiamo che ci sono anche da altre parti e le sensibilità
autonomiste io penso che oggi con il voto verranno evidenziate
ancora di più - è non solo il voler essere autonomisti, non è solo
dire di essere autonomisti, ma è l'esercizio della responsabilità
che dimostra l'essere autonomisti.
Una legge è uno strumento, una legge permette di regolamentare,
di fare delle scelte, di dire anche qualcosa, perché comunque
enuncia dei principi e li mette in pratica. Soprattutto posiziona,
in questo caso, la Regione, la nostra istituzione rispetto alla sua
controparte, perché spesso e volentieri ci si dimentica un
principio importante. Io non sono sicuramente uno studioso delle
leggi, non sono un professore assolutamente, ma nel principio di
nascita della nostra autonomia c'era un rapporto paritario, un
rapporto pattizio con lo Stato; questo è bene ricordarlo. Ci sono
delle prerogative di autonomia che nascono addirittura prima dello
stesso Statuto e prima della nascita della Costituzione. Spesso non
sono considerati o vengono utilizzati contro l'autonomia, ne
abbiamo già discusso sulle funzioni prefettizie: i decreti
luogotenenziali ancora vivono e questo ci dimostra comunque un
fatto e io questo principio lo vorrei estendere a tutta l'Italia,
perché questo Governo più che altri sta in parte sfruttando
l'emergenza - ciò mi dispiace - per altri fini. Quindi il voto di
questa legge, che magari per qualcuno fuori, e non lo cito perché
non è interessante quello che dice perché è sempre la solita
minestra riscaldata, dimostrerà una linea di demarcazione di quelli
che saranno da oggi in avanti i rapporti con Roma e una certa
visione di autonomia. Avremo anche l'occasione di parlarne
nell'esame di una mozione: quelle che sono state il vociare e le
posizioni sulla riforma del titolo quinto, sulle competenze
sanitarie delle regioni, sugli stessi ristori e sulla stessa
importanza di quello che è un organo che dovrebbe fungere da camera
di compensazione dei poteri dell'Italia, ovvero la Conferenza
Stato-Regioni, quindi il rapporto con le Regioni, da questo Governo
è stata messa spesso e volentieri in secondo piano, se non in
terzo, se non in quarto.
Non è ammissibile che una decisione tanto importante venga
appresa, non tanto dai valdostani ma dalla massima carica
valdostana, dai giornali. Questo non è possibile! Questa legge
vuole essere anche un messaggio verso lo Stato.
Leggendo alcuni articoli emerge quasi la volontà da parte di
Roma di lanciare dei segnali. Ebbene, io vorrei lanciare un segnale
e spero che questa legge lo lanci: si ritorni, nei rapporti tra lo
Stato centrale e le Regioni, soprattutto anche quelle periferiche
che hanno delle responsabilità in più perché sono terre di confine,
non dimentichiamolo, perché ci siamo comunque dimenticati di una
cosa, in senso positivo forse perché c'è un'idea di Europa, però al
di là dei confini c'è una gestione diversa che può anche inficiare
quello che noi abbiamo scelto qua o quello che ci è stato imposto
da altre parti. Non dimentichiamocelo, perché rispetto alla prima
ondata - torniamo sul discorso sci, ma sono d'accordo con il
collega Chatrian che non dobbiamo fare una guerra tra chi è a
favore e chi è contro lo sci, come non dobbiamo fare una guerra per
chi è a favore e contro del mare - comunque sia spesso si dice:
oggi dobbiamo fare così per non rifare gli errori di quest'estate.
Beh, gli errori quest'estate li hanno fatti gli stessi soggetti che
oggi ci dicono che non vogliono sbagliare quello che hanno fatto
quest'estate e che magari hanno brutte parole sulla montagna e
sullo sci, e mi spiace che chi lo dice poi è lo stesso che ci
rappresenta all'estero, però le scene del San Paolo gli sono
piaciute perché forse erano vicino a casa.
Ecco, noi siamo vicini a casa e giustamente, come hanno detto
altri colleghi, dobbiamo dimostrare che a casa nostra sappiamo
essere responsabili e sappiamo prendere delle decisioni. Quello che
è un atto che forse doveva essere preso prima, ma forse anche lo
stato di incertezza, di confusione e di ordinaria amministrazione
non ci ha permesso di fare quel passo in più che oggi viene fatto,
ma meno male che si fa questo passaggio, lo voglio ripetere,
definisce una linea di demarcazione di quello che sarà l'esercizio
dell'autonomia, delle prerogative di autonomia e delle scelte
politico-amministrative prese in questo Consiglio nei prossimi mesi
e, chissà, nei prossimi anni.
Non è facile essere responsabili, perché la responsabilità
ovviamente ha delle conseguenze, non sempre positive. Sicuramente
l'interlocuzione è con una controparte molto forte, quale è quella
dello Stato centrale, perché, spesso lo diciamo, veniamo
dimenticati perché siamo l'ultima provincia dell'impero. L'impero è
decaduto da tanto tempo e anche se Conte esercita il suo Governo
più per decreto che per leggi, e questo già in se è un segno di
difficoltà e di debolezza, questo va detto, e lo dico soprattutto
per chi è seduto al Senato e non solo per il nostro senatore, ma
anche quei senatori che sanno passare molto bene all'incasso e
molto spesso li guardiamo con interesse. Non è un ricatto politico,
ma è la giusta espressione a Roma di quelle che sono le prerogative
di territori di confine che rappresentano comunque delle minoranze
che hanno fatto delle scelte, che faranno delle scelte e che
soprattutto hanno fatto degli investimenti a beneficio di tutto il
settore economico italiano, perché la montagna e chi esercita non
soltanto l'attività turistica, ma l'attività di impresa, l'attività
artigianale, le attività sociali in montagna hanno degli
investimenti in più, hanno dei costi in più, e forse hanno anche un
senso in più ,perché sappiamo benissimo, e lo citiamo spesso, che
cosa sono quelle valli senza l'esercizio dell'autonomia.
Abbiamo beneficiato per tanto tempo di risorse, oggi sono meno,
abbiamo un'emergenza, non sappiamo che cosa succederà, ma quello
che sappiamo è che noi non vogliamo e non dobbiamo far venir meno
l'esercizio delle nostre prerogative, non dobbiamo far venir meno
quelle che sono state comunque le conquiste, nel bene o nel male,
di chi ci ha preceduto. Questo lo dobbiamo soprattutto a chi ci ha
preceduto e lo dobbiamo soprattutto a coloro a cui intitoliamo vie,
sale e monumenti, perché altrimenti non ha senso.
Vi assicuro che non è un discorso troppo grande, è un discorso
molto importante, perché non sappiamo realmente quello che
succederà nei prossimi mesi. Il rischio è che, se non si
ristabilisce una comunicazione corretta e paritetica - non utilizzo
questo aggettivo a caso - con lo Stato, finiremo davvero per essere
nel futuro qualcosa di diverso che mi auguro nessuno di noi voglia
essere. È importante sottolinearlo: non sappiamo cosa succederà, si
parla di ricorsi, si parla comunque di azioni incerte da parte di
uno Stato centrale.
Io spero che ci possa essere, anche grazie all'approvazione di
questa legge, un riallineamento del rapporto presso le deputate
sedi con lo Stato centrale, perché non è solo la Valle d'Aosta che
è stata dimenticata, ma è tutto l'arco alpino. E l'arco alpino è
nel nord Italia e, non me ne si voglia, comunque le importanti
realtà economiche sono nel nord Italia e tra l'altro sono anche
quelle più colpite da questa pandemia.
Questo è un messaggio soprattutto verso chi oggi siede nello
scranno più alto, perché è lui il primo rappresentante ovviamente
nei confronti dello Stato - al di là delle battute sui social, sui
twitt
; una volta qua si scherzava sui
selfie
, oggi
potremmo scherzare sui twitt - affinché ci sia da parte sua una
rappresentazione ancora più forte di quelle che sono le nostre
problematiche, le nostre prerogative, anche in forza di questa
legge.
Chi non approverà questa legge ovviamente si posizionerà al di
là della linea che è posta e sarà interessante capire nel prosieguo
quali saranno le ulteriori scelte che verranno fatte, perché oggi
con questa legge che ha un contenuto fortemente legato
all'autonomia possiamo parlare di questi temi, ma ogni scelta che
ci aspetta da qui in avanti, la maggior parte, dimostreranno come
intendiamo esercitare l'autonomia, e non parlo soltanto dei
protocolli attuativi di questa legge, parlo di ogni atto che verrà
preso.
Presidente -
Il consigliere Restano ha chiesto la parola,
ne ha facoltà.
Restano (VdA Unie) -
In parte il collega che mi ha
preceduto ha anticipato il mio intervento e devo dire che il
sentimento che provo in questo momento è contrastante. Da un lato
la soddisfazione che vede quest'aula approvare una legge che ha un
forte impatto sul territorio e sulla popolazione, perché è una
risposta estremamente pratica al momento che stiamo vivendo. Forse,
come già detto, è una legge che andava approvata prima, ma questo
Consiglio viveva un momento di crisi politica e non era in
condizioni pratiche di dare una risposta di questo tipo, quindi era
stato delegato al Presidente e alla Giunta l'adozione di una serie
di provvedimenti per dare risposta al momento che stavamo vivendo.
Quindi una soddisfazione.
Dall'altro lato, come consigliere, come politico, come
presidente della I Commissione, affari istituzionali sono deluso,
perché deleghiamo a una norma che deve dare una risposta pratica un
forte connotato politico. Credo che questo a volte accada, ma credo
che compito di quest'aula e della I Commissione, oltre che del
Governo, era quello di prendere in mano la situazione e dare
risposte alla popolazione e al Governo romano, di qualunque colore
esso sia, perché non voglio metterla in
bagarre
politica e
dire: noi esistiamo! Noi esistiamo e vogliamo autoregolamentarci,
perché ne abbiamo le capacità e le risorse. Le elezioni sono appena
passate e non abbiamo avuto il tempo di fare questo, quindi questa
norma ce ne ha dato l'occasione. Forse il momento politico generale
nazionale ce ne ha dato l'occasione e quindi apriamo oggi un
dibattito che non è solo sanitario, ma è anche politico.
È per questo che la maggioranza si sta confrontando
sull'opportunità in questi due giorni di presentare un documento in
difesa del mondo della montagna. Invito tutti, invito tutta l'aula
a ragionare su questa opportunità, perché c'è data una grossa
opportunità, una opportunità politica che non ha colore in questo
momento. Il colore è quello della nostra regione, è la difesa della
nostra identità, delle nostre prerogative che deve proprio partire
da quest'aula, non solo dalla I Commissione, ma da tutti e
trentacinque consiglieri.
Presidente -
Consigliera Spelgatti ne ha facoltà.
Spelgatti (LEGA VDA) -
Sarò brevissima perché i miei
colleghi hanno già espresso la
ratio
di questa norma e hanno
dato tutte le considerazioni politiche precise rispetto a quello
che è il quadro. Solo un'ultima battuta finale. Questo è il
progetto di legge numero uno, voluto e depositato dalla Lega, che
poi ha trovato il favore della componente autonomista della
maggioranza.
Perché è stato il progetto di legge numero uno? Perché questo
significava portare degli strumenti concreti alla Valle d'Aosta per
esercitare la propria autonomia, ma soprattutto dava anche un
quadro normativo essenziale e fondamentale per poter lavorare in
questa direzione.
Autonomia significa esercizio dell'autonomia, non è l'utilizzare
la parola autonomia in continuazione per poi non fare assolutamente
nulla. Bisogna passare dalle parole ai fatti e soprattutto ci deve
essere una visione: una visione e delle risposte concrete. Questo è
il progetto di legge che è stato voluto e grazie al quale si è
potuto lavorare anche proficuamente con una parte della
maggioranza, arrivando poi a un testo condiviso, migliorato,
modificato e tutto quanto, che ha portato a queste risposte con
grande soddisfazione, perché è la soddisfazione nei confronti dei
valdostani e di quello che è il significato della nostra autonomia
e di quello che è la Valle d'Aosta. Dobbiamo riuscire veramente a
essere autonomi il più possibile e andare avanti in questa
direzione, perché l'autonomia è un valore sacrosanto e soprattutto
perché non è una parola vuota, ma ha delle ripercussioni concrete
nella vita dei valdostani tutti i santi giorni e questo strumento è
quello che appunto noi stiamo cercando.
Presidente -
Consigliere Carrel, ne ha facoltà.
Carrel (PA) -
Anch'io sarò molto breve in quanto è già
stato detto tutto sul testo, sull'articolato e su quanto è
importante questa legge in termini politici. Come gruppo Pour
l'Autonomie abbiamo avuto "la fortuna" di collaborare sin
dall'inizio, o meglio dopo la presentazione della legge in
Commissione, con il gruppo Lega e di apportare, prima di arrivare
in Commissione, alcune modifiche. Di questo ringrazio il gruppo
Lega e ringrazio la buona collaborazione e dunque anche i colleghi
Rollandin e Baccega per l'apporto che abbiamo dato alla prima
stesura della legge, non quella presentata dai colleghi della Lega,
ma quella poi portata in Commissione e poi emendata in quella
sede.
Il collega Restano prima ha parlato di una legge che è politica
giustamente, è una legge che va oltre l'emergenza sanitaria. Siamo
qui appunto per fare politica, per sviluppare delle politiche che
guardino anche oltre la crisi sanitaria che stiamo affrontando.
Questo è il nostro dovere e ovviamente speriamo e crediamo che
questa maggioranza non sia tale esclusivamente per gestire
l'emergenza sanitaria ma questo lo capiremo con il tempo. Se avete
al vostro interno delle idee politiche e quindi avete dei contenuti
che vanno oltre l'emergenza, ovviamente noi siamo qui per
discuterne. D'altro canto, come minoranza, siamo aperti, lo abbiamo
mostrato nella seduta di oggi andando a approvare degli emendamenti
da voi proposti e andando addirittura a proporre e lavorare su un
testo di legge, che è quello che adesso stiamo presentando all'aula
per poi votarlo.
Presidente -
Consigliere Marguerettaz, ne ha facoltà.
Marguerettaz (UV) -
Quando si approva una legge,
generalmente ci si pone il problema se questa legge risponde a un
bisogno. Ora è indubbio che la comunità valdostana in questi giorni
ha avvertito chiaro e forte il bisogno di poter intervenire
rispetto a una situazione che ci vede inermi, che ci vede passivi,
che ci vede in una condizione dove vengono prese delle decisioni
senza avere la possibilità di intervenire proficuamente in un
confronto.
Non sarà sfuggito nessuno che a fronte, noi riteniamo, di errori
palesi il Presidente della Regione è dovuto intervenire con
un'ordinanza regionale per andare a dire una cosa ovvia, ovvero che
la regione era in una condizione da zona arancione. Fa un po'
ridere parlare delle regioni e di territori in termini di colori,
ma sostanzialmente una regione che era in una fase dove gli sforzi
di una comunità, gli sforzi delle strutture avevano portato a un
controllo e a un miglioramento delle condizioni.
Questa legge quindi credo, da parte di tutti, vada incontro a un
bisogno. Dopodiché le leggi possono essere fatte bene, fatte male,
possono anche cambiare nel tempo, ma l'obiettivo è questo. Quando
abbiamo avviato la discussione in Commissione, noi abbiamo detto
che eravamo interessati a questa proposta di legge, ma ci siamo in
qualche modo non opposti ma abbiamo chiesto di poter fare un lavoro
più ponderato, perché inizialmente sembrava che questa legge
dovesse essere approvata nell'arco di due o tre giorni. Delle leggi
così importanti hanno bisogno di un certo tempo, devono essere
valutate, quindi il fatto di discutere oggi una legge che non
proviene da una parte politica, ma proviene da un lavoro di
Commissione - noi oggi votiamo un testo di Commissione, non votiamo
un testo che viene proposto da una componente politica - è un
segnale importante. Nessuno ovviamente vuole togliere la
primogenitura o il fatto di aver posto per primi il tema, non credo
sia questo, ma quello che vogliamo sottolineare è che cerchiamo di
adottare uno strumento che permetterà nel prosieguo di
intervenire.
Io vorrei sottolineare il disagio e il malessere che ho avuto
nel leggere su uno dei quotidiani più venduti in Italia, il
Corriere della Sera: "Alberghi di montagna chiusi"!
Io credo che se uno è valdostano non può non avere un fremito
nel leggere una cosa del genere, perché un'attività discriminatoria
così come quella letta sulla prima pagina del giornale Corriere
della Sera credo non ci sia! Una demonizzazione della montagna!
"Chiusi gli alberghi di montagna", quindi non è "Chiusi gli
alberghi delle grandi città", non "Chiusi i centri commerciali a
Roma" che hanno visto centinaia se non migliaia di persone in fila,
"Chiusi gli alberghi in montagna"! Ma credete che queste cose non
rimangano nella memoria delle persone? Stiamo descrivendo la
montagna come il luogo dove c'è il virus, dove c'è la pandemia.
Io credo che, se il Corriere della Sera ha scritto queste cose,
non se le è inventate. Vuol dire che in qualche commissione strana
qualcuno queste cose le ha dette, tant'è che poi oggi leggete
Repubblica, leggete La Stampa e si dice: "è decaduta questa idea",
ma vuol dire che qualcuno l'ha avuta quest'idea.
Ecco perché ritengo che sia indispensabile introdurre
all'interno del nostro ordinamento questo passaggio. È possibile,
come qualcuno ha detto: questa legge può darsi che venga impugnata.
Può essere, l'abbiamo messo in conto, ma se noi siamo rinunciatari,
se non facciamo valere la nostra autonomia, possiamo cancellare
all'interno della dizione della nostra Regione la parola
"Autonoma"; togliamola, diciamo Regione Valle d'Aosta.
La nostra autonomia, con tutti i difetti e con tutti i limiti,
cerchiamo di esercitarla. Può darsi che qualcuno ci farà dei
rilievi, ci confronteremo, è possibile che ci siano delle parti che
possono essere migliorate. Questa non è una legge che vuole
contrapporsi al Governo centrale, vuole essere un'integrazione,
vuole essere uno strumento complementare, in modo tale che ognuno
possa esercitare il suo ruolo.
C'è un'altra cosa che mi dà particolarmente fastidio, che ho
avuto modo di leggere qua e là, ovvero: questi sciagurati
consiglieri regionali vogliono aprire i bar e i ristoranti e
vogliono tenere chiuse le scuole. Una cosa del genere credo sia
un'infamia, perché noi abbiamo a cuore la scuola esattamente come
le attività produttive! Ma come si fa a mettere in contrapposizione
la scuola con le attività produttive, con i bar e con i ristoranti?
Sono degli aspetti che fanno parte della nostra comunità, non è che
ci sono delle cose che vanno in contrapposizione! Tant'è che ci
saranno delle attività: c'è il Governo, ci sono le Commissioni che
faranno tutte le valutazioni al fine di poter aprire le scuole. Ma
sappiamo tutti bene che il problema non sono le scuole, bensì le
attività chiamiamole a corollario, in particolare il trasporto,
perché è lì che abbiamo i problemi, perché le disposizioni che noi
abbiamo ci dicono che il 50 percento dei posti sono non occupabili.
Quindi da un certo punto di vista bisogna concepire una serie di
attività che risolveranno questi problemi, in modo tale da non
avere una scuola sicura e i trasporti che sono figli di un
contagio. Torno a dire: il Governo faccia tutte le attività
possibili, quindi se ci sono le condizioni la scuola verrà riaperta
appena possibile, ma non c'è nessuna contrapposizione.
Il fatto di derubricare l'attività che si svolge nella montagna
come squisitamente ludica, facendo un torto a migliaia di persone
che vivono di questo, che sono attività produttive, il fatto di
essere descritti come un'allegra compagnia, un'allegra comunità che
si riempie il muso nei bar, mi fa male! Ecco perché credo sia
assolutamente importante dare un segnale e prendersi delle
responsabilità.
Rispetto a questo qualcuno prima ha fatto un accenno al nostro
senatore, il quale oggi in Parlamento, a fronte della audizione del
ministro Speranza, si è astenuto o si asterrà nell'approvazione
dell'ordine del giorno. L'astensione non cambierà il mondo, ma
credo che il nostro senatore, insieme ai rappresentanti del
Südtiroler Volkspartei, darà un segnale in questo senso: non è un
segnale di ostilità, ma un grido di dolore, una richiesta di
attenzione. Le ostilità non ci appartengono, vogliamo avere un
ruolo all'interno delle decisioni che riguarderanno il nostro
futuro. Io vorrei portare qualche giornalista, vorrei portare
qualche scienziato che vive in luoghi lontani dalla Valle d'Aosta a
vedere gli occhi disperati delle persone che vivono in questa
comunità e che hanno a rischio il loro equilibrio
socioeconomico.
Ecco perché non credo che sarà una rivoluzione questo testo di
legge, ma è un tentativo che il Consiglio regionale della Valle
d'Aosta vuole esercitare. Credo ci sia stato un lavoro pregevole e,
devo dire la verità - lo lancio in zona cesarini - io chiederei
anche a coloro che fino a oggi hanno detto di volersi astenere, di
votare questo testo di legge, perché questo testo di legge non è
contro nessuno, ma è un testo di legge pro, per. Cerchiamo di dare,
qualcuno l'ha detto, al nostro Presidente della Regione gli
strumenti per interloquire da una posizione di autorevolezza con il
Governo nazionale.
Presidente -
Non vedo altre richieste, pertanto chiudiamo
la discussione generale. Considerata l'ora, proporrei di
aggiornarsi alle ore 15:00.
---
La seduta termina alle ore 13:08.
