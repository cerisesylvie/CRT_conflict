Classificazione
INFORMAZIONE
Sistema informativo



Oggetto del Consiglio n. 136 del 22 ottobre 2008 - Resoconto
OGGETTO N. 136/XIII - Interrogazione: "Attuazione del
programma per la creazione di strutture ospitanti le antenne di
informazione Europe Direct".
Interrogazione
Ricordato che con la deliberazione n. 4027 del 15 novembre
2004 si approvava la partecipazione della Regione all'Invito a
presentare proposte per la creazione di strutture ospitanti le
antenne di informazione della rete Europe Direct;
Evidenziato che il Presidente della Regione in data 26 aprile
2005 provvedeva a sottoscrivere, a seguito dell'approvazione della
candidatura della Regione Valle d'Aosta, la Convenzione quadro di
sovvenzione di funzionamento per l'antenna "Europe Direct Vallée"
per il periodo 2005 - 2008;
Considerato che il periodo della prima convenzione è in
scadenza e che all'interno della stessa sono previsti, tra gli
altri impegni, la presentazione di relazioni annuali sull'attività
svolta entro il 30 aprile dell'anno seguente;
Sottolineato che con la deliberazione della Giunta regionale
n. 2379 del 19 settembre 2008 si approva la partecipazione della
Regione al nuovo Invito a presentare proposte per il quadriennio
2009 - 2011;
Constatato che la sovvenzione annua per centro è compresa tra
12.000,00 e 25.000,00 euro e che il preventivo relativo alle
attività da realizzarsi nel 2008 ammontava ad euro
176.960,00;
i sottoscritti Consiglieri regionali
Interrogano
il Presidente della Regione e/o l'Assessore competente per
conoscere:
1) i contenuti delle relazioni annuali presentate;
2) i risultati raggiunti e gli utenti coinvolti con le
attività svolte nel corrente programma 2005 - 2008;
3) i contenuti e gli eventuali aspetti migliorativi che si
intendono apportare al nuovo programma.
F.to: Rigo - Donzel - Fontana Carmela
Président
- La parole au Président de la Région,
Rollandin.
Rollandin (UV)
-
Pour ce qui est des questions posées
par les collègues Rigo, Donzel et Fontana, je dois avouer
che
i contenuti delle relazioni annuali presentate... la Regione
Valle d'Aosta, come sapete, è stata selezionata quale struttura
ospitante di un'antenna della Rete
Europe Direct
nella
primavera del 2005, a seguito della partecipazione all'invito a
presentare proposte lanciato dalla rappresentanza permanente della
Commissione europea in Italia per il periodo 2005-2008, che
prevedeva il cofinanziamento delle attività con una sovvenzione
massima annua pari ad euro 24.000. Successivamente il Consiglio
regionale ha istituito l'Antenna con l'articolo 6, comma 2, della
legge regionale n. 8/2006. Ogni anno, entro il 31 dicembre, la
Giunta approva il programma di lavoro per l'anno successivo, con
l'indicazione di tutte le attività e le manifestazioni, che è poi
trasmesso alla rappresentanza in Italia della Commissione europea
unitamente al bilancio previsionale al fine dell'assegnazione della
sovvenzione annua. Tale sovvenzione è assegnata entro giugno per un
importo del 70%, entro il 30 aprile di ogni anno invece è
necessario trasmettere alla Commissione europea la relazione
annuale delle attività svolte nell'anno precedente, il rendiconto
finanziario annuale definitivo contenente le spese e copia dei
giustificativi di spesa. Una volta verificati tutti i costi e tutte
le attività, la Commissione quantifica l'ammontare della
sovvenzione annuale, lo assegna e liquida la restante percentuale
dell'importo a saldo. Ho voluto fare questa precisazione che
sicuramente i colleghi conoscevano, ma giusto per precisare che il
rispetto della procedura è legato al finanziamento.
I principali contenuti delle relazioni sinora presentate alla
Rappresentanza permanente della Commissione europea in Italia dal
2005 ad oggi sono i seguenti. L'anno 2005 è stato dedicato alla
creazione dell'Antenna. È stata svolta un'importante attività
promozionale inviando a 20.000 famiglie valdostane un opuscolo di
presentazione delle attività di
Europe Direct Vallée
d'Aoste
. L'Antenna si è poi concentrata su una serie di
attività il cui scopo è stato quello di studiare le esigenze di
informazione dei cittadini valdostani. È stato realizzato un ciclo
di conferenze -
Café Europe
- ed un evento culturale rivolto
al grande pubblico - il Concerto
Voci d'Europa
- e
parallelamente sono state poste le basi per la collaborazione con
gli istituti scolastici valdostani. Per il 2006 l'Antenna
Europe
Direct Vallée d'Aoste
ha inaugurato la sede ufficiale, il che è
avvenuto il 9 maggio. A partire da tale data l'attività di
sportello ha raccolto quotidianamente le richieste degli utenti
valdostani. Sono stati organizzati eventi di sensibilizzazione
rivolti al grande pubblico su tematiche europee, quali la Festa
dell'Europa dall'8 al 13 maggio 2006 e il ciclo di incontri
Café
Europe
, già collaudato nel 2005 (4 incontri nel mese di ottobre
2006). Nell'ambito degli
Open Days
, svolti a Bruxelles dal 9
al 12 ottobre 2006, è stato organizzato un evento decentrato sul
tema: "Il futuro dei giovani in un'Europa delle Regioni", in
collaborazione con altre Regioni europee. Ai fini di aumentare la
propria visibilità sul territorio, l'Antenna
Europe Direct
ha investito sulla presenza dello
stand
informativo,
partecipando ad alcune manifestazioni di rilevanza regionale (Festa
della Valle d'Aosta) e proponendosi in spazi pubblici durante
l'Europe Direct Week
. Un'attenzione particolare è stata
dedicata dall'Antenna
Europe Direct
nei confronti del mondo
della scuola, che ha portato ad una stretta collaborazione con la
Sovrintendenza agli studi e alla realizzazione di percorsi
didattici sull'Europa direttamente presentati nelle scuole
superiori di primo e secondo grado. Per l'anno 2007 ha visto la
realizzazione della
newsletter
telematica: un bollettino
bimestrale per la promozione delle iniziative dell'Antenna, per la
diffusione di informazioni relative alle tematiche europee e
all'attività svolta dal Dipartimento, con particolare riferimento
alle possibilità di accesso ai fondi europei e alle iniziative di
coesione e cooperazione internazionale. È proseguita l'attività di
informazione agli utenti, anche attraverso eventi e manifestazioni,
tra i più significativi: la Festa dell'Europa, il Convegno sul
Cinquantenario delle celebrazioni del Trattato di Roma, gli eventi
culturali in occasione di
Café Europe
, due concerti, un
seminario per i giornalisti dal titolo "l'Europa e i media locali",
una mostra ed un evento culturale organizzati a conclusione
dell'Anno europeo delle pari opportunità per tutti. La presenza
nelle scuole medie e secondarie si è rafforzata anche grazie
all'introduzione del gioco "In viaggio per l'Europa", nel quale
sono stati coinvolti numerosi studenti. L'Antenna ha poi
partecipato alla Fiera di Sant'Orso ed all'organizzazione del
seminario di approfondimento geopolitico "Rapporto annuale
2006".
"I risultati raggiunti e gli utenti coinvolti con le attività
svolte nel corrente programma 2005-2008"
, la creazione di
quest'Antenna ha consentito ai cittadini valdostani di accedere
agevolmente all'informazione in tutti i settori di attività
dell'Unione europea. Le attività di sensibilizzazione e
divulgazione con l'attività di sportello hanno interessato il
grande pubblico o il mondo della scuola - in particolare con la
realizzazione di percorsi didattici sull'Europa nelle scuole
superiori di primo e secondo grado -, hanno ottenuto buoni
risultati sia come partecipazione, sia come interessamento. Il
periodo considerato è stato proficuo anche nelle relazioni con il
mondo dell'associazionismo e dei
media
.
Per quanto riguarda gli utenti coinvolti, il volume dell'utenza
nel suo complesso, considerando sia le attività svolte presso la
sede dell'Antenna, sia le varie iniziative sul territorio e nelle
scuole, sono passati da circa 550 unità nel 2006 ad oltre 4.000
utenti nel primo semestre 2008. Tale aumento, da un lato, è dovuto
all'introduzione di una sistematica rilevazione dei contatti, anche
in occasione delle manifestazioni aperte; dall'altro,
all'intensificazione dei rapporti con le scuole. Si segnala che il
49% dei frequentatori ha meno di 30 anni, il 18% si aggira nella
fascia di età compresa tra i 30 e 40 anni; il 13% tra i 40 e 50
anni e il 20% oltre i 50 anni.
"I contenuti e gli eventuali aspetti migliorativi che si
intendono apportare al nuovo programma"
, nel periodo 2009-2012,
Europe Direct Vallée d'Aoste
continuerà a svolgere la sua
attività informativa, con l'obiettivo, da un lato, di migliorare il
contatto con i propri utenti "abituali"; dall'altro, di
incrementare il numero di contatti, in particolare con le scuole.
Nella nuova programmazione l'informazione dell'Antenna verterà sui
seguenti principali messaggi, definiti tenendo conto delle priorità
di comunicazione indicate dalla Commissione europea: la
sensibilizzazione dei cittadini in merito alla Carta europea dei
diritti fondamentali; la promozione dell'Anno europeo della
creatività e dell'innovazione, in particolare del dialogo tra il
mondo dell'istruzione e le imprese; la sensibilizzazione dei
cittadini sulla politica di coesione e sulla politica agricola e di
sviluppo rurale; la promozione di consumi sostenibili,
dell'efficienza energetica e della tutela ambientale connessa alla
lotta ai cambiamenti climatici. L'azione di
Europe Direct
continuerà a rivolgersi al mondo della scuola attraverso i corsi
didattici proposti direttamente alle scuole e l'organizzazione di
seminari specifici sui temi europei per studenti ed insegnanti.
Per quanto riguarda le amministrazioni pubbliche locali, si
intende procedere attraverso l'elaborazione di una comunicazione
diretta agli enti locali e ai loro funzionari e il loro
coinvolgimento al fine di individuare e monitorare le esigenze
della popolazione. Inoltre avvierà nel corso del mese di novembre
2008 un progetto sperimentale in collaborazione con la struttura
"Programmi" dell'emittente televisiva RAI 3 Valle d'Aosta per la
diffusione di un
format
informativo quindicinale per
illustrare implicazioni ed opportunità offerte dall'Europa in
ambito locale. Il compito dell'Antenna sarà di presentare un quadro
completo di tutti i programmi tematici dell'Unione europea e di
promuovere la partecipazione a progetti europei, informando e
distribuendo bandi, formulari,
vademecum
, documenti di
riferimento relativi ai programmi e alle iniziative comunitarie.
L'Antenna inoltre organizzerà un nuovo percorso formativo di
approfondimento per i giornalisti locali su specifiche tematiche
europee, concordate con la sezione regionale dell'Ordine dei
giornalisti italiani. Un'altra linea di azione riguarderà il
miglioramento della rete di collaborazione con le altre antenne
italiane, in particolare con le Regioni che compongono l'arco
alpino al fine di proporre un'azione comune e sinergica per
un'Europa sostenibile attenta alle peculiarità dei territori di
montagna. Tale azione costruttiva sarà proposta anche con le reti
europee, Francia
in primis,
ed in particolare con l'Antenna
di Chambéry, anche all'interno di partenariati privilegiati come
quello dell'Euroregione per promuovere un'azione comune nell'ambito
di un evento decentrato in occasione degli
Open Days
, come
già avvenuto nel 2006 e nel 2008. Se poi ci sono chiarimenti, sono
a disposizione, naturalmente la relazione è sintetica perché il
programma è stato piuttosto vasto nell'arco degli anni. Spero di
aver dato una risposta relativa a questo impegno nell'ambito delle
azioni proposte dal 2005 al 2008. Grazie.
Président
- La parole au Conseiller Rigo.
Rigo (PD)
- A scanso di equivoci voglio subito chiarire
che gli interventi e le azioni che mirano a rilanciare, come in
questo caso, il processo di integrazione dell'Europa sono da noi
considerati sempre in modo positivo. Infatti crediamo nell'Europa
massima possibile, come si dice, non in quella minima
indispensabile, nell'Europa come risposta a chi crede che la
globalizzazione sia ingovernabile. Ho letto le due deliberazioni
della Giunta: quella del 2004 e quella del 2008, riguardanti
l'approvazione della partecipazione della Regione all'invito a
presentare proposte per la struttura della Rete
Europe
Direct
. Sono rimasto... si dice basito?, sì, sono rimasto
basito, come dicono i ragazzi... I motivi... queste sono le due
deliberazioni, pagine e pagine simili anche negli aggettivi; gli
obiettivi, le azioni, le attività previste nel 2004 sono identiche
a quelle del 2008. Certo, possono essere simili il contesto, la
realtà, il territorio, le condizioni, ma non possono essere uguali
identiche le azioni, devono pur avere un collegamento con una
situazione, con una realtà che è cambiata; 3 anni non sono passati
invano! Di tutto ciò non ci sono commenti, quello che ho trovato
sono piccoli incisi. Il piano di quest'anno poteva essere fatto
anche sulla valutazione, sulla scorta delle esperienze passate,
sulle problematiche incontrate, su quello che abbiamo costruito per
superare quelle manchevolezze che si sono via via presentate,
oppure approfondire gli sviluppi positivi. Ci sono alcune novità,
le ha richiamate il Presidente, ma non sono sufficientemente
valorizzate rispetto alla precedente esperienza. Una cosa mi è
balzata subito agli occhi: a pagina 24 fra le attività previste -
identiche a quelle del 2004 - sono state cancellate solamente le
azioni riguardanti le donne, non so perché solo quelle.
Ringrazio il Presidente per le informazioni date, credo che
sarebbe opportuno discuterne in Commissione, conoscere, prima di
tutto per valorizzare il lavoro fatto. Ritengo che il confronto
potrebbe essere utile a tutti, anche agli stessi operatori
dell'Antenna
Europe Direct
.
