Classificazione
BILANCIO E CONTABILITA' REGIONALE
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 1821 del 7 febbraio 2001 - Resoconto
OGGETTO N. 1821/XI Accensione di nuovi mutui a tasso
agevolato prevista dalla legge regionale 23/99.
(Interrogazione)
Interrogazione Premesso che:
- la legge regionale 23/99 ha favorito
l’estinzione dei mutui, con tassi onerosi e fuori
mercato, contratti con le banche e assistiti da contributo
regionale, permettendo così l’accensione di nuovi
mutui agevolati;
- il concorso della Regione nel pagamento degli interessi
semestrali avviene con rimborso al mutuatario di una quota
parte;
Appreso:
- che all’atto di stipula dei nuovi mutui sarebbe
stato imposto ai mutuatari di aprire un conto presso la Banca della
Valle d’Aosta;
- che molteplici mutuatari non hanno ancora ricevuto il rimborso
delle quote delle rate scadute nell’anno 2000;
i sottoscritti Consiglieri regionali
Interrogano
l’Assessore alle Finanze per conoscere:
1) le cause di tali ritardi e i tempi entro i quali verranno
effettuati i versamenti dei contributi in conto interesse;
2) l’ammontare finanziario delle quote
sospese;
3) se corrisponda a verità il presunto obbligo di apertura di un
c/c presso la Banca della Valle d’Aosta;
4) quanti sono i soggetti che, beneficiando delle previsioni
della legge regionale 23/99, hanno contestualmente aperto un conto
corrente presso la Banca della Valle d’Aosta.
F.to: Frassy - Tibaldi
Président
La parole à l’Assesseur au
budget, aux finances et à la programmation, Agnesod.
Agnesod (UV)
Inizierò con il rispondere in maniera
puntuale alle quattro domande, poi magari vorrei fare anche un
breve commento complessivo su questa legge, tenuto conto della
situazione in cui si trovano in questo momento questi stessi mutui
nel resto d’Italia. Considerata la discussione che è
in atto nel resto del paese per quanto riguarda la risoluzione
delle problematiche che noi con questa legge già nel 1999 abbiamo
risolto per quanto riguarda i cittadini valdostani.
Puntualmente occorre dire che la procedura, che è oggetto
dell'interrogazione, riguarda uno dei quattro settori compresi
nella legge n. 23, vale a dire agricoltura, edilizia, turismo,
trasporti, artigianato; in effetti ci sono stati alcuni problemi
per quanto riguarda il settore dell’edilizia
residenziale pubblica.
La procedura di rimborso ai mutuatari prevede che la Regione
liquidi alle banche contraenti, in questo caso BVA e Banca di
credito cooperativo di Nus, Fénis e Saint-Marcel, il rateo di
contributo in conto interessi a suo carico. Questo può avvenire
solo una volta perfezionata, con atti deliberativi interessanti la
posizione specifica di ogni mutuatario, la procedura di revoca dei
precedenti contributi concessi ai sensi delle leggi regionali nn.
63/1981, 31/1983, 56/1986, nonché dei calcoli relativi alle
posizioni arretrate da chiudere, e infine quelli della nuova
concessione ai sensi della nuova legge n. 23/1999.
Le procedure sono in corso, e questo è contenuto nella
dichiarazione che è stata sottoscritta dal servizio che si occupa
di queste problematiche, ed entro la fine del mese di marzo le
banche riceveranno i ratei maturati nel 2000. Trattandosi del primo
semestre di avvio della nuova legge di rinegoziazione e di accollo
dei nuovi ratei in sostituzione dei precedenti, la causa del
ritardo è dovuta anche alle necessità di instaurare un nuovo
sistema di cooperazione procedurale con le nuove banche
compatibilmente con il vecchio regime, perché questo è rimasto
comunque in funzione, in quanto non tutti gli aventi diritto finora
hanno esercitato la scelta di rinegoziare, e ci sono pur sempre
coloro a cui non conviene questo tipo di scelta, o non ne hanno i
requisiti richiesti.
Per quanto riguarda le altre due domande, il titolare del mutuo
da estinguere ha quindi la più completa libertà di scelta nel
decidere a quale banca rivolgersi fra quelle con cui la Regione ha
stipulato la convenzione, tenuto conto di un aspetto. E nel dare
queste risposte si è obbligati a fare un breve excursus storico
rispetto a quello che è stato il percorso che ci ha portati a
concludere con la legge n. 23.
C’è stata la totale indisponibilità delle banche
che avevano la gestione dei mutui iniziali, fra cui
l’Istituto bancario S. Paolo, la Mediocredito, il
gruppo CRT, non per mancanza di volontà sicuramente da parte dei
rappresentanti locali, quindi dei direttori e dei responsabili in
loco, ma per delle direttive che sono giunte loro dalle sedi
centrali. Evidentemente questa era una premessa di quello che si
sarebbe verificato successivamente e di cui si legge sui giornali
in questi giorni. Quindi una posizione di arroccamento da parte
delle banche titolari dei mutui, per evitare che questa grossa
quantità di danaro possa scomparire dalle loro mani.
Noi abbiamo fatto questo tipo di azione in precedenza. Quando
abbiamo visto questa totale indisponibilità da parte delle banche a
fare questo tipo di azione, abbiamo stipulato queste convenzioni
con Finaosta, BVA, Banca di credito cooperativo di Fénis, Nus,
Saint-Marcel e la Banca di credito cooperativo valdostano.
Il titolare del mutuo ha la più completa libertà di scelta, come
dicevo, nel decidere a quale banca rivolgersi per la stipulazione
del nuovo mutuo, nell’ambito degli istituti
sopracitati con i quali la Regione ha stipulato apposite
convenzioni.
Una volta selezionata la banca di appoggio,
l’apertura del conto corrente diventa semplicemente
uno strumento operativo, del quale la banca si serve per procedere
all’addebito delle rate di ammortamento e
all’accredito dei contributi in conto interessi, in
quanto è prassi operativa che ogni rapporto creditizio sia
appoggiato da un conto corrente. Qui mi rifaccio alla domanda posta
dal Consigliere.
Il numero di soggetti che hanno acceso un nuovo mutuo agevolato
e contestualmente aperto un rapporto di conto corrente, ai sensi
della legge n. 23, dalla data di entrata in vigore della legge
stessa fino al 31 dicembre 2000, presso la BVA, sono 52 su un
totale di 105 pratiche rinegoziate.
Non è un numero significativo; da quello che posso dire come
Assessore alle finanze di questa regione, che ha partecipato alla
costruzione di questa legge e alla convenzione con questi istituti,
nel momento in cui questi istituti, che erano titolari dei mutui,
non hanno accettato per delle scelte di carattere nazionale di
procedere alla rinegoziazione di questi mutui, ci siamo
convenzionati con altri istituti ed è più che naturale che colui
che si rivolge a questi istituti apra un conto per poter operare.
Inoltre esiste un rapporto fra cliente e istituto bancario, su cui
non possiamo intervenire perché è un rapporto privatistico fra due
soggetti che non hanno nulla a che vedere con la Regione.
Al di là di queste difficoltà, che ci sono state e che esistono,
cioè il ritardo che si è verificato nel settore e di cui parlavo
prima, al di là del rispetto che ho nel lavoro ispettivo che deve
svolgere un consigliere rispetto a quanto non funziona come
dovrebbe nell'Amministrazione, lavoro sicuramente utile per
migliorare la vita amministrativa della nostra comunità, ribadisco
che questa legge ha una portata notevole, è una legge che è
riuscita a dare una risposta a un problema, che nel resto del paese
in questo momento si è incagliato e non è ancora stato
sbloccato.
Noi grazie alla possibilità che abbiamo avuto di convenzionarci
con le nostre banche locali, siamo riusciti a dare una risposta ai
nostri cittadini rispetto a questi tassi che superavano ogni limite
ragionevole alcuni addirittura oltre i limiti di usura. Siamo
riusciti a dare una risposta efficace che ha realizzato per la
nostra regione nello scorso anno 25 miliardi di utile: 16 miliardi
per la Regione e circa 10 miliardi di vantaggi economici per i
mutuatari che hanno rinegoziato. Ripeto, solo per
l’anno 2000 abbiamo avuto 25 miliardi in più in
circolazione nella nostra Regione, grazie a questa legge.
Questa legge è stata prorogata, come tutti sappiamo,
nell’ultima finanziaria, e avrà ancora un anno di
efficacia; noi ci auguriamo che tutti quanti sono titolari di
questi mutui procedano alla rinegoziazione, ricordo che sono 1853
pratiche. Sono interessati 5 settori: agricoltura, edilizia,
turismo, trasporti, artigianato. È un capitale complessivo residuo
di mutui di circa 140 miliardi, quindi è una legge che muove delle
risorse abbastanza importanti, per questo è giusto andare a vedere
se qualcosa non funziona nel meccanismo di attuazione della legge,
però non fermiamoci lì: dobbiamo riuscire anche a valutare quale
importanza e quale efficacia ha avuto e ha in questo momento una
legge di questo tipo.
Ed è per questo motivo che dico, ammettendo che qualcosa non
abbia funzionato, che dovremo rinnovare a tutte le strutture un
ringraziamento per quello che hanno fatto, per come hanno operato
su una legge nuova e difficile da applicare in un contesto
abbastanza delicato, perché si va a coinvolgere e a scontrarsi con
interessi non di poco conto, come abbiamo visto. Voglio ribadire
l’importanza fondamentale che la legge ha avuto,
tenendo conto in quale situazione tuttora si trova il resto del
paese su questo problema dei mutui a tassi usurari, problema che
noi abbiamo affrontato prima, già nel 1998 con la legge n. 12 per i
fondi di rotazione, e successivamente con questa legge.
Quindi giudizio positivo su un variegato quadro formato da
piccoli eventi, alcuni datati, su cui le banche hanno trovato
magari delle motivazioni per poter creare qualche problema, ma
credo che complessivamente si debba dare un giudizio estremamente
positivo sull’operato di tutti?
(interruzione del Consigliere Frassy, fuori
microfono)
? sul punto 2 mi pare di aver risposto subito:
l’ammontare finanziario delle quote sospese. Il
numero dei soggetti che hanno acceso un nuovo mutuo è di 52 su un
totale di 105 pratiche rinegoziate, e poi
l’ammontare finanziario delle quote sospese è di 156
milioni con la Banca della BVA e di 912.000 lire con la Credito
cooperativo di Fénis, Nus, Saint-Marcel.
Président
La parole au Conseiller Frassy.
Frassy (FI)
Non siamo totalmente soddisfatti della
risposta che l’Assessore ci ha fornito. Premetto che
siamo invece totalmente soddisfatti e convinti di questa legge,
tant’è che è una delle poche leggi che il nostro
gruppo ha votato con convinzione e soddisfazione, e per certi versi
l’ha caldeggiata prima ancora che fosse adottata,
perciò sulla bontà della legge ci troviamo dalla stessa parte della
barricata.
Per quanto riguarda invece le domande che abbiamo posto, devo
dire che non abbiamo capito molto le risposte, anche perché forse
l’Assessore non ha fatto lo sforzo di capire le
domande. Ad esempio, le cause dei ritardi, diventa riduttivo e
semplicistico sostenere che ci sono dei problemi dovuti a dei
ritardi, questo lo abbiamo capito anche noi. Se i ritardi sono
quelli che a distanza di un anno e mezzo non siamo ancora riusciti
ad estinguere le precedenti situazioni, riteniamo che questo sia un
problema che è compito del suo Assessorato risolvere, e risolverlo
con tempi diversi, anche perché è vero che la legge è stata
prorogata, ma è altrettanto vero che
l’Amministrazione regionale, ricevute le domande di
rinegoziazione, ha 15 giorni di tempo per trasmetterle agli
istituti che sono stati indicati dai cittadini. Questo è stato
scritto nella legge, ma non è stato poi nei fatti gestito.
Se non mi sfugge il meccanismo della rinegoziazione dei mutui,
contrariamente ai precedenti mutui - per i quali le banche
prendevano direttamente l'integrazione della parte pubblica -, per
questi nuovi mutui rinegoziati è il cittadino che riceve il
rimborso successivamente al pagamento integrali della quota di
interessi.
Allora devo notare che quando erano le banche a pretendere il
versamento delle rate, l’Amministrazione era più
puntuale; quando invece è il cittadino che deve aspettare il
pagamento delle rate, vediamo che su 156 milioni, che non mi
sembrano una grande cifra, i cittadini ancora stanno aspettando,
perché sono scadute le rate di giugno e di dicembre senza che
avvenisse ciò che la legge doveva mettere in atto.
Paradossalmente, Assessore, l’unico beneficiario
ad oggi è l’ente pubblico, in quanto i cittadini non
hanno ancora avuto il beneficio che la legge prospettava loro.
L’apertura del conto corrente, che noi definiamo
presunto obbligo, mi sembra che sia più che un presunto obbligo una
mezza certezza, nel senso che secondo i dati che ci ha fornito, 52
nuovi conti correnti aperti su 105 pratiche la dicono lunga.
Perché? Perché c’è il cittadino che è più attento ai
suoi diritti e che rifiuta certe imposizioni.
Io la invito formalmente a predisporre, di pugno suo, una nota a
Finaosta, alla BVA e alle Banche di credito cooperativo, affinché
evitino di mettere in atto quelle pressioni alle quali non tutti
sono in grado di rispondere di no, perché dopo la presentazione di
questa interrogazione abbiamo avuto segnalazioni su segnalazioni di
cittadini che sono stati obbligati, nel senso che gli è stato
detto:
"se non apri il conto corrente, non ti possiamo istruire
la pratica del mutuo"
.
Questo atteggiamento lo riteniamo scorretto per due motivi: il
primo, di principio, nel senso che nell’era della
libertà di circolazione, di movimento di cose e di capitali,
diventa paradossale subordinare un mutuo
all’apertura di un conto corrente; il secondo,
ancora più grave, perché non c’è una disposizione in
tal senso né nella legge, né nelle convenzioni. Perciò riteniamo
che ci si trovi di fronte ad un abuso di una posizione di tipo
dominante. E questo è ancora più grave, Assessore, perché questo
abuso viene da soggetti che bene o male sono ormai controllati e
partecipati dall’amministrazione pubblica. Perciò la
invito formalmente a prendere posizione in questo senso e a darcene
comunicazione. Detto questo, auspichiamo che vengano risolti quei
ritardi che hanno finora bloccato la gestione della contribuzione
in conto interessi a beneficio dei cittadini.
