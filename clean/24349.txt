Classificazione
TRASPORTI E VIABILITÀ
Viabilità



Oggetto del Consiglio n. 3300 del 7 febbraio 2008 - Resoconto
OGGETTO N. 3300/XII - Interpellanza: "Asfaltatura di un
tratto di una strada poderale nel Comune di Cogne".
Interpellanza
Richiamato il contenuto della propria interrogazione (prot.
n. 259/06) avente per oggetto "situazione dei lavori di
ricostruzione del canale irriguo "Ru Cerves" nel Comune di Cogne,
proposto dal Consorzio "Pré di Saint Ours";
Appreso che è stata consegnata all'Assessore all'Agricoltura
una petizione che chiede sia mantenuta la "pista poderale" in
oggetto;
Constatato che, invece, non si tratta di percorso
interpoderale ma di una vera e propria pista di cantiere il cui uso
improprio, nel passato, è stato oggetto di numerose
iniziative;
Rilevato come lo stesso consorzio "Pré de Saint-Ours" pare
abbia asfaltato un tratto di circa 1 km della strada poderale
"Gimillian-Les Cerves" senza alcuna autorizzazione;
Ritenuto opportuno ritornare sulla questione ed in
particolare sull'iter autorizzativo del progetto;
il sottoscritto Consigliere regionale
Interpella
l'Assessore competente per sapere:
1) se risponde a verità che un tratto della strada poderale
"Gimillan-Les Cerves" è stato asfaltato senza autorizzazione
alcuna;
2) a che punto sono i lavori di smantellamento della pista di
cantiere e quelli di ripristino delle superfici;
3) se è a conoscenza che la pista stessa è stata utilizzata
per scopi diversi da quelli prescritti e perché non sono stati
presi provvedimenti nei confronti di chi ne aveva la responsabilità
o, almeno, non sono stati intensificati i controlli, nonostante le
ripetute segnalazioni;
4) come si intende operare per far rispettare le condizioni
poste nella Dgr n. 2957 del 30 agosto 2004 "valutazione positiva
condizionata sulla compatibilità ambientale del progetto di
variante relativa ai lavori di ricostruzione del canale irriguo "Ru
Cerves".
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Volevamo avere informazioni alla
luce di una nostra interrogazione di poco tempo fa (la n. 2204/06),
sulla situazione dei lavori di smantellamento della pista di
cantiere e su alcuni altri fatti. Brevemente riassumo per chi se ne
fosse dimenticato cosa è successo in quel vallone. Il vallone è il
vallone del Grauson, situato sulla destra orografica della Valle di
Cogne, un vallone molto bello, un vallone ancora frequentato da
escursionisti e da alpinisti. A seguito degli eventi alluvionali,
nel 2001, viene espressa una valutazione positiva condizionata su
un progetto che il Consorzio di miglioramento fondiario "Pré de
Saint Ours" di Cogne presenta per ricostruire un canale chiamato
"Ru Cerves". Questo consorzio chiede anche che venga aperta una
pista di cantiere, mi soffermo su tale termine perché "pista di
cantiere" è un tratto di terreno a servizio del cantiere posto a
fianco di questo cantiere. La Commissione del VIA, ossia
l'Assessorato dei lavori pubblici prevede però che tale pista di
cantiere, una volta finiti i lavori di ricostruzione del canale,
sia smantellata. Naturalmente tale progetto di miglioramento
fondiario viene anche contestato in fase progettuale, non è che la
sua procedura amministrativa passi liscia, questo all'inizio, poi
durante i lavori di cantiere vi sono anche delle varianti che non
rispettano ciò che era stato deciso con la deliberazione del 2004.
Le varianti vengono accettate dal Governo regionale, così come
vengono proposte, insomma viene realizzato un ultimo tratto di
pista anche se non era previsto e vengono accontentati con un ampio
consenso chi proponeva le varianti sulla ricostruzione del canale,
proposte dal consorzio di miglioramento fondiario. Eravamo venuti a
conoscenza che però il consorzio stesso e altri soggetti preposti
alla sorveglianza di questa pista non avevano espletato la loro
funzione in maniera piena e completa, perché alcuni abitanti della
zona continuavano a lamentare l'utilizzo non autorizzato della
pista di cantiere come strada poderale, nonostante la pista di
cantiere, essendo a servizio dell'area di cantiere, non avrebbe
dovuto essere frequentata da persone estranee al cantiere. Fra
l'altro, all'inizio di questa pista non vi era neanche una sbarra,
vi era una finta catenella di plastica a chiusura della pista che
anche un bimbo di 8 anni poteva togliere e accedervi. Questo fatto
era stato oggetto di segnalazione da parte di alcuni cittadini,
oltre che di una specifica interrogazione da parte del nostro
gruppo, e nell'ultima interrogazione del 2006 si chiedeva
all'Assessore competente - forse mi aveva risposto l'Assessore
Cerise -: ma non è che questo modo improprio di utilizzare la pista
di cantiere è prodromico al fatto che, nonostante la deliberazione
di Giunta dia una prescrizione netta che essa dovrà essere
ripristinata, venga trasformata in strada poderale permanente?
Guarda caso, siamo venuti a conoscenza che esiste una petizione
rivolta all'Assessore all'agricoltura che richiede proprio che
questa, chiamata strada poderale - ma che strada poderale non è -
venga trasformata in strada poderale. Quello che avevamo ipotizzato
un anno e mezzo fa si è avverato, vi è da parte del consorzio di
miglioramento fondiario questa intenzione, non vogliamo dire che lo
avevamo detto, ma anche qui... nonostante le forti prese di
posizione dell'Assessore Cerise, che poi, se mi parrà, lo
leggerò...
Abbiamo ricevuto anche un'altra notizia ci preoccupa, se
veritiera, infatti noi lo abbiamo messo al condizionale... risulta
all'Assessorato che lo stesso consorzio abbia asfaltato un tratto
di strada di circa 1 chilometro di una strada poderale, prima
chiamata "strada bianca", Gimillan-Les Cerves senza alcuna
autorizzazione? Questa è una domanda che poniamo a chi dovrebbe
forse controllare che cosa succede sul territorio in rapporto alle
attività dei consorzi di miglioramento fondiario.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Cercherò di rispondere a queste
richieste e a questi quesiti che all'interno dell'interpellanza
sono emersi partendo da una cantonata: anzitutto l'ultima
affermazione mette in discussione la veridicità di certe
segnalazioni... che magari nella foga ideologica di andare sempre a
scoprire qualcosa che non va, magari essendo dei controllori
locali, dovrebbero conoscere meglio le cose che vengono trasmesse e
rischiano di far fare brutta figura anche a chi le recepisce. In
ogni caso,
"se risponde a verità che un tratto della strada
poderale "Gimillan-Les Cerves" è stato asfaltato senza
autorizzazione alcuna"
, diciamo che un tratto di quella strada
denominato "Croquinelle" è stato effettivamente realizzato, ma
provvisto di tutte le autorizzazioni necessarie: lettera di nulla
osta della Sovrintendenza prot. n. 18945 del 24 novembre 2004, DIA
8100/05, 13 settembre 2005; tale intervento è stato oggetto di
contributo da parte dell'Assessorato dell'agricoltura con
deliberazione n. 1762/2005, i lavori sono stati regolarmente
eseguiti e il contributo è stato liquidato con copertina prot. G
3261/05, tutta l'istruttoria è contenuta in questi dati. Si
evidenzia che tale tratto di strada non ha nulla a che vedere con
la pista di cantiere a servizio del canale "Ru de Cerves" e
dell'opera di presa situata in località Pila...
(interruzione del Consigliere Segretario Venturella, fuori
microfono)
... chi ha detto che è senza autorizzazione alcuna?
(nuova interruzione del Consigliere Segretario Venturella,
fuori microfono)
... quindi "pare" e quindi non "pare" più, perché questi
sottintesi sono un modo subdolo di ingenerare della confusione
quando non è necessario: una piccola verifica amministrativa
consentirebbe di chiarire tali cose. Sappiamo bene come vengono
utilizzati questi "pare" sul territorio! Difficilmente dico
qualcosa oltre quello che è effettivamente, ma in questo caso è ora
di finirla con questi "pare", "forse", "si dice", perché tali cose
vanno bene in altre sedi! Chi ascolta a volte si fa delle idee di
"fumosità", quando di "fumosità" non ce n'è. Chiusa la parentesi.
Penso che chi informa dovrebbe dare informazioni più precise per
evitare equivoci.
Nel prosieguo...
"a che punto sono i lavori di smantellamento
della pista di cantiere e quelli di ripristino delle
superfici"
, la pista di cantiere e le superfici interessate
dagli scavi sono state ripristinate fino in corrispondenza dei
mayen Pianos; successivamente l'impresa ha dovuto sospendere i
lavori a causa delle avverse condizioni atmosferiche. I lavori
riprenderanno in primavera allo scioglimento delle nevi e questo,
quando si lavora nelle zone che impediscono l'attività nei mesi
invernali, è prassi.
"Se è a conoscenza che la pista stessa è stata utilizzata per
scopi diversi da quelli prescritti e perché non sono stati presi
provvedimenti nei confronti di chi ne aveva la responsabilità o,
almeno, non sono stati intensificati i controlli, nonostante le
ripetute segnalazioni"
, posso affermare che non si è a
conoscenza di eventuali utilizzi alternativi della pista: questo è
quanto mi riferiscono gli uffici, si rammenta tuttavia che, previa
autorizzazione del direttore dei lavori e del responsabile della
sicurezza del cantiere, a cui è demandato il controllo di quello
che avviene nel cantiere, la pista può essere utilizzata nei limiti
previsti dalle leggi di riferimento, che riguardano la circolazione
sulle strade che necessitano di regolamentazione.
In merito al punto:
"come si intende operare per far
rispettare le condizioni poste nella Dgr n. 2957 del 30 agosto 2004
"valutazione positiva condizionata sulla compatibilità ambientale
del progetto di variante relativa ai lavori di ricostruzione del
canale irriguo "Ru Cerves""
, si rammenta che la ricostruzione
del "Ru Cerves" dall'opera di presa a Plan de Teppe del Comune di
Cogne non è un intervento realizzato direttamente dall'Assessorato,
ma una pratica a contributo a favore del Consorzio di miglioramento
fondiario "Pré de Saint Ours", che è totalmente responsabile della
realizzazione dei lavori e dell'ottemperanza a quanto previsto
dalla citata deliberazione. Il controllo delle prescrizioni è
pertanto demandato al consorzio committente attraverso il direttore
dei lavori, nominato espressamente, nonché a tutti gli altri
servizi che hanno espresso i pareri in merito. Si fa presente che
eventuali variazioni in corso d'opera, alcune sono state citate
anche dall'interpellante, sono ammissibili secondo la normativa
urbanistica vigente e possono essere autorizzate dai servizi
competenti previa richiesta debitamente formulata.
In merito al fronte petizioni, le petizioni vanno tutte prese in
considerazione, non ci sono quelle virtuose o meno virtuose o
quelle da protocollare o non protocollare; poi le risposte sono in
base alle norme e alle possibilità di intervento previste dalle
leggi sul territorio. Che poi ci siano delle possibilità di
variazioni in corso d'opera... questo lo si può fare rispettando
tutte le procedure ammissibili.
Presidente
- La parola al Consigliere Segretario
Venturella.
Venturella (Arc-VA)
- È necessario forse ricordare
all'Assessore Isabellon, che molto spesso se ne dimentica, che
esiste il titolo VII del Regolamento del Consiglio, a cui credo
debba sottostare anche lui, che definisce le iniziative per fare
espletare al meglio ai Consiglieri la funzione ispettiva e
politica, al capo I delle interrogazioni e al capo II delle
interpellanze esiste una modalità di presentare le interpellanze e
le interrogazioni, caro Assessore! Una modalità che non dipende
dalla scelta lessicale del sottoscritto, quando si usa la parola
"pare"... perché devono essere formulate in questo modo, altrimenti
sono delle affermazioni di principio. Quando utilizziamo il termine
"pare" lo facciamo intenzionalmente perché vogliamo sapere se è
vero, quindi è inutile che lei si adombri e dica che l'utilizzo di
questi termini crea confusione; le interrogazioni e le
interpellanze vengono proprie rivolte per far sì che il "fumus" si
dipani: questa è la loro funzione: a domanda risponde...
(interruzione dell'Assessore Isabellon, fuori
microfono)
... ma senza i ghirigori e le alzate di tono e di volume. Forse
se qualcuno alza tono o volume... è perché si è punti sul vivo e ci
si adombra più del necessario, a parte chi invece usa un tono alto
caloroso perché è nel suo comportamento...
(nuova interruzione dell'Assessore Isabellon, fuori
microfono)
... non confonda il temperamento con vizi privati e pubbliche
virtù, Assessore, è una cosa molto diversa!
Innanzitutto la devo correggere, Assessore, io, che sono andato
e ho anche fornito una volta - non a lei, all'Assessore Cerise -
foto documentate della situazione nel vallone del Grauson, so bene
che non c'entra niente la strada Gimillan-Les Cerves, ma era una
notizia per così dire che dava più informazioni sul comportamento
del consorzio. Infatti nessuno ha detto che vi era un legame fra
"Ru Cerves" e la strada Gimillan-Les Cerves, sono 2 cose diverse,
c'era solo: "dato che questo ha già fatto una cosa, vediamo se
autorizziamo anche questa". Lei poi mi parla di un progetto di
asfaltatura e di trasformazione della pista di cantiere in strada
poderale, le ha classificate come varianti in corso d'opera: queste
non sono varianti in corso d'opera! Ciò che le scrivono i firmatari
della petizione è tutta un'altra cosa! Non possono essere
considerate varianti in corso d'opera, infatti mi pare che gli
uffici preposti abbiano specificato, spiegato non so se al
Presidente del consorzio o ai firmatari la petizione, che va fatto
un altro studio VIA per la trasformazione della pista di cantiere
in strada poderale, perché strada poderale non è: è un'opera nuova.
Quello che ci conforta...
Presidente
- ... per cortesia, collega Venturella
continui pure...
Venturella (Arc-VA)
- ... come posso continuare? Di altre
persone non mi importa, ma almeno dell'Assessore competente
sì...
Caveri
(fuori microfono)
- ... chi hai perso?
Venturella (Arc-VA)
- ... l'Assessore Isabellon ho perso,
che parlava con lei...
Isabellon
(fuori microfono)
- ... sto
ascoltando...
Venturella (Arc-VA)
- ... è la parte femminile
dell'Assessore Isabellon, che riesce a fare 2 cose
contemporaneamente. Lei non è a conoscenza, Assessore? È un
complimento questo, Assessore, poi le spiego cosa vuol dire, se
vuole.
Quello che ci conforta è che lei ha dichiarato oggi in Consiglio
che ciò che aveva affermato l'Assessore Cerise il 25 ottobre 2006
lo conferma anche lei: che la pista di cantiere deve essere
ripristinata. Benissimo, è una notizia che volevamo sapere dalla
sua voce, ciò ci conforta e mi permetta un'ultima osservazione.
Quando lei dice: "dato che è un lavoro che è soggetto a contributo,
non siamo noi che dobbiamo controllare l'effettiva rispondenza dei
lavori alla progettazione iniziale"... allora chi deve controllare?
Forse non è il fatto che sono dei dipendenti regionali: "d'autres
contrôles seront effectués par les postes forestiers
territorialement compétents", come diceva il suo collega Cerise?
Ripeto: in maniera diversa da quanto aveva dichiarato il suo
collega Cerise lei diceva che non compete alla Regione fare i
controlli...
Isabellon
(fuori microfono)
- ... non ho detto
quello...
Venturella (Arc-VA)
- ... perché è il Consorzio di
miglioramento fondiario "Pré de Saint Ours" che... invece
l'Assessore Cerise 1 anno e 3 mesi fa diceva esattamente il
contrario: diceva che è competente per l'effettuazione dei
controlli sia dell'uso della pista di cantiere, sia della
rispondenza degli elaborati progettuali con i lavori, proprio la
stazione forestale competente. Mi dispiace che questo non lo
sappia, Assessore, e comunque saremo anche nel prosieguo di questa
e della prossima legislatura molto attenti che questi lavori,
progettati in una certa maniera, non si trasformino invece in
lavori di tutt'altro genere.
Quando un interpellante o un interrogante si rivolge ad un
Assessore, sarebbe buona norma che il Presidente della Regione
facesse in modo che l'Assessore ascolti e che non venga
intercettata la sua attenzione, perché è già 3 volte, caro
Presidente... non ora, Presidente, lei stava colloquiando con
altri, ma è la terza volta, quindi io sono rimasto calmo e
tranquillo, non mi sono adombrato, ma mi aspetterei da lei,
Presidente, che faccia rispettare le regole, non dico del
Regolamento, ma almeno le regole di buona creanza da parte della
Giunta.
Si dà atto che dalle ore 10,54 riassume la presidenza il
Presidente Perron.
Presidente
- Sono sensibile a questa sua sollecitazione,
anche se sono certo che l'Assessore Isabellon l'ha ascoltata, vero,
Assessore?
Isabellon
(fuori microfono)
- ... ho ascoltato di
più io che non lui, perché non aveva capito quello che avevo
detto...
