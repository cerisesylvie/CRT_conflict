Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3716 del 6 maggio 1988 - Resoconto
OGGETTO N. 3716/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Le comunicazioni della Presidenza inquadrano
l'attività del Consiglio dal 20 aprile in poi.
DISEGNI DI LEGGE PRESENTATI:
D.L. n. 543, presentato dalla Giunta regionale in data 20 aprile
1988, concernente: "Interventi per il trasferimento di tecnologie e
per l'assistenza tecnica, amministrativa e gestionale alle imprese
operanti nei settori dell'industria e dell'artigianato" (iscritto
all'ordine del giorno)
D.L. n. 544, presentato dalla Giunta regionale in data 20 aprile
1988, concernente: "Interventi per la qualificazione e lo sviluppo
degli insediamenti artigiani" (iscritto all'ordine del giorno)
D.L. n. 545, presentato dalla Giunta regionale in data 26 aprile
1988, concernente: "Concessione di un assegno "una tantum" a favore
dei cavalieri di Vittorio Veneto della Valle d'Aosta" (iscritto
all'ordine del giorno)
D.L. n. 546, presentato dalla Giunta regionale in data 26 aprile
1988, concernente: "Acquisto di proprietà immobiliari della
Deltacogne S.p.A." (1^ e 3^ Commissione)
D.L. n. 547, presentato dalla Giunta regionale in data 26 aprile
1988, concernente: "Interventi regionali di cooperazione e
solidarietà con i paesi in via di sviluppo" (iscritto all'ordine
del giorno)
D.L. n. 548, presentato dalla Giunta regionale in data 2 maggio
1988, concernente: "Norme sullo stato giuridico e sul trattamento
economico del personale della Regione. Attribuzione dell'indennità
di bilinguismo al personale regionale" (1^ Commissione)
DISEGNI DI LEGGE VISTATI:
D.L. 496, concernente: "Proroga dei ter mini per la
presentazione delle domande di ammissione al contributo regionale
previsto dalla legge regionale 30 dicembre 1986, n. 77 per favorire
l'accesso al credito della Cassa Depositi e Prestiti"
D.L. n. 489, concernente: "Aumento del la spesa annua per
l'applicazione della legge regionale 21 ottobre 1986, n. 55
concernente disposizioni per agevolare il funzionamento delle
scuole gestite da istituti ed enti morali"
D.L. n. 498, concernente: "Finanziamento della spesa per
l'applicazione della legge
regionale 11 agosto 1981, n. 54 e
successive modificazioni e integrazioni concernente norme per
favorire l'inserimento lavorativo di cittadini portatori di
handicap"
D.L. n. 499, concernente: "Aumento della spesa limitatamente
all'anno 1988 per l'applicazione della legge regionale 20 dicembre
1973, n. 39 e successive modificazioni concernente interventi per
gli asili nido"
D.L. n. 500, concernente: "Ulteriore finanziamento limitatamente
all'anno 1988, della spesa per l'applicazione della legge regionale
25 ottobre 1982, n. 71 concernente interventi per opere regionali
pubbliche destinate all'assistenza delle persone anziane, inabili e
handicappate"
D.L. n. 501, concernente: "Aumento della spesa per
l'applicazione della legge regionale 15 dicembre 1982, n. 93 e
successive modificazioni e integrazioni concernente norme in
materia di servizi a favore delle persone anziane ed inabili"
D.L. n. 502, concernente: "Aumento della spesa per
l'applicazione della legge regionale 1° giugno 1984, n. 17
concernente gli interventi assistenziali a favore di minori"
D.L. n. 503, concernente: "Aumento della spesa, limitatamente
all'anno 1988, per l'applicazione della legge regionale 15 gennaio
1987, n. 3, concernente interventi finanziari della Regione per il
funzionamento di case di riposo gestite da istituzioni private e da
enti morali"
DISEGNI DI LEGGE NON VISTATI:
In data 21 aprile 1988 il Presidente del Consiglio dei Ministri
ha presentato ricorso alla Corte Costituzionale per la
dichiarazione di illegittimità costituzionale della legge regionale
concernente: "Erogazione al consorzio garanzia fidi tra gli
industriali della Valle d'Aosta di un contributo per l'anno 1987
per l'abbattimento del tasso di interesse delle anticipazioni su
cessioni di crediti commerciali (factoring) perfezionate da aziende
valdostane".
Tale legge era stata approvata dal Consiglio regionale in data
24 settembre 1987, rinviata dal Presidente della Commissione di
Coordinamento e riapprovata, ai sensi dell'ultimo comma dell'art.
31 dello Statuto, in data 6 aprile 1988.
DELIBERAZIONI VISTATE: n. 17
Sono state recentemente presentate alla Presidenza del Consiglio
due petizioni popolari:
- la prima in data 20 aprile 1988, sottoscritta da 810 cittadini
residenti in Valle d'Aosta e presentata dai Consiglieri Mafrica e
Bajocco, concerne l'invito al Consiglio regionale a sostenere gli
obiettivi della proposta di legge statale n. 7, presentata dal
Gruppo Comunista, per il trasferimento alla Regione delle funzioni
amministrative in materia di cessione in proprietà agli assegnatari
di alloggi di edilizia residenziale pubblica;
- la seconda in data 2 maggio 1988, sottoscritta da 365
cittadini, residenti nel Comune di Courmayeur e presentata dalla
Sig.a Cesarina Pavone, nata e residente a Courmayeur, indirizzata
al Sindaco di Courmayeur e trasmessa a questa Presidenza, è volta
alla difesa della sorgente sulfurea di La Saxe. Secondo i firmatari
della petizione, la decisione del Consiglio comunale di costruire
un capannone ad uso industriale nell'area della sorgente metterebbe
in grave pericolo il futuro della sorgente stessa.
Essendo mancato il tempo materiale per una completa istruttoria
di entrambe le petizioni, questa Presidenza, considerato che
all'ordine del giorno dell'adunanza odierna sono iscritti gli
argomenti ai quali sono riferite le petizioni stesse, ne dispone la
distribuzione in copia a tutti i Consiglieri perché possano
esaminarle e trarne le opportune conclusioni per le determinazioni
da assumere al momento della trattazione dei due oggetti.
I fogli con le firme sono depositati in archivio e possono
essere consultati.
RIUNIONI:
Ufficio di Presidenza: 1
Conferenza Capigruppo e Ufficio di Presidenza: 3
la Commissione: 4 di cui una andata deserta
2a Commissione: 2
3a Commissione: 2
4a Commissione: 4
5a Commissione: 1
2a e 3a Commissione in riunione congiunta: 1
Signori Consiglieri, è in atto per la giornata odierna uno
sciopero dei dipendenti regionali delle qualifiche dirigenziali e
vicedirigenziali per il mancato accoglimento delle richieste della
categoria sul trattamento economico e normativo della categoria.
Alle ore 16,00 di oggi è pure prevista un'assemblea.
Questa Presidenza, al fine di assicurare l'assistenza e la
verbalizzazione delle sedute consiliari, ha provveduto a comandare
in servizio i funzionari PASQUINO Luigi e LUCAT Piero.
Nei giorni scorsi è scomparso il signor Alessandro Villettaz, ex
Consigliere della Valle d'Aosta e rappresentante del Partito
Comunista nel 1° Consiglio della Valle. Credo di interpretare i
vostri sentimenti nel formulare alla famiglia ed al Gruppo del
Partito Comunista le nostre più sentite condoglianze.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Alle parole di cordoglio espresse dalla
Presidenza del Consiglio accomuno anche quelle di Nuova Sinistra
per la morte di uno dei primi rappresentanti del Partito Comunista
in questo Consiglio regionale.
Se mi è consentito, vorrei anche ricordare la tragica morte di
un nostro concittadino all'interno del tunnel del Monte Bianco, il
signor Baccega. Questa morte testimonia che in tema di sicurezza
all'interno del traforo forse ci sarebbe da lavorare più di quanto
si sia fatto sino ad oggi, proprio intorno a quei lavori ed a quei
problemi che erano già stati segnalati più volte in questo
Consiglio. Il traforo era stato sicuro per parecchi anni, ma negli
ultimi tempi, nel giro di poco più di dodici mesi, ha visto
verificarsi al suo interno ben due incidenti mortali. Io penso che
un'attenta riflessione in merito possa giovare a tutti, anche se
ormai non potrà più essere utile al signor Baccega.
Vorrei anche protestare per l'atteggiamento assunto dalla
Presidenza del Consiglio, che, per questo Consiglio, ha comandato
due dirigenti a svolgere le funzioni di roganti. Io penso che si
tratti di un ennesimo passo falso compiuto ai danni di una
situazione che già da molto tempo si va diffondendo nelle nostre
istituzioni. Dopo un sentimento di approvazione per i diritti dei
dirigenti, che erano stati dimenticati per molti anni, ma che ormai
sono condivisi dal Consiglio regionale, che ha approvato a
stragrande maggioranza, anzi all'unanimità, una concreta proposta
di legge che recepisce le esigenze dei dirigenti e dei
vicedirigenti, oggi, dopo solo qualche mese, ci si dimentica
completamente di questo personale ed anzi lo si pone addirittura in
antitesi con il personale dei livelli, mantenendo una situazione di
precariato e di conflittualità che certamente non giova al buon
funzionamento della nostra Amministrazione.
Io credo che l'atto di comando sia ulteriormente negativo perché
penalizza ancor più una categoria che, per le sue dimensioni, non
ha una capacità contrattuale particolarmente efficace.
Vorrei ulteriormente sottolineare la mancanza di iniziative
politiche da parte di tutti i partiti, compresa Nuova Sinistra per
insufficienza di forze, perché nemmeno in questa legislatura si è
arrivati alla definizione delle norme per la contrattazione, e
questo è uno dei motivi principali che determinano il permanere di
questo stato di conflittualità.
La legge n. 93, del 29 marzo 1983, che quindi si riferisce alla
legislatura precedente alla nostra, indicava chiaramente quali
erano i punti di riferimento per la contrattazione e cioè quali
erano le regole del gioco per la contrattazione dei dipendenti
regionali. Quella legge è stata recepita in tutte le province
autonome ed in tutte le regioni d'Italia, ad eccezione della Valle
d'Aosta, che, tra l'altro, ha addirittura competenza primaria in
questo settore.
Io credo che la stessa confusione dei ruoli, derivante dalla
mancata determinazione di chi, tra il personale, possa partecipare
o meno alle trattative e con quali regole, e dalla mancata
determinazione di chi debba partecipare alle trattative per conto
della parte pubblica (in tutte le regioni si è scelta la figura del
Presidente della Giunta, affiancata da almeno due Assessori), è non
solo un segno della conflittualità, ma anche una perdita della
nostra volontà di riaffermare il nostro dovere di politici, nel
senso che noi abbiamo abdicato completamente al nostro ruolo di
politici e di persone che sanno dirigere la nostra società.
In questo senso faccio appello al Presidente del Consiglio
affinché, fin dalla riunione del pomeriggio di oggi, sia tolto il
comando ai dirigenti e gli stessi siano sostituiti con personale
dei livelli.
PRESIDENTE:
Ha chiesto la parola il Vicepresidente
Dolchi; ne ha facoltà.
DOLCHI (P.C.I.):
Signor Presidente e colleghi
Consiglieri, a nome del Gruppo comunista formulo le espressioni di
commossa partecipazione al dolore della famiglia per la perdita di
Sandro Villettaz.
Il Presidente del Consiglio ha già ricordato, ed il Gruppo
comunista si associa alle sue parole, che Sandro Villettaz, nella
legislatura dal 1946 al 1949, fece parte del Consiglio regionale,
che era di nomina del C.L.N., su designazione dei vari partiti.
Egli fu designato dal Partito Comunista e in questa sua nuova
esperienza portò tutta la saggezza, la correttezza e l'onestà di un
Valdostano che aveva vissuto con la sua gente i problemi della vita
economica e contadina della Regione. Il suo apporto fu concreto,
serio e positivo.
Il Gruppo comunista ringrazia per le espressioni di cordoglio
che sono state formulate e rinnova alla famiglia i sensi del più
sincero cordoglio.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Già nel precedente Consiglio avevo
sollevato il problema che in chiusura di legislatura venivano
presentate numerose leggi. La cosa è continuata anche dopo quel
Consiglio, tant'è che oggi il Presidente del Consiglio ha letto un
nuovo elenco di leggi presentate dalla Giunta. Devo ribadire che
questo non è un modo corretto ed efficiente di lavorare.
Le funzioni legislative di questo Consiglio regionale sono le
funzioni più importanti. Le leggi devono essere esaminate con i
tempi prescritti e devono essere approfondite, altrimenti si
producono leggine oppure si approvano leggi di una certa importanza
senza che siano state esaminate con cura. Mi sento, quindi, in
obbligo di protestare ancora una volta e di fare un richiamo alla
Giunta perché questo modo di lavorare sicuramente non faciliterà lo
svolgimento di questa riunione del Consiglio regionale.
