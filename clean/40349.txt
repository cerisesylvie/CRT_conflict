Classificazione
ISTRUZIONE PUBBLICA
Personale docente e non docente



Oggetto del Consiglio n. 3185 del 25 gennaio 2018 - Resoconto
OGGETTO N. 3185/XIV - Reiezione di mozione: "Predisposizione
di un piano di stabilizzazione del personale precario".
Farcoz (Président) -
Point n° 44 à l'ordre du jour. La
parole à la collègue Certan pour l'illustration. À titre
d'information je rappelle que l'Assesseur Rini est absente pour des
raisons de santé.
Certan (ALPE) -
Seulement pour comprendre, Monsieur le
Président: vous avez changé d'avis et donc ce sera le Président
Viérin qui répondra à cette motion?
Président -
Vous pouvez introduire la motion et vous
pouvez l'illustrer.
... d'accord, je vous remercie.
Presidente Viérin, ci fa molto piacere che la pausa abbia
portato consiglio, perlomeno abbiamo capito che è servita. Siamo
contenti di questo, anche proprio per il fatto che, se non c'è
rispetto per noi e per quest'aula, che almeno ci sia per i
lavoratori e per i cittadini. Di questo vi ringraziamo e
ringraziamo la maggioranza che probabilmente ha consigliato di
andare in tale direzione.
Avevamo già annunciato la scorsa settimana la presentazione di
questa nostra mozione. Mi permetto solo di dire in premessa che
l'Assessore Rini ci aveva avvisato già questa mattina del suo
problema, però ritenevamo fosse comunque importante parlarne,
proprio per i tempi legati alla predisposizione degli organici.
Siamo anche d'accordo con l'Assessore di condividerlo eventualmente
in Commissione. Questa mozione è nata un po' a seguito della
sentenza del Consiglio di Stato e lo scorso Consiglio la
maggioranza aveva portato una risoluzione con la quale si impegnava
e si invitava la Giunta regionale, in particolare l'Assessore e il
Presidente, dopo l'incontro con i precari inseriti nelle GAE con
riserva, di riuscire in qualche modo a dialogare con il Ministro
dell'istruzione per trovare una soluzione almeno riguardo all'anno
scolastico in corso. Noi avevamo detto che l'impegno di quella
risoluzione poteva essere condivisibile, ma avevamo chiesto di
poterla integrare, perché ritenevamo fosse urgente parlare degli
insegnanti precari inseriti nelle GAE con riserva, poiché in quel
momento era uscita la sentenza che, di fatto, li estrometteva dalle
graduatorie. Ritenevamo altresì importante chiedere al Presidente e
all'Assessore - e lo chiediamo con questa mozione - di impegnarsi
ad affrontare il problema del precariato della scuola, perché -
voglio sottolinearlo - in Valle d'Aosta non è sullo stesso piano,
non ha le stesse dimensioni e neanche la stessa gravità che ha sul
resto del territorio nazionale. Bisogna dirlo e rimarcarlo, perché
in Valle d'Aosta comunque nei vari anni si è sempre cercato di
andare a coprire, almeno laddove è possibile, i posti che potevano
essere messi a tempo indeterminato. Il problema che negli anni a
livello nazionale è scoppiato, qui, in Valle, è stato in qualche
modo limitato. Nonostante ciò, ci sono comunque tantissimi
insegnanti che negli anni hanno fatto esperienza, si sono formati,
hanno speso grandi energie, forze, impegno, competenze e
professionalità e che però sono ancora precari per tutta una serie
di problemi, alcuni dei quali in parte evidenziati anche dalla
sentenza: per una questione anagrafica e per aver terminato gli
studi in un anno scolastico piuttosto che in un altro; altri non
hanno potuto di fatto né essere inseriti nelle graduatorie ad
esaurimento (quelle definite più semplicemente "GAE") oppure non
hanno potuto superare dei concorsi, e quindi sono ancora a tempo
determinato. C'è tutta una serie davvero variegata e
davvero
molto diversa.
Per quanto il problema qui non sia così grave come a livello
nazionale, rimane però tutta una serie di personale che è ancora
precario, e a mio avviso bisognerebbe in riuscire a stabilizzarlo.
È per questo che noi chiediamo un impegno in più rispetto a quello
che chiedeva la scorsa volta la risoluzione della maggioranza:
l'impegno a predisporre un piano di stabilizzazione, che noi
abbiamo chiamato del "precariato triennale". Può essere anche
quinquennale, ci sono valutazioni sulle quali noi siamo aperti, ma
permetterebbe davvero di avere un ventaglio e di dare una
prospettiva ai lavoratori negli anni: due, tre, cinque anni, però
almeno poter dare una prospettiva di lavoro stabile a questi
insegnanti, che poi, di fatto, sono stati formati anche
dall'Amministrazione regionale, da energie e risorse pubbliche,
poiché comunque la formazione, l'esperienza e tutto il lavoro fatto
in questi anni, se decidono di non continuare nella scuola o di
scegliere altre vie, andrebbe perso. Ritengo pertanto che su questo
si debba fare tutta una serie di valutazioni, anche riguardo ai
posti vacanti e ai pensionamenti.
La seconda cosa che chiediamo è di intervenire - questo
l'abbiamo già detto nella mozione chiedendo proprio un punto
specifico, ma noi sulla legge n. 18/2016 avremmo chiesto di fare
una valutazione e una modifica generale - in particolare per
prevedere un organico di potenziamento, quello che già nel 2016 è
stato previsto per la scuola secondaria di primo grado e per la
scuola secondaria di secondo grado (superiori), perché di fatto
nell'anno scolastico 2017/2018 le GAE sono state esaurite. Noi
chiediamo di prevedere l'organico di potenziamento anche per la
scuola secondaria di primo grado (scuola media), scuola primaria e
per l'infanzia. Sappiamo che anche per le fasce evolutive diverse è
importante avere personale con esperienza, che sia preparato su
certe fasce di età. Le fasce di età dell'infanzia, della primaria
e, non ultimo, della scuola secondaria di primo grado, sono fasce
di età evolutiva molto importanti. Forse le scuole secondarie
richiedono una specializzazione diversa, ma a mio avviso
l'esperienza maturata in questi anni va tenuta in conto, poiché gli
alunni e gli educandi si trovano in un momento particolare.
L'organico di potenziamento e il piano di stabilizzazione triennale
potrebbero davvero, se incrociati tra loro, dare una prospettiva
diversa.
Infine con l'ultimo punto invitiamo i Parlamentari,
congiuntamente al Presidente della Regione e naturalmente
all'Assessore, a farsi portavoce presso il Ministero
dell'istruzione sulla necessità di disposizioni chiare ed urgenti
per l'anno scolastico in corso riguardo alla sentenza. Questo
impegno l'avete già preso. Chiederei in queste ultime tre righe di
poter fare un piccolo emendamento scrivendo "e tenendo conto dei
diversi titoli", perché nelle GAE sono inseriti insegnanti che
hanno titoli, esperienze e punteggi completamente diversi.
Chiederei poi di inserire la dicitura "della predisposizione di una
procedura di selezione". Naturalmente noi sappiamo che oggi
l'assunzione è solo per concorso - a parte questa specificità delle
GAE in cui si parla di un 50 percento da una parte e di un 50
percento dall'altra - pertanto è chiaro, proprio perché noi non
abbiamo competenza primaria e proprio perché riguardo all'organico
finiamo nelle procedure nazionali, che questo sì è da concordare
anche a livello di MIUR. Mi rendo conto che in questo periodo
diventa difficile davvero per tutti, soprattutto per voi, poter
prendere impegni con il Ministro, però noi chiediamo davvero che
questo caso specifico della sentenza non venga solo trattato da qui
alla fine dell'anno, bensì che vi sia proprio una procedura di
selezione avente "valore concorsuale", affinché si vada a
rispondere a quanto oggi viene chiesto per poter avere il tempo
indeterminato. È chiaro che la procedura e la modalità deve essere
definita con i tecnici, però che abbia questa funzione soprattutto
per i precari storici abilitati nelle GAE e/o iscritti nelle
graduatorie di istituto, laureati in scienze della formazione... ho
poi già chiesto agli uffici di correggere la dizione errata "della
formazione precaria", con invece la dizione "alla formazione
primaria o diplomati magistrali entro l'anno scolastico 2001/2002",
che è il problema specifico dell'ultima sentenza del Consiglio di
Stato che abbiamo sentito. Questo è il quadro un po' più completo.
Abbiamo semplicemente cercato di mettere qualche elemento in più e
siamo disponibili al confronto, l'abbiamo già detto in V
Commissione e mi sembra che da parte della stessa ci fosse questa
disponibilità. Credo ci sia già una calendarizzazione su queste
tematiche degli insegnanti, ci sarà l'audizione degli insegnanti
precari, anche eventualmente un approfondimento.
Chiediamo pertanto un impegno e, nello stesso tempo, siamo anche
poi eventualmente disponibili a valutazioni diverse, però ci
sembrava importante giungere ad una conclusione provando insieme ad
avere un quadro più completo.
Président -
La parole au Président de la Région pour la
réplique.
Viérin (UVP) -
Discutiamo volentieri questa mozione,
anche perché discutiamo volentieri di scuola, visto che negli anni
abbiamo dedicato un po' di tempo e di lavoro in tale settore, e ci
fa anche piacere ripercorrere un po' la situazione della Valle
d'Aosta.
Scinderei la mozione in due parti e una è la questione che
abbiamo già affrontato lo scorso Consiglio. Mezz'oretta fa abbiamo
parlato dell'urgenza delle risoluzioni; ebbene, quella sì che era
una risoluzione urgente, cari colleghi, peccato non sia stata
condivisa da tutte le forze politiche! Lo abbiamo detto in
quest'aula, perché era stata condivisa con i rappresentanti del
mondo scolastico, era un testo che arrivava dalle organizzazioni
sindacali, noi non ci eravamo permessi di interpretare alcun tipo
di testo, cercando di essere portatori, qui, all'interno di
quest'aula, di un'istanza proveniente dal territorio. Credo che la
riunione avuta con l'Assessore Rini - che si scusa per l'assenza -
sia stata proficua, perché noi ci eravamo impegnati a portare il
dibattito in aula. Era urgente.
Lei però, collega Certan, dice: ma chissà a Roma cosa faranno? È
di oggi una lettera dell'Assessore della Regione Toscana, che è la
referente di tutti gli Assessori all'istruzione e cultura d'Italia,
che scrive al Ministro: "Gentile Ministra - e qui scrive anche al
Sottosegretario - con la presente ti sottoponiamo l'urgenza di un
confronto istituzionale" e lo fa a nome di tutte le Regioni. Lo fa
oggi perché in quei giorni ci sono stati tutta una serie di atti,
compresa la manifestazione che doveva essere qui sotto a Palazzo,
poi avvenuta in piazza Chanoux, che sollecitavano l'urgenza, poiché
c'è sì una questione da risolvere a lungo andare, ma ve ne è anche
una imminente: l'anno in corso. L'Assessore della Regione Toscana,
Cristina Grieco, che è la coordinatrice della IX Commissione,
scrive al Ministro Fedeli: "è assolutamente apprezzabile il lavoro
che il Ministero sta facendo, ma riteniamo tuttavia necessario,
visto che i numeri dei soggetti coinvolti - cita la sentenza del
Consiglio di Stato n. 11 - sono ormai in larga parte definiti e
saranno resi puntuali dalle indagini in corso da parte degli uffici
scolastici, un confronto urgente su questa questione". Chiede un
confronto urgente sulle ipotesi di gestione e possibile soluzione
di questa intricata vicenda con profili giudiziari e amministrativi
assai delicati. Poi dice: "le Regioni, i Consigli regionali, gli
Amministratori locali sono quotidianamente oggetto di richieste di
sostegno e di attenzione, si moltiplicano ordini del giorno e
iniziative istituzionali di diversa natura, talune con evidente
finalità elettorale a livello politico e sindacale, però tutto ciò
deve trovare nelle Regioni un punto di sintesi e di mediazione nei
territori". Questo per dire che gli ordini del giorno mandati da
questo Consiglio - come da altri Consigli - vengono recepiti e
seguiremo come da impegni presi. Pertanto questa prima parte, per
arrivare al secondo punto dell'invito, è già svolta. Non abbiamo
capito - e l'abbiamo detto qui - perché almeno si poteva
ripresentare questa che invece è un'altra questione di cui
parleremo, ma la prima questione necessitava di una maggiore forza
per non dividerci sulle virgole o sulle sfumature di un testo che,
per noi, andava bene fin da principio. Prima questione.
Riguardo agli impegni sul piano di stabilizzazione del
precariato triennale e sulla modifica della legge n. 18, vorrei
ricordare alcuni passaggi per giungere poi ad una conclusione.
Credo che prima di impegnarci per modificare una legge frutto di un
percorso sindacale ci voglia effettivamente un dibattito in V
Commissione e anche con le organizzazioni sindacali. Io c'ero, ero
commissario della V Commissione quando con l'Assessore Teresa
Charles abbiamo lavorato per mettere le basi, e già allora ci siamo
confrontati con le organizzazioni sindacali e con il mondo degli
insegnanti. Quando abbiamo iniziato un percorso di concertazione,
ogni volta che è arrivata una legge che abbiamo concertato qui, c'è
stato un lavoro per cercare di unire le sensibilità. Quindi
arriverò all'impegno.
Partiamo dal piano di stabilizzazione. Vorrei ricordare che
negli anni si sono stabilizzate tantissime professionalità proprio
nell'ottica di avere un po' quello che non succedeva fuori, dove
non esiste un piano di stabilizzazione pluriennale. C'è stata
un'operazione che ha stabilizzato, perché per anni non si è fatto
niente, ma è un'operazione diversa. Per la Valle d'Aosta, noi qui
abbiamo sempre inteso - però è un dibattito che si può fare,
c'erano già all'epoca diverse scuole di pensiero - e parlato di un
piano annuale, dell'organico annuale, perché abbiamo sempre coperto
sui posti disponibili, anche perché, soprattutto riguardo alle
scelte, si sceglieva in base anche al luogo che si poteva
scegliere, non dove si era obbligati ad andare, perché tra
Courmayeur e Pont-Saint-Martin, mi permetta, una volta che si è
scelto, si è scelto. Pertanto abbiamo sempre deciso di fare un
piano annuale e di andare a coprire le necessità del momento. Si
poteva scegliere anche in base alla vicinanza territoriale
dell'insegnante, in modo tale da aver contezza anno per anno se
serve di più in un certo posto o se serve di meno. Si è scelto di
fare un dimensionamento annuale, ma si può aprire un dibattito in V
Commissione, anche con le organizzazioni sindacali, sulla
possibilità di fare un piano di stabilizzazione del precariato
triennale che abbia un parametro triennale anziché annuale. Il
piano c'è già, lo si può discutere, però secondo il mio modesto
parere non lo dobbiamo decidere unilateralmente qui, ma concertarlo
con le organizzazioni sindacali, perlomeno per continuare a
scegliere dove si vuole andare, non solo dove c'è esclusivamente
posto.
La questione degli organici adeguati annualmente sulla base
della popolazione scolastica, della sua distribuzione nelle singole
istituzioni scolastiche, con criteri e parametri diversi da quelli
nazionali, che tengono conto delle peculiarità e delle esigenze del
sistema scolastico regionale, volte all'innalzamento dell'offerta
formativa del sistema scolastico regionale, sono tutti
acquis
del sistema scolastico regionale che negli anni hanno
fatto parte di un dibattito. Le assunzioni a tempo indeterminato
sono quindi disposte sui posti vacanti attingendo dalle graduatorie
utili per le assunzioni nel ruolo (le GAE e le graduatorie di
concorso). Le uniche supplenze annuali su posti vacanti sono
conferite per mancanza di candidati idonei nelle graduatorie utili
per assumere il ruolo, nonostante l'espletamento delle recenti
procedure concorsuali. Questo piano si può discutere, ma dobbiamo
fare attenzione e poi tutelarci, perché c'è già.
Vorrei che si mettessero sul tavolo gli aspetti positivi e gli
aspetti negativi. Tutto si può fare, anche la modulazione
pluriennale. Però ripeto: a livello nazionale il piano
straordinario di assunzioni previsto dalla legge n. 107 per diversi
anni ha avuto un blocco degli organici con la limitazione delle
assunzioni in ruolo, e il MIUR ha fatto un adeguamento su tali
organici in maniera un po' diversa, anche con l'istituzione di
posti per il potenziamento dell'offerta formativa. Il piano di
assunzioni a ruolo è quindi limitato ad un solo anno (non
triennale), ovviamente attingendo dalle graduatorie utili (anche
qui GAE e concorsi). Oggi un piano di stabilizzazione triennale non
potrebbe essere predisposto per il fatto che gli organici sono
determinati annualmente. Vogliamo rivedere quel parametro? Bisogna
discuterne, perché se gli organici sono determinati annualmente non
si può fare, in quanto sono soggetti a variabilità da un anno
all'altro, mentre un piano triennale presuppone un consolidamento
degli organici per lo stesso arco temporale. Pertanto si
continuerà, come oggi, a disporre annualmente le assunzioni in
ruolo a copertura dei posti vacanti.
Per quanto riguarda invece il potenziamento - questione
interessante - vorrei ricordare che negli anni non abbiamo mai
applicato la "Gelmini", la "riforma Moratti"; effettivamente una
c'è, ma ci arriverò. Sull'infanzia in Valle d'Aosta non c'è il
maestro unico, tranne sotto i cinque alunni. È stata una scelta,
perché sul dibattito del maestro unico abbiamo detto di no, quindi
vi sono due docenti per ogni classe e si spezza a ventidue. Il
potenziamento è questo, cara collega Certan, perché siamo
differenziati e abbiamo fatto scelte diverse! Vogliamo parlare
della primaria? Non c'è la "Gelmini", non abbiamo applicato la
"Moratti", è rimasto il modulo: tre insegnanti su due classi. Sulla
scuola secondaria di primo grado, invece - ne abbiamo parlato in
Commissione - è stato effettivamente ridotto l'organico, c'era
anche un impegno dell'Assessore, ma le ore di potenziamento ci
sono, perché l'insegnante di francese e l'insegnante di matematica
fanno dodici ore in classe e sei ore per i progetti. È chiaro che
c'è una disponibilità, abbiamo parlato di rivedere l'educazione
tecnica; vogliamo portare anche questo argomento di discussione in
Commissione? Noi diciamo sì, però bisogna riportare queste
problematiche, che sono effettivamente di riorganizzazione
dell'intero sistema scolastico, ad un dibattito serio e
approfondito anche con le organizzazioni sindacali. Non possiamo
partire da un argomento oggetto di una risoluzione per arrivare poi
ad altre questioni che hanno incidenza sull'intero sistema
scolastico, e che devono essere approfondite. Sulla riforma della
n. 18 (l'organico di potenziamento), vorrei ricordare che tutte le
prerogative che noi abbiamo qui, più volte evidenziate,
sottolineano che da tempo abbiamo adottato criteri e parametri di
definizione migliorativi. Sono l'equivalente di un potenziamento,
perché in effetti sono un potenziamento. Non avere il maestro unico
e avere due docenti in ogni classe sarà ben un potenziamento. Sulla
scuola primaria avere tre insegnanti ogni due classi... ma andate a
vedere fuori cosa succede! Ecco perché all'interno della nostra
legge non c'è il potenziamento come è inteso fuori. Abbiamo
adattato queste esigenze alle peculiarità della nostra regione e
alle necessità del nostro sistema scolastico anche con
un'operazione di concertazione. Si è tenuto conto delle dotazioni
organiche regionali, che sono già strutturate per consentire
l'arricchimento dell'offerta formativa, e anche nella scuola
secondaria di secondo grado le cattedre sono costituite di regola
da diciotto ore settimanali, quindi ci sono le disponibilità di
ogni docente per attività diverse dall'insegnamento.
Per concludere, la prima questione la seguiamo. Ci fa molto
piacere che la Conferenza degli Assessori di tutte le Regioni abbia
sollecitato il Ministro per dare una soluzione immediata, va
nell'ottica di quanto previsto la volta scorsa nel nostro documento
e voi la riprendete oggi nel secondo alinea.
Le altre due questioni: il potenziamento e la modifica della
legge n. 18. In merito all'organico di potenziamento, tranne per la
scuola secondaria di primo grado in cui la riflessione c'era stata,
tutto il resto era stato condiviso. Il potenziamento ha evitato di
fatto l'applicazione
tout court
di ciò che fuori ha creato
tutto quel dibattito che conosciamo, è un qualcosa che oggi fa
parte della prerogativa della nostra scuola. Sulla questione del
piano di stabilizzazione del precariato triennale occorre però fare
attenzione perché, se usiamo un parametro triennale, bisogna fare
le simulazioni e vedere che cosa succede, perché potrebbe sfalsare.
L'impostazione annuale ci dà contezza anno per anno di una
rappresentanza anche territoriale nelle scelte e possibilità di
poter accedere in modo puntuale sui posti resi disponibili.
La disponibilità è quindi non per come il tutto è strutturato,
perché sono incombenze che ci impegnano a rivedere delle leggi
senza avere una concertazione, a rivedere il sistema scolastico
senza averne parlato con nessuno, se non tra di noi che siamo
Amministratori. Siamo Amministratori, potremmo anche fare le cose
migliori, ma la concertazione, soprattutto quella sociale e
sindacale, per noi è importante. Siamo disposti a parlarne in
Commissione e con le organizzazioni sindacali, ma non a scegliere
come Amministrazione in modo unilaterale, calando scelte nel modo
della scuola che partono dalla politica.
Président -
La parole à la collègue Certan.
Certan (ALPE) -
Grazie, professore Viérin, oggi abbiamo
preso grandi lezioni, la ringrazio. Io sono abituata a lavorare con
i bambini della scuola dell'infanzia e della primaria, e
vorrei...
Presidente -
Collega Certan, la invito ad avere rispetto
per le istituzioni.
... ho rispetto per le istituzioni, però vorrei precisare, visto
che abbiamo avuto lezioni di rispetto, che prima della chiusura
della seduta antimeridiana ho chiesto al Presidente Viérin di
poterne discutere anche se non c'era l'Assessore Rini, perché vi
era un po' di urgenza, e l'Assessore Rini si era resa disponibile.
La risposta è stata: "per rispetto dell'Assessore, che non c'è, non
si discute". Lei ha preso ed è uscito. Va bene tutto, però lei poi
non mi venga a dire che parla volentieri di scuola! Finita la
discussione.
Anche noi parliamo molto volentieri della scuola, e posso dire
che questa cosa non è condivisa, non è concertata con le forze.
Guardi, nell'ultima riunione di Commissione che abbiamo avuto,
alcuni di questi punti sono stati trattati; certo, non c'è stata
una concertazione ufficiale, ma questo è stato discusso.
Prima lei ha scisso due questioni, quindi le riprendo anch'io.
Noi sapevamo della risoluzione della volta scorsa al Ministro e di
quella parte che voi avete portato avanti, e vi avevamo detto che
comunque il nostro voto di astensione non era un voto di
contrarietà e non inficiava l'
iter
. Essendo voi di
maggioranza, avete avuto lo stesso il mandato per andare al
Ministero, tant'è che oggi lei mi legge anche la lettera. Noi siamo
felici che si proceda, che si stiano facendo passi avanti e anche
che la concertazione all'interno della Conferenza Stato-Regioni
vada avanti. Sapevamo che il nostro voto di astensione non avrebbe
bloccato questo iter, ma era solo un segnale per dire che la
questione del precariato e delle GAE non è limitata a questo punto.
È chiaro che era un'urgenza di quel momento a seguito della
sentenza. Vede, anche se noi ci siamo astenuti, l'iter è stato
portato avanti benissimo, sapevamo di non ostacolare nulla con
questo.
Secondo punto: la stabilizzazione e l'organico di potenziamento.
Vorrei chiarire subito che ha ragione. Noi abbiamo preso una
posizione e l'esperienza nazionale ha dimostrato che l'assunzione
sui tre anni ha dato comunque frutti negativi o comunque non quelli
sperati, quindi non ci riferivamo a quello. Mettere un piano di
stabilizzazione del precariato triennale voleva dire fare un piano
di fabbisogno - infatti l'abbiamo specificato mettendo posti
vacanti, pensionamenti, eccetera - dei prossimi tre, cinque anni,
di cui la scuola necessita, quindi di quanti insegnanti, di quante
energie e di quante risorse ha bisogno, e da lì fare un piano di
stabilizzazione degli insegnanti precari in questi termini. Chiedo
scusa se non l'ho precisato prima, in effetti la terminologia
poteva dare adito a questa interpretazione, ma non era riportata la
legge n. 18 che, in effetti, poteva anche prevedere un organico in
questo senso sui tre anni. Una delle cose che abbiamo condiviso nel
2016 quando è stata discussa la n. 18 era che si rimanesse
sull'annualità, perché in effetti il triennale chiede un piano
completamente diverso. Su questo probabilmente ci siamo capiti
male. Noi prima chiediamo un piano del fabbisogno e poi una
graduale assunzione e stabilizzazione.
Presidente Viérin, mi permetta di dire che sappiamo che cos'è
l'organico di potenziamento, perché l'abbiamo fatto nella scuola
dell'infanzia, nella scuola primaria, e nella scuola secondaria
c'è. Mi permetta di dirle che non è come dice lei, solo una parte è
vera. È vero che la legge "Gelmini" e anche la precedente "Moratti"
non sono state applicate, l'ho detto in premessa che la situazione
valdostana è diversa da quella nazionale in tante sfaccettature,
anche in questa, come ad esempio riguardo all'autonomia scolastica
è diversa, ci sono passaggi assolutamente a favore della scuola e
molto meno penalizzanti rispetto a quella nazionale. Mi permetta,
quando io parlo di organico di potenziamento credo che tutto il
mondo scolastico abbia capito che non mi riferisco solo ad uno o
due insegnanti in più o all'organizzazione moduli o non moduli, non
mi riferisco all'insegnante unico, ma ai problemi e alle difficoltà
che la scuola attuale si sta sobbarcando: DSA, BES, per non parlare
del sostegno, che è in aumento. Le ricordo che l'anno scorso - lei
lo sa perché era Assessore, eravamo colleghi - abbiamo dovuto
affrontare il problema dei quarantatré casi in più per quest'anno
scolastico, che per la Valle d'Aosta è un numero enorme.
Quarantatré casi in più necessitano di insegnanti di sostegno: sono
una cifra che farebbe drizzare i capelli e preoccupare
chiunque.
Noi l'anno scorso avevamo iniziato un percorso anche con i
tecnici e con le persone competenti della Soprintendenza per capire
perché ci sono quarantatré casi in più di sostegno all'anno. Sono
un'enormità per la Valle d'Aosta e vanno tutti a ricadere sulla
scuola, sugli insegnanti, sull'attività didattica. Quando noi
parliamo di potenziamento in parte ha ragione anche lei, andiamo
anche a parlare di come viene organizzata la scuola dell'infanzia,
la scuola primaria, ma parliamo soprattutto di questa problematica.
I casi sono due: o si sceglie di fare delle valutazioni sui
dirigenti, sugli insegnanti e di conseguenza anche sugli alunni in
un altro modo, altrimenti dobbiamo capire dov'è l'anello debole, il
punto che non sta funzionando nella scuola, ma non si può
continuare a far finta di niente. La scuola si sta sobbarcando
tutta una serie di problematiche, e chiaramente quando parlo di
"scuola" sapete che in particolare mi riferisco agli insegnanti e a
tutti gli operatori che si stanno sobbarcando queste problematiche
enormi. Ripeto: DSA, BES, eccetera, sono problematiche sempre più
difficili da contenere. La Valle d'Aosta non ha un tasso di
immigrazione così alto e difficile da contenere, però occorre
sommare tutto: le specificità, le attenzioni, i momenti particolari
che bisognerebbe avere proprio con questi bambini piccoli. Guardi,
Presidente Viérin, una volta che i piccoli sono riusciti ad essere
inseriti nella scuola e sono entrati nel meccanismo è molto meno
difficile portarli poi avanti, ma all'inizio è davvero necessario
avere questa attenzione in più. L'organico di potenziamento che
chiediamo non è nulla di campato per aria o non motivato, chiunque
e qualunque scuola è in grado di motivarlo.
Ora vado anche su quanto è successo quest'anno all'interno della
scuola secondaria. Non le dico che non ci siano delle criticità e
che in alcune scuole secondarie l'organico di potenziamento forse
non è utilizzato bene, non sto dicendo questo, ma può anche darsi
che sia successo, perché in alcuni casi le risorse date in più non
sono state utilizzate in modo magari ottimale e in modo completo.
Non lo escludo. Non dico che fosse necessario dappertutto proprio
lo stesso tipo di potenziamento - su questo possiamo anche
discutere - ma è indubbio che ce ne fosse bisogno. Magari con il
primo anno si saranno fatte le prime valutazioni, però io spero che
si riesca in qualche modo a risolvere il problema nel secondo anno
sulla secondaria.
Sull'organico della scuola secondaria di primo grado abbiamo
parlato e ne ha parlato lei, quindi mi auguro che su questo si
faccia un'altra riflessione. Credo che la nostra mozione sia stata
utile anche per la parte della tecnologia, e non solo. Torno a
dire: i problemi del BES, del DSA e del sostegno per i piccoli -
quelli che le ho evidenziato - non sono risolti in questo ordine di
scuola e in più, lo sappiamo, non vado adesso ad aprirlo, ma il
"capitolo adattamenti" che abbiamo chiuso l'altra settimana, con
l'altro Consiglio, ha inciso. È giusto per dare l'idea di quale
anno scolastico stanno passando le scuole.
Riprendendo tutti i punti della parte impegnativa, ha ragione
sul primo passaggio. Se lei oggi ci dice che bene o male è stato
convocato un incontro questo può essere superato e possiamo
toglierlo, ma dieci giorni fa non era superato. La dicitura "della
predisposizione di una procedura di selezione" però può essere
ancora attuale; è vero che in parte anche la vostra iniziativa lo
riportava, ma può essere ancora valido. Sugli altri due punti, il
votare adesso questa mozione non impedisce di non portare poi in
Commissione tutta la discussione, anzi, potremmo anche aggiungere
di fare con le prossime riunioni di Commissione una
calendarizzazione; a mio avviso potremmo ancora intervenire in
questa legislatura. Ha ragione poi a dire che la legge n. 18 non è
stata impugnata, ma non vorrei che tutte le volte lo si ripetesse.
Questa legge, che è poi anche la "legge madre"
des
adaptations
, va rivista, è inutile lasciarla lì. L'organico di
potenziamento è scritto lì per la scuola secondaria e solo lì
potremmo fare delle aggiunte, non credo che tutto ciò la faccia
diventare nulla. Questo solo per inquadrare un po' la
questione.
Lei è partito proprio da lontano, giustamente lei è stato
Assessore e quindi è andato a richiamare altre leggi che in questo
caso fanno la storia, ma io ho riconosciuto che la Valle d'Aosta, a
differenza del sistema nazionale o delle altre Regioni, negli anni
aveva sempre lasciato uno spazio e preso in considerazione, per il
precariato, delle finestrine che chiaramente hanno permesso sempre
un rinnovamento. Le ripeto: questo piano di stabilizzazione o di
fabbisogno e stabilizzazione del precariato servirebbe per avere un
quadro più generale. Poi è vero, l'abbiamo detto, sono necessari i
concorsi e i corsi di abilitazione, però le assicuro che in molti
casi gli insegnanti che sono sprovvisti di tali titoli purtroppo lo
sono anche per questioni tecniche. È solo per inquadrare nuovamente
la questione.
Président -
La parole au Président de la Région.
Viérin (UVP) -
Ho ascoltato con attenzione e dispiace un
po' che lo stile sia quello di pensare che il dibattito portato
avanti da qualcuno sia poi paragonato alla lezione di un
professore, perché proprio oggi che stiamo parlando di scuola,
proprio lei, che è una maestra, credo che porti qui in quest'aula
la sua sensibilità come ognuno porta la propria in un certo campo.
Mi dispiace che lei sia stizzita dal dibattito che abbiamo avviato,
però vorrei ritornare al rispetto.
Stamattina, quando ha chiesto insistentemente di voler discutere
di tale iniziativa, il Presidente aveva cercato di farle capire che
non c'era tutta questa urgenza perché la prima questione era
risolta e che avremmo potuto parlarne anche in presenza
dell'Assessore, visto che era malata, ma lei in modo insistente ha
voluto discuterne, e quindi siamo qui a dibattere senza nessuna
polemica. Crediamo che questo sia il rispetto di ognuno, avremmo
anche potuto rimandarla, soprattutto per chi era venuto qui per
sentire alcune considerazioni.
Vede, collega Certan, lei ha parlato di tante cose (di
adaptations,
di DSA, di scuola nel suo insieme), però nella
vostra mozione voi ci avete chiesto di modificare una legge
regionale. Ora, io le ho detto che le leggi regionali non le
modifica la politica unilateralmente, pertanto noi non possiamo
accettare di modificare la legge regionale n. 18 parlando di
questioni così importanti come l'organico di potenziamento, che le
ripeto c'è. Lei dice di fare un piano di stabilizzazione triennale
e io le ripeto che, nel momento in cui si fa e magari per
quell'anno io ne ho bisogno a Pont-Saint-Martin e non a Courmayeur
e magari l'anno dopo a Courmayeur e non a Pont-Saint-Martin: questo
fa una differenza nella scelta! Lei avrà la sua idea, conoscerà la
scuola, saprà anche tante cose, però non siamo né io e né lei che
possiamo permetterci di modificare l'intero impianto scolastico o
una parte importante in quest'aula di Consiglio, e neanche in
Commissione, perché le modifiche nell'ambito scolastico sono sempre
state fatte con una grande concertazione, con un grande lavoro e
con un grande percorso. Se fosse solo per la mia sensibilità
personale, cara Certan, io avrei già regionalizzato la scuola e non
avremmo vissuto questo problema con le GAE. Abbiamo aperto un
percorso con le organizzazioni sindacali negli anni in cui io sono
stato Assessore, abbiamo cercato di portare avanti una discussione
ma non ci siamo riusciti, perché non c'era una condivisione totale
su un argomento così delicato e importante. Il DPR del 1975
potrebbe essere uno degli argomenti, ma non adesso, a fine
legislatura, all'interno di un dibattito su una mozione che dice di
modificare la legge n. 18.
Glielo dico in modo molto pacato, collega Certan (poi ognuno è
convinto delle proprie affermazioni ed è bene che sia così): per
come è scritta, questa mozione è irricevibile, perché il secondo
"invita" è già stato approvato, non l'avete votato e l'avete
reinserito all'interno di una mozione che invece prevede altre
cose, mischiando i concetti e andando a chiedere questioni che, se
accettate, sono scelte politiche non condivise con il mondo della
scuola. È sul principio e per come è architettata che noi non
possiamo votare questa mozione, pertanto ci asterremo. Questo non
vuol dire che certe cose da lei dette non siano condivisibili, come
anche lei ha affermato che alcuni concetti espressi da noi sono in
parte accoglibili. Questo merita un approfondimento, invece di
voler votare a tutti i costi un atto che effettivamente oggi
prevede questioni delicate e che devono essere discusse. Noi
pensiamo soprattutto alla sfida di concordare tutte le azioni messe
in campo nel mondo scolastico con delicatezza: devono essere
concertate maggiormente. Ci sono questioni puntuali come questa
delle GAE? Appena ci è stato richiesto abbiamo avuto l'incontro,
abbiamo portato la risoluzione in Consiglio, ci siamo attivati;
altri ci hanno scritto, perché noi abbiamo preso posizione per
qualcuno. Anche quello meriterà un approfondimento e incontreremo
anche quelli, perché non c'è di peggio che voler strumentalizzare
pezzi di scuola per altri fini. Questo mondo - l'abbiamo detto più
volte - non appartiene a nessuno, tantomeno alla politica;
appartiene a insegnanti, a docenti, a genitori, a studenti e a
tutte le persone formate che negli anni e nei decenni hanno
lavorato e contribuito per far crescere oggi il sistema scolastico
valdostano.
Président -
La parole à la collègue Certan.
Certan (ALPE) -
Per dichiarazione di voto. Noi manteniamo
questa mozione. Può anche avere ragione sul fatto che è ridondante,
ma solo sulle tre righe che sono già state portate avanti, però non
danneggiano nessun passaggio del mondo scolastico.
Collega Viérin, mi permetto solo di dire due cose. Mi fa molto
piacere che, a distanza di due anni, lei oggi abbia ammesso qui che
le leggi del mondo scolastico si cambiano con la concertazione,
tant'è che ne abbiamo avuto prova: la legge n. 18/2016 è stata
fatta in fretta e furia, non condivisa con il mondo scolastico e
infatti adesso, dopo un anno e mezzo, il calderone è pieno e sta
scoppiando! Non so più in quale, ma lei era già in maggioranza
allora, quindi mi fa piacere che prenda atto che le leggi della
scuola si cambiano con le concertazioni. Ne siamo convinti,
condividiamo davvero con lei questo passaggio, quindi nessun
problema.
L'indirizzo politico però lo dà il Consiglio, quindi un
indirizzo alla Commissione o ad un tavolo di concertazione più
ampio credo che non venga impedito da questa mozione. Potrebbe
essere una mozione di indirizzo politico, dopodiché tutti i tavoli
si devono riunire e si deve ascoltare, non si deve portare avanti
quanto magari viene deciso dagli uffici del quinto piano. I tavoli
che si riuniscono vanno ascoltati. Quando lei ricorda che
predisponendo un piano triennale forse si ha bisogno di un posto a
Montjovet piuttosto che a Pont-Saint-Martin o a Courmayeur, lei si
riferisce alla titolarità, ma noi non l'abbiamo citata nella nostra
mozione, bensì parliamo di un piano generale e di fabbisogno, cioè
quanti posti necessitano alla scuola in generale nei prossimi tre,
cinque anni. L'assegnazione e la titolarità avvengono poi in un
secondo momento, è chiaro che quello non lo possiamo affrontare
qui.
Tante volte quando siamo stati in minoranza abbiamo poi parlato
del
dossier
relativo al piano della regionalizzazione,
abbiamo esposto gli elementi pro e contro, ne abbiamo discusso,
quindi noi non siamo contrari ad aprire un tavolo. Adesso che lei è
Presidente della Regione a maggior ragione saremo ancora a quel
tavolo e saremo lì a discutere su quali sono le problematiche, gli
atout
e le possibilità che abbiamo. Non ci siamo mai
sottratti al confronto.
In modo molto pacato le dico che su questa mozione - lei sa che
noi non siamo insistenti - ognuno si prenderà le proprie
responsabilità, responsabilità che riguarda anche noi, quindi
ognuno faccia le proprie scelte.
Président -
S'il n'y a pas d'autres interventions,
j'ouvre la votation. La votation est ouverte. La votation est
close.
Présents: 33
Votants: 33
Pour: 13
Abstentions: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rollandin, Rosset, Testolin,
Viérin)
Le Conseil n'approuve pas.
C'était le dernier point à l'ordre du jour. Le Conseil est
terminé. Bonne soirée.
La séance est levée.
---
L'adunanza termina alle ore 17:01.
