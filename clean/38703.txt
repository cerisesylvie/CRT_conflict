Classificazione
ISTRUZIONE PUBBLICA



Oggetto del Consiglio n. 2197 del 8 giugno 2016 - Resoconto
OGGETTO N. 2197/XIV - Ritiro di mozione: "Impegno per
l'interruzione dell'applicazione delle "adaptations" nella scuola
valdostana".
Rosset (Presidente) -
Punto 36 all'ordine del giorno, ha
chiesto la parola la consigliera Certan. Ne ha facoltà.
Certan (ALPE) -
Questa mozione che presentiamo con il
Movimento 5 stelle, riguarda il problema, molto alla moda e
sentito,
des adaptations
, degli adeguamenti alla legge della
"Buona scuola".
In particolare, Assessore, le chiediamo e lo diremo in modo
forte, pur sapendo che ci sono dei tempi stretti, di interrompere
in questo momento l'applicazione di tali adaptations curriculari e
l'adeguamento della legge della buona scuola, fino a quando non ci
sarà un dibattito direi più concreto, che veda gli interlocutori, e
soprattutto i destinatari di queste proposte, più partecipi.
Crediamo, per quanto riguarda i collegi docenti, che gli
insegnanti- e gliel'hanno annunciato più volte sia con comunicati
che con lettere che con dichiarazioni - abbiano potuto prendere
visione delle proposte di documento per un tempo veramente
ristretto, e una delle prime richieste presentate insiste su una
più ampia condivisione, soprattutto delle modalità e dei tempi di
applicazione. Quindi noi le chiediamo di rispettare questo.
Ne abbiamo parlato tantissimo in Commissione con lei, cercando
in qualche modo di capire quali fossero le azioni e i vari
passaggi, le abbiamo anche chiesto, e le chiederemmo di
interrompere l'applicazione e di sospendere comunque la decorrenza
a partire da settembre 2016, fino a quando non verrà presentato un
piano di formazione per i docenti più dettagliato e più puntuale,
soprattutto per quanto riguarda la lingua e l'apprendimento
linguistico curriculare e disciplinare, perché vi è una notevole
differenza fra conoscere una lingua e dover insegnare in classi -
tra l'altro con diverse gradualità - delle discipline e dei
contenuti curricolari in una lingua che non è la lingua madre.
Sappiamo che in Valle d'Aosta non è mai stata fatta una
ricognizione delle varie competenze che ci sono nel mondo della
scuola, ma se da un punto di vista della lingua francese vi è
sicuramente la competenza per insegnare le varie discipline, le
conoscenze e i contenuti disciplinari, per quanto riguarda
l'inglese, questo non avviene soprattutto nella scuola primaria e
nella scuola di primo grado.
Le chiediamo inoltre, ce l'aveva anticipato in Commissione, di
fornirci precise indicazioni riguardo alle risorse umane ed
economiche che intendete utilizzare - da dove le reperirete? - per
l'applicazione di questi adeguamenti che sappiamo essere di due
nature diverse, ma che vanno ad intersecarsi.
Noi l'abbiamo ripetutamente detto, capiamo che dallo scorso
anno, da quando c'è stata l'intesa con il Ministro, da quando poi
c'è stata l'approvazione della norma di attuazione, sappiamo che la
riforma della "Buona scuola" deve essere recepita anche in Valle
d'Aosta; quello che noi chiediamo, è che ci sia, ancora di più, una
reale condivisione con il corpo docente, poiché si sono susseguiti
notevoli e numerosi incontri che non hanno mai portato, però, a una
reale discussione e condivisione delle varie tematiche. I collegi
docenti non hanno avuto tempo per approfondire tali documenti, lo
hanno detto quasi tutti, hanno preso una posizione. Al di là che
fossero favorevoli o contrari ad alcuni passaggi, tutti i collegi
docenti hanno sottolineato la non possibilità di approfondire le
tematiche.
Vi è inoltre un altro aspetto: la metodologia CLIL è una
metodologia che abbiamo ripetutamente detto essere estremamente
difficile da applicare, laddove non c'è un piano di formazione
degli insegnanti. Lei ci dice che il piano di formazione c'è, lo
scorso Consiglio mi ha decantato tutti i numeri di partecipazione
alla formazione
on line
, sicuramente lei hai il polso della
situazione nelle varie scuole, ma questa formazione è veramente un
fallimento nei vari gradi e ordini di scuola: ci sono insegnanti
che affermano chiaramente di non avere assolutamente potuto fare
dei passaggi ulteriori di apprendimenti di lingua. Certo, lei ha
tutti i dati, io continuo a dirle che un conto è una formazione con
tanto di certificazioni teoriche
on line
, un conto è la
formazione linguistica: non stiamo parlando di numerini o di
giochini a cui mettere crocette, stiamo parlando di una formazione
disciplinare, di una competenza disciplinare in una lingua che per
molti insegnanti è lingua straniera.
Quindi nel sottolineare ancora per l'ennesima volta che i
collegi docenti, pur ritenendo che sia stato veramente un lavoro di
grande qualità quello svolto dagli insegnanti nel preparare le
bozze nel periodo tra settembre e ottobre 2015 tra i vari ordini e
gradi di scuola, quindi - e noi il lavoro che è stato fatto non
l'abbiamo mai messo in discussione  - i collegi e non solo i
collegi ma anche le forze sindacali e tutti i vari comitati che
sono nati e poi adesso si sono in qualche modo coagulati attorno al
comitato "SOS scuola" hanno ribadito che non vi era congruenza tra
le indicazioni date alle insegnanti nel periodo settembre/dicembre
per redigere il documento e le delibere fatte nel mese di gennaio,
febbraio e successivamente.
È come se lei, Assessore, in questo momento chiedesse agli
insegnanti di pedalare e di andare in bicicletta su una ciclabile e
fornisse loro un paio di sci.
Capisce che è difficilissimo per gli insegnanti poter compiere
il loro lavoro in modo adeguato, e lei potrà decidere quello che
vuole, ma se non hanno gli strumenti principali per poter svolgere
il loro lavoro, questa riforma non andrà a buon fine e sarà
comunque un fallimento. È anche questa la nostra preoccupazione. Al
di là della decisione che lei prenderà, noi siamo anche preoccupati
dal fatto che siccome la riforma deve essere adeguata, vorremmo che
la Valle d'Aosta l'adeguasse in modo efficace e non solo attraverso
slogan,
e non solo per garantire all'Assessore una certa
visibilità per aver fatto il suo lavoro.
Noi vorremmo che questa riforma che l'Assessore Rini, che il
Governo Rollandin applicherà nella scuola valdostana sia una
riforma efficace e finalmente anche competitiva con il resto
d'Europa. Sappiamo già che sarà fallimentare e fallirà, se il corpo
insegnante non potrà, in qualche modo, seguire i vari passaggi
della riforma. Questo passaggio sul fallimento non è banale, perché
molte riforme fatte dai Governi precedenti avevano anche degli
aspetti positivi, chiaramente non è tutto sempre negativo, ci sono
dei principi e degli aspetti interessanti, ma non sono mai andate a
buon termine, non hanno mai avuto un esito positivo, perché il
corpo insegnante non è mai stato coinvolto e non ha mai potuto
essere effettivamente preparato per attuare queste riforme.
Quindi noi la sollecitiamo a dare ascolto a quanto è stato
affermato dai collegi docenti e da tutto il mondo
dell'insegnamento. Ripeto, anche i sindacati che li rappresentano
hanno portato in modo chiaro le loro posizioni; non faccia una
riforma frettolosa e parziale, perché il mondo della scuola non la
seguirà.
Presidente -
Ha chiesto la parola il consigliere Roscio.
Ne ha facoltà.
Roscio (ALPE) -
Giusto due considerazioni, visto che già
ci eravamo occupati di questa questione. Ieri, brevemente, durante
la discussione politica ho fatto un cenno nel richiamare un punto
del programma di governo, dove c'è scritto nero su bianco che si
faranno delle riflessioni sulle
adaptations
, ho già detto
che anticipava un po' la discussione di oggi sulla nostra
mozione.
Già in passato avevo riportato delle osservazioni effettuate da
alcuni collegi docenti a sulle adaptations e alcune questioni non
erano banali, soprattutto in vista di un'applicazione concreta: in
particolare, una riguardava il rischio concreto della
banalizzazione di certi contenuti utilizzando come veicolo una
lingua straniera, che noi interpretiamo come l'inglese o il
francese -
ça va sans dire
, noi pensiamo che per il francese
pur se oggi non ha trovato quell'utilizzo e quell'applicazione che
dovrebbe avere, si dovrebbero perseguire altre strade - ma
soprattutto per quanto riguarda l'inglese il problema sussiste,
soprattutto se non vi è questa condizione necessaria, anche se non
sufficiente, di trovare con il corpo docenti il modo per
applicarlo.
L'altra è una questione più contrattuale, ma non da
sottovalutare, perché effettivamente scegliendo alcune materie
rispetto ad altre, dei docenti si trovano ad avere dei carichi di
lavoro diversi e, se non c'è la condivisione, la motivazione viene
meno, ovviamente.
Su questo, l'Assessore non ci aveva ancora dato delle risposte
confortanti e noi in questa occasione veniamo a chiederle. Avevamo
anche detto che l'idea che sta alla base di queste adaptations -
almeno da quello che abbiamo capito dall'audizione in Commissione -
è utilizzare lingue diverse e arricchire il patrimonio linguistico
degli studenti, ovviamente previa formazione adeguata degli
insegnanti purché questo non vada a discapito poi della parte
curriculare.
Un conto però rimangono le intenzioni, poi bisogna dare loro
concreta attuazione. Come ha già detto la collega Certan, se non vi
sono dei passi per una reale condivisione - perché questa riforma
deve essere fatta propria da chi deve metterla in campo -, il
rischio è che si spendano risorse e si generino degli scontenti,
dei crescenti malumori, ma alla fine, poi all'atto pratico, come è
già stato detto anche in Commissione, non si riesca a toccare
nulla. Se da un lato si dice che le istituzioni scolastiche, in
base alla loro autonomia, andranno a verificare ciò che sono in
grado di fare, il rischio è che si faccia un grande dibattito, si
investano risorse ma poi alla fine, quando si va a vedere cosa si
può veramente fare, non si faccia nulla. Questo forse diventerebbe
addirittura, oltre che controproducente, un'occasione mancata
perché forse alcune suggestioni positive si possono cogliere in
queste intenzioni.
Oggi noi aspettiamo delle risposte dall'Assessore proprio nel
merito, per capire concretamente cosa si voglia mettere in campo,
affinché la realizzazione sia veramente efficace.
Presidente -
Ha chiesto la parola il vicepresidente
Cognetta, ne ha facoltà.
Cognetta (M5S) -
Vorrei aggiungere ancora una
riflessione, visto che parliamo di riflessioni, tanto vale che
proviamo a metterci ancora un pezzo così veniamo al perché di
questa mozione e perché secondo me, secondo noi, andrebbe votata. A
me sembra, alla luce di quanto è stato fatto in merito agli
adattamenti, che non si sia posta la giusta attenzione su un
elemento che dovrebbe essere quello cardine, cioè sulla qualità
dell'insegnamento e dei risultati che vogliamo ottenere per i
ragazzi che escono da scuola.
Noi abbiamo parlato di metodi, di orari, di lingue, ma
l'obiettivo reale dovrebbe essere migliorare la qualità dello
studio dei nostri ragazzi. Questo ragionamento non è mai stato
portato in Commissione; non è mai stato fatto un ragionamento del
perché si sia scelto un metodo anziché un altro.
Nei commenti agli adattamenti - come le ho ricordato la volta
precedente al Consiglio precedente, Assessore Rini - è uscito di
tutto: non solo sugli adattamenti, ma sulla situazione della scuola
nel suo complesso, e questo, secondo me, è un motivo di estrema
riflessione che dovrebbe accenderle un migliaio di campanelli
d'allarme in testa, perché siamo ben oltre una semplice questione
di programmi puri e semplici.
A questo aggiungerei anche i risultati dello studio presentato
qualche giorno fa dall'Università della Valle d'Aosta; se ha avuto
modo di confrontarli - io non ero presente ma ho avuto modo di
vedere i lucidi e i documenti prodotti - ha riscontrato che la
scuola ha tanti aspetti che si potrebbero tranquillamente
migliorare in un'ottica di miglioramento proprio della vita sociale
di tutti: una scuola che funziona, fa dei cittadini più informati e
dei cittadini più bravi, dei cittadini che possono proseguire negli
studi e aumentare sicuramente il livello generale di tutta la
società.
Le riflessioni andrebbero fatte in modo approfondito, non
focalizzate esclusivamente sulle questioni puramente tecniche,
perché ci si dovrebbe porre un obiettivo generale: dove vorremmo
arrivare, qual è la qualità che vorremo raggiungere per i nostri
allievi? Qualcuno potrebbe rispondere che ci sono i test Invalsi,
però è una risposta che sappiamo tutti essere falsa. Quei test non
danno una fotografia reale. Purtroppo lei però li ha usati anche
come grimaldello per far passare determinati ragionamenti, e anche
questo non è stato bello da parte sua, perché la questione sulla
matematica non è stata il massimo. Lei lo sa, meglio di me. Poi,
con i numeri e con le percentuali si può giocare in un modo
incredibile. Io che ho fatto statistica, le posso far vedere
qualsiasi cosa, se voglio, con i numeri, e lei infatti ci ha
provato. Però, la questione è sempre la stessa: abbiamo un metodo
reale di misurazione? Dovremmo cominciare a valutare quale sia il
grado di soddisfazione degli allievi. Se la rigidità o meno che
viene applicata, sia corretta rispetto al risultato. C'è una
corrente di pensiero che dice che la scuola è troppo rigida, ce n'è
un'altra invece che dice che lo è poco, che magari dovremmo mettere
più impegno nel farli crescere; altri invece dicono che bisogna
abbassare l'impegno, altrimenti ci sono dei problemi e quindi
dovremmo in qualche modo rendere più leggero il carico.
Approfondimenti di questo tipo non ne sono stati fatti, invece sono
alla base.
Questa mozione dovrebbe far riflettere tutti - lei
in
primis
, in quanto esponente di questo Assessorato -
sull'opportunità di fare certe scelte che sostanzialmente non sono
valutate alla luce del risultato che si vuole ottenere. Tra
l'altro, poi adesso partite con una sperimentazione di due anni. Se
poi la fermiamo, a questi ragazzi che hanno fatto due anni, che
succede quando proseguono gli studi? Se il loro livello di
istruzione non è adeguato rispetto agli altri che avevano fatto i
due anni in maniera precedente, in maniera
standard
, che
cosa succede? Giochiamo anche con la pelle dei ragazzi, che non è
il massimo. Come li recuperiamo quelli che fanno i primi due anni:
prima e seconda, e poi scopriamo che le adaptations non vanno bene
così come sono, che facciamo? Facciamo i corsi di recupero?
Assessore, sono tutte questioni che vanno valutate, su cui
bisogna riflettere e sinceramente su cui bisognerebbe fare un
approfondimento magari non soltanto con noi, ma con chi nella
scuola ci lavora e sicuramente ne sa più di me.
Quindi Assessore, valuti con attenzione questa mozione che,
peraltro nelle premesse, mi sembra che accolga in pieno aspetti a
cui siete favorevoli, però dovete in qualche modo pensare anche al
futuro appena prossimo rispetto alle prove che vengono messe in
campo.
Presidente -
Non ci sono altre richieste di intervento,
chiudo la discussione. Ha chiesto la parola l'assessore Rini. Ne ha
facoltà.
Rini (UV) -
Innanzitutto mi preme ringraziare la collega
Certan, perché con questa mozione mi permette di fare chiarezza su
questo tema, che lei ha definito un problema di moda e sentito: io
non so se sia di moda, so sicuramente che fortunatamente è sentito
ma non lo definirei un problema, semmai è davvero una sfida, una
tematica che giustamente è sentita dal mondo scolastico e non
solo.
Quindi io la ringrazio, perché così - come è avvenuto in
Commissione, e ringrazio anche gli ispettori dell'Assessorato che
sono venuti con me ad illustrare il progetto nei dettagli -
possiamo avere l'opportunità di spiegare in maniera chiara.
Ripercorro molto velocemente due o tre tappe. Il 3 giugno scorso
si è riunito il Consiglio scolastico regionale: in quella sede sono
stati approvati i testi delle
adaptations
relative alla
scuola primaria e alla scuola secondaria di secondo grado.
In quella seduta è stato fatto un passaggio che credo sia
particolarmente importante: rispetto al testo iniziale che non
proviene dalla Giunta regionale o dal Governo ma da un tavolo
tecnico, formato da operatori tecnici del settore, questi testi
sono stati integrati con le osservazioni pervenute dai collegi
docenti che, - condivido con lei, perché bisogna essere onesti nel
ricostruire le tappe - hanno reclamato, è vero, sulla tempistica
molto ridotta, ma è pure vero che hanno comunque prodotto la
documentazione richiesta.
Li ringrazio, e lo faccio pubblicamente, lo abbiamo fatto con
una lettera, ma ci tengo a farlo in maniera puntuale per il lavoro
fatto, pur riconoscendo la brevità dei tempi che gli è stata
concessa.
Dicevo, abbiamo preso i suggerimenti che erano accettabili e
abbiamo integrato i testi originari con le osservazioni che
provenivano dal mondo della scuola che è stato interpellato.
Il prossimo 21 giugno il Consiglio scolastico regionale
approverà i testi delle adaptations relative alla scuola
dell'infanzia e alla scuola secondaria di primo grado.
Cosa si sta facendo in questo periodo? I dirigenti scolastici
del primo ciclo sono stati invitati a trasmettere entro il 16
giugno quelli che abbiamo definito i piani di fattibilità per la
realizzazione della sperimentazione delle adaptations. La
fattibilità riguarda, come è ovvio, essenzialmente l'attività da
svolgere in inglese, non quella ovviamente da svolgere in francese
perché si sa che per la lingua francese le risorse sono già
presenti all'interno delle istituzioni scolastiche. Ovviamente più
delicata è la situazione invece di conoscenza e soprattutto - come
ricordava il collega Roscio - di capacità di diffondere la
conoscenza in lingua: lì ovviamente la criticità è maggiore.
Per questa ragione, ovvero la scontata conoscenza della lingua
francese, ai dirigenti del secondo circolo - dove è previsto già
l'insegnamento di alcune discipline in lingua inglese a partire
dall'anno scolastico 2019/20 - non è stato richiesto il piano di
fattibilità.
Ritornerò poi su due concetti legati a questo aspetto, ma credo
che sia utile fare un poco di chiarezza, perché noi, che abbiamo
avuto modo di approfondirlo, sappiamo di cosa stiamo parlando, ma
non vorrei che si creasse confusione tra l'opinione pubblica,
perché pare un progetto che vada a stravolgere completamente
l'insegnamento e che dall'anno prossimo le materie verranno
insegnate in lingua inglese. Per fare chiarezza, precisiamo quali
discipline e soprattutto per quale monte ore saranno coinvolte
nella futura sperimentazione, poi tornerò anche sulla data.
Per quanto riguarda la scuola primaria, oltre le due ore
settimanali di lingua inglese, ci sarà un'ora a settimana in lingua
inglese di un'educazione a scelta della scuola, ribadisco: un'ora a
settimana di una disciplina che verrà scelta dall'istituzione.
Ancora, otto/dieci ore all'anno, pari a sola mezz'ora a settimana,
in lingua inglese della parte sperimentale dell'educazione di
scienze. Quindi solo relativamente alla parte sperimentale del
curriculo di scienze e per mezz'ora a settimana.
Per quanto riguarda la scuola secondaria di primo grado, invece,
dieci moduli annui di geografia in lingua francese, cosa che
peraltro molte scuole già fanno, anzi, devo dire che si portano
anche ampiamente avanti, e le ringraziamo, e un monte ore stabilito
dal collegio dei docenti - quindi anche qua il coinvolgimento
diretto di chi dovrà poi portare avanti, perché noi siamo
pienamente consapevoli che devono essere loro gli attori principali
e quindi loro che devono sentirlo propria questo percorso - un
monte ore stabilito dal collegio dei docenti di storia in lingua
francese. Anche questa è una cosa che già si fa nella maggioranza
delle istituzioni scolastiche. Ancora, dieci moduli annui di
educazione musicale in lingua francese.
Per quanto riguarda l'inglese nella scuola secondaria di primo
grado, otto moduli annui - stiamo sempre parlando di moduli annui -
di scienze in lingua inglese; otto moduli annui di informatica in
lingua inglese - ovviamente il gruppo di lavoro tecnico ha compiuto
le scelte, ma io ne condivido la
ratio
, ha scelto materie
che già per loro natura sono portate all'insegnamento della lingua
inglese già solo per la formulazione, per come sono strutturate - e
infine otto moduli di educazione fisica in lingua inglese, anche
qua il ragionamento è stato fatto ritenendo che, essendo una
materia dinamica, sia più semplice anche da trasmettere.
Altrimenti sembra che da settembre cominceremo a fare tutte le
materie in lingua inglese, e non corrisponde al vero. Invece nella
scuola secondaria di secondo grado, è previsto l'insegnamento di
alcune discipline in lingua inglese, ma solo a partire dall'anno
scolastico 2019/20.
Nella riunione del Consiglio scolastico regionale del 21 giugno
prossimo, sarà illustrato al Consiglio stesso il piano puntuale di
formazione del personale docente predisposto dai dirigenti tecnici,
funzionale all'attivazione e alla prosecuzione della
sperimentazione. Ovviamente non si può prescindere da questo piano
di formazione.
Abbiamo ricordato i fondi, adesso qui non entro nel dettaglio,
dico solo che per il milione di euro che proverrà dai fondi POR;
c'è un importante lavoro di fattibilità dietro.
Io vorrei tornare sul punto preciso della mozione: si chiede
un'interruzione. Io vorrei chiedere: interrompere cosa?
Interrompere il percorso, no - lo dico sinceramente - perché è un
percorso importante quello che stiamo portando avanti, è una grande
sfida che vogliamo affrontare tutti insieme, noi insieme a voi,
insieme al mondo sindacale, soprattutto insieme ai docenti e lo
vogliamo fare con un unico obiettivo, l'obiettivo che ha ricordato
giustamente il collega Cognetta: quello della qualità
dell'insegnamento, una qualità dell'insegnamento che metta al
centro lo studente per dare a tutti pari opportunità, perché se c'è
un sistema elitario, quello è il sistema che abbiamo oggi.
Le spiego qual è il sistema di oggi: le famiglie, non sempre le
più facoltose, ma forse le più attente ai bisogni dei bambini,
recuperano mandando i bambini a studiare all'estero e questi
bambini saranno pronti ad affrontare le sfide future, a iscriversi
in facoltà - e non sto parlando di facoltà estere - basta andare a
Milano, a Torino dove i corsi di tante università, quasi tutte
oggi, sono tenuti in lingua inglese. Noi vogliamo che tutti i
bambini, anche quelli che non provengono da famiglie forse così
attente, abbiano pari opportunità di formazione e medesimi
strumenti per affrontare il futuro. Per questo, vogliamo che
l'inglese venga inserito in questa maniera all'interno del percorso
formativo. Certo, per farlo, vogliamo che i docenti sentano loro
questo percorso e sarà nostra premura farlo nella maniera più forte
e più puntuale, coinvolgendoli e facendogli capire che questa è una
vera sfida; ma soprattutto dando loro quella forza che solo le
risorse di un piano di formazione puntuale ed efficace può
dare.
Parlavamo di date. Lei ha citato il 2016: l'unico elemento che
ha portato a parlare del 2016, è la norma di attuazione. Noi
sappiamo bene, è stata approvata una norma di attuazione in tempi
record
, forse non siamo bravi a comunicarlo, forse non
l'abbiamo ricordato
comme il faut
però in quella norma di
attuazione anche per avere un'approvazione così rapida, abbiamo
dovuto inserire il 2016, ma noi non abbiamo mai premuto il piede
sull'acceleratore dell'anno 2016. Mai. Noi vogliamo, e davvero
condivido con lei, Cognetta, noi vogliamo una scuola davvero
efficace ed efficiente per i ragazzi. Quindi se dai piani di
fattibilità che ci perverranno dalle istituzioni scolastiche,
risulterà una situazione di carenza di risorse troppo importante,
troppo forte per quanto riguarda la parte dell'insegnamento della
lingua inglese, sicuramente non ci passerà neanche per l'anticamera
del cervello di mandare avanti una riforma così allo sbaraglio a
iniziare dal 2016, perché non abbiamo fretta di percorrere questa
strada.
Abbiamo fretta invece di farlo bene e di dare a tutti le stesse
opportunità, a tutti i bambini e a tutti i ragazzi. Quindi
aspettiamo questo piano di fattibilità; come lo avremo, faremo una
fotografia dell'esistente ed è quello che ho comunicato anche in
una riunione della settimana scorsa con i sindacati; se emergerà
questa situazione, non ci sarà alcun problema a prendere del tempo
e si partirà, credo nel 2017, insieme anche all'entrata in vigore
della futura legge. Quindi nessuna volontà precostituita di andare
avanti così. Credo che questa volontà peraltro sia stata
esplicitata in maniera chiara ieri, quando abbiamo presentato il
nuovo programma di maggioranza. Quindi le riflessioni ovviamente
derivano da questo, perché dietro a queste scelte non ci sono
volontà partitiche, non ci sono volontà di accelerare un percorso,
ma di portare avanti questo progetto sì: abbiamo questa ferma,
chiara e puntuale volontà di farlo e di farlo tutti insieme.
Chiudo, ricordando che nel proporre la sperimentazione, abbiamo
fatto un grande passo in avanti, perché la sperimentazione non era
prevista. All'inizio si pensava, e non ricordo qui l'
iter -
perché lo conosciamo tutti bene - con le Commissioni miste,
Stato e Regioni, che, una volta approvate, le adaptations entravano
in vigore: quelle erano e quelle rimanevano. Abbiamo deciso di
metterci in discussione anche lì: approviamo un piano sperimentale,
che introduca la gradualità, proprio per favorire i docenti, e il
monitoraggio, che consentirà non di dire che niente è stato fatto
ma che, se quello che è stato fatto può essere migliorabile, lo
modificheremo monitorandolo puntualmente caso per caso.
La sperimentazione ha solo questo fine e devo ammettere che è
stata accolta con favore sia dalle forze sindacali che dai docenti.
Quindi noi ci asterremo su questa mozione, perché in realtà non c'è
niente da sospendere, perché niente ancora è partito.
Presidente -
Ha chiesto la parola la consigliera Certan.
Ne ha facoltà.
Certan (ALPE) -
Grazie Assessore, credo che ci sia un
passaggio importante che lei ha fatto: quello di valutare
eventualmente, se ci saranno le condizioni, di posticipare al 2017,
perché non c'è alcuna premura di anticipare nulla e quindi si
potrebbe attuarlo con l'entrata in vigore della legge.
Questo passaggio secondo noi è interessante, perché in questo
lasso di tempo si potrebbe affrontare la discussione pedagogica e
didattica, di cui in quest'aula ci si dimentica sempre e
continuamente. Lei parla sempre di esperti, di tecnici, ma, mi
spiace dirlo, con gli esperti e con i tecnici si parla solo di una
questione di orari e di combinazione di caselle, non si parla mai -
l'hanno ricordato i colleghi Cognetta e Roscio - della qualità
dell'insegnamento, ma, io vado oltre, soprattutto non si parla mai
di quali tipi di cittadini noi vogliamo formare per il domani.
Questa è la vera domanda, perché i cittadini si formano con
l'apprendimento. Noi crediamo che da questa riforma usciranno degli
studenti e dei giovani ancora più insicuri sotto il profilo delle
competenze. Saranno ancora più insicuri.
Credo che le premesse della mozione siano condivisibili, perché
abbiamo assolutamente cercato di ripercorrere il passaggio che i
vari documenti hanno definito. Le chiediamo di scrivere l'impegno,
questo impegno che a voce lei ci ha prospettato e che noi ci
sentiamo anche di poter condividere, perché il mondo della scuola
non si è rifiutato né di fare sperimentazioni né di mettersi in
gioco.
Io credo che lei stia prendendo in giro bellamente gli
insegnanti ai quali dice di aver fatto i complimenti perché,
nonostante il poco tempo, hanno portato delle osservazioni
costruttive; i collegi docenti le hanno chiesto di avere più tempo
per scrivere le osservazioni e, a parte qualcuno, non le hanno
detto che non li avrebbero fatti perché non avevano tempo, ma si
sono messi lì "in quattro", perché quando si hanno non dei dossier
da spostare ma degli alunni e delle persone da formare, alla fine
sono sempre gli insegnanti, i docenti che si mettono in gioco.
Vi è un altro passaggio. Al di là del fatto che io credo che
questo Consiglio scolastico regionale non sia più qualificato e non
abbia più la competenza per prendere tali decisioni, il 21 il
testo, integrato, sarà approvato.
Invece di concludere l'iter il 21, si dovrebbe permettere un
dibattito, anche nei mesi estivi - lo sappiamo che i mesi estivi
sono un po' particolari, però si potrebbe anche chiedere - perché
lei adesso ci ha elencato tutta una serie di modifiche che sono già
state fatte rispetto a quello che si era deciso: "per tutte le
classi prime in tutti gli ordini di scuola", ci ha parlato "di
moduli, solo otto moduli, solo qualche ora, solo alcune
discipline", mi sembra che questa sperimentazione se parte così,
sia ancora peggio di quanto aveva proposto all'inizio. È
banalizzare un lavoro che deve essere completo: nel mondo
scolastico, così come in tanti altri settori, non si può, solo per
una questione di convenienza, togliere dei pezzetti pensando che si
possa continuare a fare il percorso, perché diventa veramente
incongruente.
Altro passaggio. Lei mi viene a parlare dei nostri studenti che
devono formarsi fuori valle; abbiamo un'università che non sta
formando in lingua francese gli insegnanti e non li forma perché si
insegna il francese in lingua italiana. C'è un'università che credo
abbia due? Tre? Quattro ore? Non ricordo con precisione.
Lei mi viene a fare tutto questo discorso sugli studenti delle
superiori o dell'università: ma meno male che i nostri studenti
vanno fuori valle, perché almeno si aprono ad altri orizzonti!
perché se devono formarsi in lingua francese qua nell'università!
Io conosco delle persone provenienti da diverse regioni d'Italia
che sono venute ad Aosta pensando di fare un certo tipo di piano di
studi e ne stanno seguendo un altro. Metta subito mano! Mi sembrava
che la proposta di modifica, d'intesa con il Ministro, mirasse a
cambiare qualcosa nell'università e mi sembrava che fosse un
obbiettivo prioritario.
Infine, non voglio poi abusare, "gradualità e monitoraggio": non
possono essere alla base di una sperimentazione, scusi. Questi sono
due elementi, ma non possono essere gli elementi fondanti. Ma che
ce ne frega nella scuola della gradualità e del monitoraggio in
questo senso, se lei non mette come primo obiettivo -  come
primo obiettivo - quello didattico e pedagogico! È quello che il
collega Cognetta le ha ribadito.
La sperimentazione di un metodo, piuttosto di un altro e
piuttosto di un altro ancora, deve servire per capire se nel nostro
contesto storico, culturale, geografico - e mettiamo tutto quello
che vogliamo - un certo tipo di metodologia funzioni piuttosto che
un altro. Noi conosciamo il metodo CLIL, sappiamo che in moltissimi
Stati dell'Europa è stato abbandonato, poiché inefficace e
inefficiente: non porta a risultati. In un momento in cui la scuola
valdostana - che io sono d'accordo che abbia anche delle eccellenze
- ha delle problematiche che devono essere affrontate, noi andiamo
ad adottare un metodo che è stato esperimentato in altri Stati già
da vent'anni ed è già stato abbandonato. È vero, c'è nella "Buona
scuola" approvata dal Governo, ma è proprio lì che noi dovremmo
riuscire a far valere le nostre competenze, Assessore; forse era
proprio lì che nell'intesa con il Ministro avremmo dovuto chiedere
di rinforzare il nostro modello di bilinguismo.
Noi dovevamo, dobbiamo - secondo me siamo ancora in tempo -
rinforzare la nostra scuola bilingue e su quella
ancrer
ancorare assolutamente il sistema scolastico, perché io dico
inglese, ma tutto quello che lei vuole di plurilingue, lo mettiamo,
ma su una scuola effettivamente bilingue rinforzata. Questo
dovrebbe essere il passaggio più importante per riuscire a
rinforzare la nostra scuola e poi farla procedere, ma per quello
c'è bisogno di tempo in cui formare tutto il corpo insegnanti.
Alcune cose che ci ha detto per rassicurarci riguardano
effettivamente proprio i passaggi che inquietano di più anche gli
insegnanti, e le ribadiamo che da parte nostra c'è sicuramente
l'interesse a confrontarci e a portare un nostro contributo per
riuscire a ottenere una scuola che anche caratterizzi la nostra
regione, però non ci saremo per buttare allo sbaraglio tutto il
mondo della scuola e gli insegnanti!
E guardi che queste tabelle le rispetto solo perché hanno
portato via tanto tempo e tanto lavoro, ma queste tabelle -
 che ci vengono spesso date con francese, inglese, italiano,
storia, geografia, matematica in tutti i vari ordini -  sono
una cosa quasi indegna dal punto di vista pedagogico-didattico, non
dicono nulla; è una spartizione per poter scrivere pagine e pagine,
ma non ha basi pedagogiche e didattiche sostenibili. Ripeto, le
rispetto perché sono frutto di un lavoro, ma una lingua non si
insegna attraverso queste griglie. Delle competenze disciplinari in
lingua diversa non si possono trasmettere attraverso delle semplici
divisioni di moduli e di ore.
La lingua porta cultura: forse lei non lo sa, ma insegnare
matematica in una certa lingua lo si fa in un certo modo, diverso,
da un punto di vista culturale, rispetto al metodo adottato per
un'altra lingua.
Se gli insegnanti non avranno potuto formarsi e trasmettere
correttamente le nozioni agli studenti, ci saranno risultati
mediocri che, credo, faranno male a tutta la Valle d'Aosta.
Poi, oggi non mi soffermo su altre osservazioni che potrei fare,
anche a
latere
di questa mozione. Credo che lo spettacolo e
il teatrino siano già stati più che esaurienti in questi
giorni.
Presidente -
Ha chiesto la parola all'assessore Rini, ne
ha facoltà.
Rini (UV) -
Credo che sia opportuno rispondere alla
richiesta che la collega Certan ha avanzato: purtroppo anche perché
la discussione generale è stata chiusa, non possiamo modificare il
testo, ma io ribadisco esattamente quello che ho detto, che tra
l'altro è verbalizzato, e il verbale di un Consiglio regionale
credo che abbia un certo valore, una certa valenza.
Io riassumo pubblicamente l'impegno che ho già preso con i
sindacati la scorsa settimana, quando li ho incontrati in
quest'aula, che credo abbia una certa valenza; impegno che abbiamo
ripreso nell'accordo politico delle forze di maggioranza che è
stato puntualmente spiegato ieri.  Le confermo quindi la
nostra assoluta volontà di non partire con un'accelerata nel 2016,
ci fermeremo ad analizzare puntualmente i piani di fattibilità e
solo allora, con la situazione chiara e precisa e con la fotografia
delle risorse, prenderemo le decisioni conseguenti.
Quando le ho parlato prima del monitoraggio e della gradualità,
collega Certan -  non banalizziamo quello che è stato detto e
non cambiamo anche il senso, probabilmente non sono stata in grado
io di spiegarmi - non parlavo ovviamente degli obiettivi della
sperimentazione, ma delle caratteristiche che la sperimentazione
porta in sé: sperimentazioni in qualunque campo, in questo caso in
campo scolastico; ma in qualunque caso, quando si parla di
sperimentazione, si parla e di gradualità e di monitoraggio.
Ovviamente gli obiettivi di questo percorso sono ben altri e
sono quelli che abbiamo avuto modo più volte di analizzare.
Presidente -
Ha chiesto la parola il vicepresidente
Cognetta, ne ha facoltà.
Cognetta (M5S) -
Siccome la discussione generale è
chiusa, non si può fare, magari possiamo presentare un'altra
mozione più avanti. Spero anche che, appena ci sarà un'evoluzione
dei fatti, lei venga in Commissione a illustrarci, così magari
riusciremo a capire meglio dov'è che vi fermerete e dov'è che
andrete avanti, solo per avere un quadro più chiaro.
Però volevo solo porre un appunto rispetto a come ha presentato
alla fine questi adattamenti, rispetto ai moduli e così via; mi
sembra che a un certo punto l'abbia resa una cosa quasi ridicola,
piccola, ha detto: "sono solo poche ore all'anno, alla fine che
cosa c'è di grave". Di grave, secondo me c'è il fatto che si
comincia, perché ci sono mille modi per cominciare le cose, uno dei
più semplici è cominciare piano piano e poi entrare in maniera
sempre più pervasiva e importante. Io credo che sia una strategia
la sua di cominciare così, per cercare di far passare poi,
spingendo, qualcosa di più grande.
Quindi Assessore, cerchiamo di capirci, noi chiedevamo
l'interruzione perché, al di là di tutto, è quella la strada che
lei sta facendo. Sta cominciando, in qualche modo. Adesso si è
leggermente fermata, dice: "adesso vediamo perché c'è un piano di
fattibilità da valutare, bisogna stoppare un momento, adesso
parliamone, vediamo, facciamo". Siamo chiari: noi vorremmo delle
situazioni molto chiare e trasparenti, soprattutto per il mondo
della scuola che coinvolge tutti, praticamente.
Perché lei ha detto un'altra cosa sicuramente importante:
bisogna fare il monitoraggio dei risultati. Giustissimo,
condividiamolo anche questo monitoraggio, per piacere Assessore,
così vediamo anche noi i risultati ottenuti e li leggiamo anche
noi, magari potremmo anche portare le nostre considerazioni.
Quindi spero che venga in Commissione, sicuramente le
richiederemo ulteriori impegni per far sì che queste cose che lei
ha detto in Consiglio, che sono testuali, poi si trasformino in
impegni reali e veri, perché io so benissimo che poi...
verba
volant
, ma i voti d'aula sono una cosa diversa.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Anche a seguito delle dichiarazioni del
collega Cognetta, penso che potremmo fare così: siccome lei in
aula, davanti a tutti i valdostani, ha affermato pubblicamente che
al momento non c'è nulla e che comunque è sua intenzione
eventualmente anche di rinviare per poter dare veramente una
partenza solida a questa riforma, noi la ritiriamo questa mozione.
Davanti a tutti, lei ha preso l'impegno di riconsiderare tutto il
mondo della scuola, quindi noi le chiediamo di prendersi questo
impegno ufficiale, perché credo che non sia
verba volant scripta
manent
, ma che in questo momento sia una questione di
correttezza e di rispetto reciproco non nei nostri confronti ma con
il mondo della scuola e con chi sta lavorando in un settore che è
molto difficile e che prepara tutte le generazioni future.
Quindi noi vogliamo darle fiducia, ritiriamo la mozione,
riservandoci chiaramente di ripresentarla, a quel punto non con la
cortesia di cercare la collaborazione ma andremo oltre e tireremo
fuori altre cose se non rispetterà quanto lei ha detto.
Presidente -
Pertanto, la mozione viene ritirata.
