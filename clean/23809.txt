Classificazione
CASA DA GIOCO



Oggetto del Consiglio n. 2816 del 20 giugno 2007 - Resoconto
OGGETTO N. 2816/XII - Iniziative di tutela degli interessi
della Casa da gioco a fronte di situazioni create dai procacciatori
di clienti. (Interpellanza)
Interpellanza
Appreso che il Casinò di Sanremo rischia di azzerare il
capitale sociale per un "buco di un milione di euro" creato dai
procacciatori di clienti così detti "porteurs";
Appreso che sta circolando per la Valle d'Aosta e sugli
Organi di stampa una bozza di disciplinare che rivede i rapporti
tra Regione e Casinò SpA;
Constatato che all'articolo 6 si parla del cambio assegni e
si riafferma che la Regione non risponde dei danni derivati dal
cambio di assegni scoperti;
Venuti a conoscenza che clienti procacciati non hanno pagato
alla Casa da gioco assegni per un totale circa di un milione di
euro;
Premesso che anche alla Casa da gioco di Saint-Vincent si
ricorre ai porteurs e per alcuni di essi con poca attenzione al
rischio di riciclaggio;
i sottoscritti Consiglieri regionali
Interpellano
l'Assessore competente per sapere:
1) se per i clienti procacciati il porteur risponde con
garanzie proprie;
2) se gli assegni dei clienti procacciati dai porteurs siano
andati tutti a buon fine;
3) in caso di risposta negativa, quali sono gli intendimenti
del Governo regionale per tutelare la Casa da gioco e di
conseguenza l'Amministrazione regionale.
F.to: Bortot - Squarzino Secondina
Président
- La parole au Conseiller Bortot.
Bortot (Arc-VA)
- Con i cosiddetti "porteurs" ci troviamo
di fronte a situazioni che si possono definire anomale all'interno
della Casa da gioco: non mi riferisco alle questioni giudiziarie,
ma al lavoro e al ruolo dei cosiddetti "porteurs", in sostanza
procacciatori di clienti per casinò che non sono obbligati a
garantire il casinò rispetto all'onorabilità e alla copertura
finanziaria dei giocatori che procacciano al casinò. Questo è
legato a un deficit fra entrate e uscite del casinò in percentuali
riconosciute ai "porteurs", indipendentemente se versano gli
assegni se vanno a buon fine o indipendentemente dalle perdite o
dalle vincite di questo ruolo dei "porteurs".
Volevamo sapere dall'Assessore se i "porteurs" rispondono con
delle proprie garanzie, se ci sono stati degli assegni che non sono
andati a buon fine e soprattutto se il Governo regionale, in quanto
azionista di riferimento, intende continuare ad avvalersi di questa
figura anomala nella Casa da gioco o perlomeno se intende
regolamentarne l'attività.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Rispetto all'interpellanza e ai 3
quesiti posti, il primo chiede:
"se per i clienti procacciati il
porteur risponde con garanzie proprie"
; la casa da gioco ha
stipulato ad inizio 2006 nuovi contratti che, oltre a modificare il
sistema di compenso dei segnalatori, non prevedono garanzie
personali sulle posizioni debitorie dei propri clienti. In
precedenza probabilmente c'era una clausola di questo tipo, questa
è la risposta che mi è stata data.
Secondo quesito:
"se gli assegni dei clienti procacciati dai
porteurs siano andati tutti a buon fine"
; dal 1° gennaio 2006
al 30 maggio 2007 si sono registrati insoluti derivanti
dall'attività di cambio dei clienti e dei segnalatori per 1.239.972
euro. Su tale importo l'azienda ha già concordato piani di rientro
con i clienti per 477.500 euro, i dati evidenziati per essere
significativi devono però essere confrontati con il totale delle
transazioni effettuate presso la cassa assegni nello stesso periodo
che ammontano a 101.162.502 euro; pertanto, in percentuale, gli
insoluti dei clienti e dei segnalatori, al netto del piano di
rientro, sono pari a circa 0,7% (meno dell'1%).
Sulla terza domanda, il recupero delle somme non pagate è un
atto di competenza della società "Casino de la Vallée" e non del
Consiglio regionale, la quale svolge un'incisiva azione di recupero
che viene attuata sia attraverso gli organi dell'azienda, sia
attraverso società esterne di recupero crediti; trattasi comunque
di azioni il cui incerto esito è da valutarsi, decorso un congruo
periodo temporale. Una percentuale di insoluti dello 0,7% è,
rispetto alle classiche commissioni che possono essere pretese per
una garanzia, molto ridotta.
Président
- La parole au Conseiller Bortot.
Bortot (Arc-VA)
- Se l'Assessore mi può dare quei dati...
Pensavo che la rilevanza del fenomeno... se i dati sono corretti e
non ho alcun elemento per affermare il contrario... e che il ruolo
dei "porteurs" incidesse in negativo con una percentuale molto più
alta. Credo comunque che questa figura, se si vuole mantenere come
operatore del casinò, vada ulteriormente regolamentata.
