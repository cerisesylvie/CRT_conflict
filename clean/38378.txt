Classificazione
ACQUE
Acque pubbliche



Oggetto del Consiglio n. 1924 del 22 marzo 2016 - Resoconto
OGGETTO N. 1924/XIV - Interpellanza: "Coinvolgimento della
cittadinanza nella fase preparatoria di revisione del Piano
regionale di tutela delle acque".
Follien (Presidente)
- Punto n. 16 dell'ordine del
giorno. Per l'illustrazione, la parola al Consigliere Bertin.
Bertin (ALPE) -
Grazie Presidente.
Riparliamo di acqua. Oggi tra l'altro è la Giornata
internazionale dell'acqua, istituita dalle Nazioni Unite nel
lontano 1992 e facente parte dell'Agenda 21, quella che poi è
scaturita in occasione della Conferenza di Rio de Janeiro del 1992,
conferenza di cui abbiamo già avuto occasione di parlare in questo
Consiglio nel quale, per la prima volta, c'è stata una presa di
coscienza dei problemi ambientali e della crisi ambientale in cui
il pianeta si stava infilando. Come detto, sono ormai parecchi anni
che il 22 marzo è la Giornata mondiale dell'acqua. L'acqua è un
bene fondamentale e non è un bene o un prodotto commerciale, questo
è stabilito dal quadro generale delle normative europee, in
particolare dalla direttiva quadro del 2000, che è la norma di
riferimento per la direttiva acqua del settore per quanto riguarda
l'Unione europea. Si tratta di un bene particolare, l'accesso
all'acqua è un diritto fondamentale, e in questi termini ne parla
anche Papa Francesco nella sua Enciclica
Laudato si'
della
primavera scorsa. Si tratta di un tipico bene comune e, come tale,
deve essere amministrato; bisogna avere la consapevolezza che si
tratta di un bene comune. I mutamenti climatici renderanno questo
bene ancor più strategico e ancora più scarso, un bene scarso che
diventerà sempre più scarso. E proprio per questo deve essere
gestito nell'interesse generale della comunità, e non negli
interessi particolari dei singoli. In Valle d'Aosta l'acqua e la
sua proprietà ha una lunga storia, una storia particolare, questo è
un argomento al quale la comunità ha sempre attribuito molta
importanza, la gestione dell'acqua è sempre stato un tema di grande
attenzione da parte di questa comunità. Ci troviamo in un momento
importante di revisione del Piano di tutela delle acque, uno
strumento programmatorio che sarà fondamentale per la gestione
dell'acqua nei prossimi anni. Ritenevamo e riteniamo necessario
pertanto un coinvolgimento da parte di tutta la comunità
nell'elaborazione di questo piano. Molte altre Regioni lo stanno
facendo, e questa è tra l'altro una delle indicazioni fornite
dall'Unione europea: il coinvolgimento della comunità è una delle
priorità proprio nella gestione di questo particolare settore.
Per quanto riguarda questa prima domanda dell'interpellanza, ci
è stato risposto tre giorni fa a mezzo stampa, abbiamo visto, letto
e sentito. Sappiamo leggere, Assessore, pertanto è inutile che ci
ripeta quanto ci ha comunicato tre giorni fa, non siamo qui a
riprodurre discussioni e a rileggerci quanto abbiamo letto sui
giornali e sui comunicati stampa. Pertanto questa prima domanda la
possiamo saltare a piè pari. La prossima volta, invece di
presentare una noiosissima interpellanza, magari anche noi possiamo
fare una comunicazione direttamente a mezzo stampa, così perdiamo
meno tempo. Comunque per quanto riguarda questa domanda facciamo
finta che non ci sia, la risposta è già stata data e quello che mi
interessava l'ho saputo. Si poteva magari fare di più e meglio,
perlomeno abbiamo fatto qualcosa che finora non era ancora stato
previsto. Comunque ci ha risposto a mezzo stampa, abbiamo letto, e
quindi saltiamo questa domanda, non stia a rispondermi.
Passiamo alle altre due domande che riguardano invece le
valutazioni che sono alla base della deliberazione parzialmente
annullata, questa retromarcia piuttosto prevedibile alla quale
abbiamo assistito qualche tempo fa; volevamo capire quali erano le
valutazioni che sono state alla base di questa delibera. Volevamo
poi anche capire in particolare gli elementi sanzionatori previsti
che sono stati annullati, questa "patente a punti" prevista in una
delibera anche un po' ridicola che non aveva nessuna efficacia, e
che comunque è stata annullata, pertanto non c'è neanche più
quella; volevamo capire qual era l'indicazione in questo settore da
parte del Governo regionale. E poi, visto che lo strumento adatto
non avrebbe avuto nessuna conseguenza, se alla luce di quanto è
successo non si riteneva il caso di identificare finalmente i siti
non idonei, come fatto per altre fonti energetiche. Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Nella Giornata mondiale dell'acqua non avevo dubbi che si
andasse sicuramente a parlare della nostra chiara, fresca e dolce
acqua. La ringrazio, Consigliere Bertin, perché rispondendo
all'interpellanza riusciamo anche a dare qualche informazione in
più rispetto a quanto è stato indicato nel comunicato. Lei sa
benissimo che il 9 ottobre 2015 è stata approvata la delibera n.
1436, che individua la relazione metodologica preliminare come
documento di riferimento per la fase di concertazione preliminare
di valutazione ambientale strategica, ai sensi dell'articolo 9
della legge n. 12. E proprio al capitolo 2 di questo documento si
dichiara che si intende sviluppare un percorso che affianchi alle
fasi di consultazione già definite dalla normativa per il processo
di VAS una serie di attività di partecipazione attiva dei soggetti
interessati mediante l'organizzazione di incontri finalizzati prima
alla redazione e successivamente alla divulgazione del Piano di
tutela delle acque aggiornato. In particolare, noi prevediamo tre
forum
che sono proprio in fase di organizzazione. Il primo
forum è di informazione e confronto con il pubblico, al fine di
raccogliere le osservazioni sulla relazione metodologica, che
potranno anche essere utili per una più puntuale stesura del
progetto del PTA. Il secondo forum è a valle della pubblicazione
del progetto del PTA e del rapporto ambientale, per informare sul
percorso intrapreso per il processo di riesame e aggiornamento del
PTA e per creare un'occasione di informazione e confronto su temi
specifici di interesse per il secondo ciclo di pianificazione
2015/2021, nonché per sollecitare la formulazione di osservazioni
ai contenuti rispetto ai documenti che sono stati elaborati e
pubblicati. Il terzo forum è a conclusione del processo VAS, per
informare sull'esito del processo stesso sull'integrazione delle
osservazioni ricevute nell'elaborazione dei contenuti finali del
PTA 2015 e sulle misure previste per il sistema di monitoraggio
ambientale della fase attuativa del piano. Il processo di
consultazione pubblica è stato avviato con la divulgazione del
comunicato stampa e l'attivazione del sito Internet, le cui
indicazioni si trovano nell'
home page
del sito della
Regione. Il pubblico interessato troverà in questo sito la
documentazione e gli strumenti per partecipare alla costruzione del
piano, oltre che il calendario aggiornato degli eventi previsti. Il
sito sarà via via popolato con i nuovi documenti che saranno
elaborati e con i contributi ricevuti dal pubblico che vorrà
partecipare al processo di consultazione, utilizzando gli strumenti
accessibili al sito stesso. Il primo forum è stato calendarizzato
l'8 aprile.
Rispondendo al secondo quesito, si è dovuto prendere atto che i
rilievi sollevati dalle due associazioni di produttori
AssoIdroelettrica e AssoRinnovabili, e ripresi dall'Autorità
garante della concorrenza e del mercato, anche in base alle
valutazioni condotte dal Dipartimento legislativo e legale,
appaiono fondati. In particolare, come riportato nella
deliberazione della Giunta regionale n. 189 del febbraio 2016, la
previsione relativa all'inapplicabilità del divieto di rilascio di
nuove subconcessioni ai Comuni e alle società partecipate dai
Comuni o controllate dalla Regione, apparirebbe discutibile in
ordine alla possibile violazione del principio di non
discriminazione tra le imprese operanti, siano queste o no
partecipate da Enti pubblici territoriali nel mercato
idroelettrico. Così come l'impianto sanzionatorio, laddove si
prevedeva, in caso di superamento delle portate di prelievo
indicate negli atti di subconcessione, la corresponsione di somme
in denaro in misura pari rispettivamente a cinque, dieci volte
l'importo dei canoni calcolati, apparirebbe illegittimo in
relazione al principio di legalità e di irretroattività che deve
essere garantito anche in materia di sanzioni amministrative. Come
ho già avuto modo di dire nel corso della presentazione di questa
vicenda alla III Commissione prima dell'azione della deliberazione
n. 189 del 2016, il panorama normativo appare molto orientato a
favorire lo sfruttamento delle acque nella produzione dell'energia
idroelettrica. In ogni caso le questioni relative al regime
sanzionatorio saranno approfondite e meglio ponderate anche alla
luce della giurisprudenza in materia di utilizzo delle acque
pubbliche a scopi idroelettrici. Rimane tuttavia molto ferma la
determinazione del Governo regionale a controllare, con gli
strumenti tuttora disponibili, le difformità di prelievo rispetto a
quanto è autorizzato dalle subconcessioni.
In relazione al terzo quesito, devo sottolineare che la
moratoria intesa come limitazione alla possibilità di autorizzare
nuovi prelievi ad uso idroelettrico, come originariamente definita
dalla deliberazione n. 1436 del 2015, non è stata minimamente
intaccata dalla successiva deliberazione n. 189 del 2016, bensì
rafforzata. Tutti i corsi d'acqua non sono disponibili a nuovi
prelievi, tranne i casi previsti dalla deliberazione stessa.
L'istruttoria delle domande presentate prima dell'entrata in vigore
della moratoria si avvale poi dell'ausilio di una nuova metodologia
di valutazione dell'impatto stabilita a livello di Autorità di
bacino del fiume Po. Ricordo inoltre che non è possibile applicare
la moratoria alle domande giacenti, per non innescare contenziosi e
richieste di danni che vedrebbero la Regione quasi sicuramente
soccombente in un eventuale giudizio. Nella preparazione va
comunque detto che per l'aggiornamento del PTA, come già assicurato
in sede di commissione consiliare, è stato chiesto ai tecnici di
preparare ipotesi diverse di perimetrazione di siti non idonei allo
sfruttamento idroelettrico e potranno essere valutate nel corso del
processo di approvazione del piano stesso, come più volte si era
indicato in occasione dei diversi confronti che si sono sviluppati
in Consiglio su questo tema. Grazie.
Presidente -
Per la replica, la parola al Consigliere
Bertin.
Bertin (ALPE) -
Grazie Presidente.
Lei, nonostante il mio invito a non ripetere quanto fatto
tramite stampa, ha voluto ripetere anche qui quanto mi aveva già
risposto tre giorni fa. L'unica novità è che l'8 aprile ci sarà il
primo incontro. Si poteva limitare a questo, visto che mi ha
risposto tre giorni fa su tutto il resto.
Per quanto riguarda questa fase di confronto è utile che sia
avviata al più presto finalmente, e a mio avviso si poteva fare
anche di più e meglio, ma almeno si è iniziato questo confronto con
la comunità, perché la gestione dell'acqua è un bene fondamentale e
va gestito come bene comune e la comunità tutta intera deve essere
coinvolta.
Facciamo in fretta, recupero il tempo perso dalla sua risposta,
che per metà è stata inutile perché aveva già risposto, passiamo
alle altre due domande. Sul fatto che la moratoria non sia stata
intaccata qualche dubbio ce l'ho. Già non era una vera moratoria,
ma una pseudo moratoria che limitava poco, e adesso ci troviamo
pure con una delibera che andava a fermare questo utilizzo
dell'acqua che è stata completamente stravolta dalla successiva
revoca da parte della Giunta regionale. Avevamo già dei dubbi su
questo intervento, perché non era lo strumento a nostro giudizio
più idoneo; lo strumento giusto era - come abbiamo ripetuto da anni
in questo Consiglio - identificare i siti non idonei, come è stato
fatto per le altre fonti energetiche rinnovabili, non si capisce
perché lo si è fatto per tutte tranne che per questa. Per le altre
lo si è fatto forse in ritardo, ma lo si è fatto. Qui neanche lo si
è fatto, quando bastava fare una delibera. Questo sì è lo strumento
giusto, la delibera, non si capisce perché non l'abbiate fatta o
perlomeno si capisce benissimo perché non è stata fatta. Oggi ci
troviamo in piena revisione del piano, abbiamo un anno di tempo per
fare anche questo, mi auguro che venga inserito nella discussione
della revisione del Piano acque generale.
Per quanto riguarda invece gli aspetti sanzionatori, bisogna
ricordarsi che da oltre un anno sono state avviate delle indagini
nei confronti delle imprese che operano in Valle d'Aosta nel
settore energetico, nella produzione energetica, e si è verificato
che molte di queste hanno prelevato una quantità di acqua maggiore
e hanno tutta una serie di infrazioni. Ci troviamo in un contesto
di irregolarità diffuse, di controlli molto scarsi. Lo sappiamo, i
controlli sono pochissimi, dal minimo deflusso in avanti, vediamo
giornalmente che i nostri torrenti sono praticamente secchi. Quando
vengono fatti i controlli, non si sa, sono pochi e non producono
nulla. Tra l'altro fortunatamente quella vostra delibera
sull'aspetto sanzionatorio è stata revocata, era abbastanza
ridicola questa "patente a punti" che praticamente non aveva
nessuna controindicazione nel continuare ad utilizzare l'acqua in
modo scorretto.
Questa situazione di illegalità diffusa è inaccettabile, la
Regione deve intervenire. Le regole devono essere chiare, ma devono
soprattutto essere rispettate con dei controlli e sanzioni
conseguenti. Non si può continuare a fare finta di niente
prevedendo delle regole che poi in parte non vengono rispettate. Se
le regole si fanno, devono essere rispettate, non si può continuare
ad andare avanti in una situazione di totale illegalità.
Grazie.
