Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 124 del 7 ottobre 1998 - Resoconto
SÉANCE DU 8 OCTOBRE 1998 (APRÈS-MIDI)
OGGETTO N. 124/XI Gestione della biglietteria del terminal bus
di Via Carrel. (Interpellanza)
Interpellanza Considerato il protrarsi della gestione
provvisoria e limitata della biglietteria del terminal bus di Via
Carrel affidata e rinnovata alla Società SAVDA;
il sottoscritto Consigliere regionale
Interpella
l'Assessore competente a relazionare sull'impostazione
gestionale e contrattuale che l'Amministrazione intende dare alla
prossima scadenza di gestione e più chiaramente quali deliberati si
intendono adottare per dare in appalto la biglietteria stessa.
F.to: Lattanzi
Président La parole au Conseiller Lattanzi pour
l'illustration.
Lattanzi (FI) L'interpellanza che so di rivolgere ad un
Assessore che ha appena acquisito la competenza dei trasporti
concerne l'appalto della biglietteria del terminal del bus che era
stata affidata nel 1993 alla Ditta SAVDA.
La procedura di affidamento in via diretta si era resa
necessaria in quanto - così mi risulta - non c'erano pretendenti
alla gestione di quella biglietteria.
L'interpellanza aveva un significato, quello di comprendere a
distanza di cinque anni quali erano le motivazioni per cui non si
era proceduto ad appalto pubblico, quindi con le argomentazioni del
rinvio e del rinnovo dell'affidamento in via diretta e naturalmente
quando ritiene l'Assessore possibile che si possa procedere ad
appalto pubblico.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In via preliminare si osserva che la gestione del
terminal sin dalla sua apertura avvenuta nel 1993 è sempre stata
affidata in via diretta mediante rinnovi annuali alla Società
SAVDA.
Tale procedura era stata seguita in quanto il nuovo terminal era
di fatto sostitutivo di quello in Piazza Narbonne, gestito già
dalla SAVDA sin dal 1976, senza che ciò avesse mai dato motivo di
lamentela alle altre ditte di autotrasporti di persona che
potrebbero essere quelle maggiormente interessate a questa
gestione, ditte che peraltro non hanno mai rappresentato più del 6
percento della movimentazione complessiva, il resto essendo
costituito da traffico di competenza della SAVDA e della
controllata SADEM.
Va inoltre segnalato che la SAVDA ha finora gestito in modo
regolare anche il terminal di via Carrel e che la stessa ha
provveduto: ad attrezzare la struttura della biglietteria dei
mobili richiesti dalla Regione fin dal 1989; ad acquistare i quadri
orari esposti al pubblico; ad effettuare tutti gli allacciamenti
elettrici richiesti dalla semaforizzazione e ad essere intestataria
del contratto ENEL sin dal 1989 pagando sin da allora le relative
bollette per un impegno di 15 chilowatt; a predisporre il complesso
studio della movimentazione di veicoli all'interno della stazione;
in ultimo a collaborare per il collaudo dell'autostazione
impegnando i propri mezzi e il personale.
Occorre altresì aggiungere che la gestione in parola riguarda
esclusivamente le biglietterie delle autolinee senza possibilità
alcuna di esercire collateralmente qualsiasi tipo di attività
commerciale: bar, ristorazione, shopping e in generale qualsiasi
tipo di servizio a pagamento.
Si tratta quindi di un'attività difficilmente gestibile se non
nell'ambito di una ditta concessionaria delle autolinee attestata
sullo specifico terminal.
Non a caso l'articolo 16 della legge 29 prevede per la
costruzione e/o l'esercizio di un'autostazione il particolare
istituto della concessione. Quest'ultimo è d'altro canto quello
sinora applicato nel caso specifico del terminal di via Carrel e di
fatto limita l'ambito gestionale ai concessionari di autolinee, fra
i quali, come già più sopra rilevato, il maggiore interessato è in
assoluto la SAVDA.
Per il futuro la soluzione più ragionevole sembra comunque
essere l'affidamento della concessione per la gestione del terminal
ad una società costituita tra tutti i concessionari interessati nel
quadro del previsto sistema tariffario unificato le cui modalità
devono peraltro essere ancora definite.
L'opportunità di attendere tale definizione potrebbe
giustificare un ulteriore rinnovo della gestione alla SAVDA,
naturalmente a condizioni invariate salvo eventuali aggiornamenti
ISTAT quindi, l'orientamento dell'Amministrazione per il futuro è
quello di inserire anche questo tipo di gestione all'interno della
costituenda società che dovrebbe gestire il sistema integrato della
bigliettazione.
La troppo prossima scadenza, il 31 dicembre prossimo,
dell'attuale concessione rende d'altra parte assai difficilmente
praticabile ad oggi l'ipotesi di poter esperire in tempo una
normale procedura di appalto. Attualmente il corrispettivo annuo
versato dalla Regione è pari a circa 106 milioni, comprensivo di
IVA ed aumenti ISTAT, ed è giudicato dalla SAVDA attualmente
insufficiente a coprire le spese di gestione del terminal nel
rispetto delle prescrizioni imposte dalla motorizzazione civile,
l'onere effettivo per la Regione viene quindi poi a ridursi di
circa una ventina di milioni annui in relazione al ristoro da parte
del gestore dei diritti di attestamento che ogni concessionario è
tenuto a pagare per ogni transito nel terminal.
Quindi, riassumendo le note dell'ufficio, l'intenzione
dell'Amministrazione è di inserire la gestione in un appalto che
coinvolga tutte le società concessionarie e un'integrazione della
biglietteria; se saremo costretti eventualmente ad una proroga in
attesa della definizione di quest'appalto generale è perché da qui
al 31 dicembre i tempi per poter appaltare solo questa gestione del
terminal è insufficiente peraltro, volevano sottolineare gli uffici
che non è che la remunerazione è così appetibile. Comunque la
volontà è quella di andare ad una gara che coinvolga tutte le
società concessionarie che possono essere le uniche oggettivamente
interessate a questo tipo di gestione.
Président La parole au Conseiller Lattanzi.
Lattanzi (FI) Avevo premesso che l'Assessore Lavoyer
evidentemente non avrebbe potuto far altro che leggere la relazione
degli uffici che probabilmente lo hanno supportato in questa
risposta non essendosene occupato prima e io su questa risposta
intendo fare una serie di riflessioni.
L'affidamento dal 1993, che ormai dura da 5 anni e che a detta
dell'Assessore oggi pare si protrarrà per altri probabili mesi,
visto che il 31 dicembre è considerata una data troppo prossima per
la messa in appalto pubblico, ci fanno dire che i casi sono due: o
c'è stato un disinteresse totale per l'amministrazione e la
gestione di questa struttura, questo è quanto ha sostenuto
l'ufficio e può essere o forse non c'è stata l'occasione per chi
poteva essere interessato di accedere a quest'appalto visto che non
mi risulta che siano stati fatti in questi anni appalti pubblici
che siano andati poi deserti.
Quindi mi permetto di aggiungere a quelle dell'Assessore due
riflessioni. La prima, non credo che in questo caso si sia di
fronte ad una procedura corretta; ritengo che l'appalto pubblico
era ed è urgente farlo per questioni di legge indipendentemente dal
fatto che ci si ponga l'idea di sapere se ci sono o meno dei
pretendenti a questo servizio perché se partiamo dal presupposto
che siccome pensiamo, o qualcuno ci dice, magari lo stesso gestore,
che non c'è nessun altro interessato al di fuori di lui, è
probabile che potremmo fare così per tutte le altre attività che la
Regione deve dare in appalto.
Credo che la procedura corretta sia fare comunque il bando di
appalto pubblico e poi ragionare in funzione dei...; ho il sospetto
che l'appalto non andrebbe deserto, è un piccolo sospetto. Anche
perché è vero che la cosa - dice la SAVDA - nonostante i 106
milioni della Regione pare a lei non produca, ma ho sempre saputo
che il libero mercato produce dei vantaggi per la Regione quindi,
ritengo che il suggerimento possa essere di mettere il servizio in
appalto perché sono convinto che il futuro gestore, se non sarà la
SAVDA, ci starà dentro con meno soldi di quelli che oggi diamo e
queste sono delle riflessioni puramente indicative ed evidentemente
personali che hanno il valore che hanno.
Per quanto riguarda invece la futura gara di appalto mi permetto
di dire che, proprio perché credo nel libero mercato, il pensare di
creare una società di gestione futura che sia fatta dall'insieme
dei soggetti interessati partendo dal presupposto che l'interessato
più interessato è chi gestisce oggi le autolinee, sia oggi
sbagliato. Credo che la Regione, per poter trarre per i nostri
cittadini il miglior profitto da questa gestione, debba lasciare la
libera concorrenza e non creare in questo caso dei consorzi che
annullano la concorrenza, ma che non hanno che l'effetto di
dividere la torta magari con un 90 percento a favore di una
società, quella che c'è già oggi, e un 6 o un 10 percento a quelli
che oggi si dice sono meno interessati. Credo che il libero mercato
in questo caso ci possa garantire una migliore efficienza del
servizio della biglietteria.
Poi dobbiamo aggiungere che è probabile, credo che l'Assessore
lo abbia detto implicitamente, che nella futura gara di appalto si
possa ragionare in termini di una società di servizi che non si
occupi esclusivamente della vendita dei biglietti che non ha
importanza di quali linee saranno dal momento che chi vende i
biglietti non necessariamente deve essere l'autista del pullman o
il proprietario dei pullman che coprono queste linee, anzi pare che
la concorrenza, ripeto, possa trarne vantaggio. Credo che sia
importante, proprio perché si andrà nella direzione di valorizzare
quella struttura che ci è costata molti miliardi come investimento
regionale, che si possa pensare ad una società di servizi, qui sì,
pluriefficiente su plurisettori che possa gestire o ad una serie di
società di servizi e non ad una societé che li gestisca tutti
perché l'ideale sarebbe anche qui creare il libero mercato.
Battuta finale. Non posso che fare una riflessione sui cinque
anni di mancato appalto pubblico e questa è una riflessione su cui
mi riservo di fare una valutazione tecnica di legalità nel corso
dell'incontro che, come le ho anticipato, avrò con i dirigenti del
settore trasporti perché mi sembra una cosa veramente strana.
Per quanto riguarda il futuro, se lei percepirà queste
indicazioni non ci sarà bisogno di un altro ulteriore intervento in
termini di mozione, altrimenti cercheremo di andare nella direzione
di impegnarla su un appalto pubblico che possa dare la maggiore
efficienza al minor costo possibile con la pluralità di maggiori
servizi possibili visto che quella struttura è predisposta per
avere caffè, shopping oltre ad avere tutta una serie di
attrezzature di servizi che in quella zona, vicino alla Stazione,
punto di incontro di molta gente, possono essere molto importanti.
La ringrazio, Assessore.
