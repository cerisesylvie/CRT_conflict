Classificazione
AMBIENTE
Inquinamento



Oggetto del Consiglio n. 2487 del 22 novembre 2016 - Resoconto
OGGETTO N. 2487/XIV - Disegno di legge: "Approvazione
dell'aggiornamento del piano regionale per il risanamento, il
miglioramento e il mantenimento della qualità dell'aria per il
novennio 2016/2024".
Rosset (Presidente) -
Con 28 Consiglieri presenti
possiamo riprendere i lavori pomeridiani. Punto n. 23 dell'ordine
del giorno. Ha chiesto la parola il Consigliere Marquis, ne ha
facoltà.
Marquis (SA) -
Il disegno di legge n. 93 in discussione
tratta l'aggiornamento del piano regionale per il risanamento, il
miglioramento e il mantenimento della qualità dell'aria e si
compone di tre articoli.
L'articolo 1 approva l'aggiornamento del predetto piano
regionale per il novennio 2016-2024, composto dal volume 1 di cui
all'allegato A al disegno di legge. Ai sensi del comma 2 del
medesimo articolo, il piano è sottoposto poi a monitoraggio
periodico e a verifica triennale, entrambi necessari per verificare
l'efficacia delle misure previste e apportare, se del caso,
eventuali modificazioni.
L'articolo 2, in coerenza con una delle misure del piano aria
che prevede il monitoraggio e la promozione della diffusione sul
territorio regionale di reti di riscaldamento alimentate a
combustibili meno inquinanti, e in conformità a quanto previsto
dall'articolo 17 del decreto legislativo n. 128/2006
(Semplificazioni delle norme per l'istallazione di depositi di GPL
di capacità non superiore a 13 metri cubi), permette
l'installazione di tali depositi nel territorio regionale con una
semplice comunicazione da inviare al Comune competente per
territorio, fatte salve le prescrizioni degli strumenti urbanistici
comunali e nel rispetto delle altre normative di settore. Si tratta
di un adeguamento della normativa regionale per agevolare
l'istallazione di fonti di riscaldamento meno inquinanti.
L'articolo 3 infine prevede la dichiarazione d'urgenza della
legge regionale.
Venendo al contenuto, il piano aria 2016-2024 si pone come
aggiornamento del precedente che è in scadenza; recepisce le
disposizioni contenute nel decreto legislativo n. 155/2010, oltre a
quelle delle norme regionali in materia di valutazione ambientale
strategica. Come dagli obblighi di legge, il piano analizza la
situazione territoriale interessata dalla pianificazione, effettua
un'analisi approfondita dello stato della qualità dell'aria e della
sua probabile evoluzione nel tempo, individua misure correttive o
migliorative e prevede un monitoraggio sull'attuazione delle
medesime.
Rispetto al precedente piano approvato con legge regionale del
30 gennaio 2007, l'approccio al rinnovo del piano poggia su due
dati di fatto significativi: uno, la qualità dell'aria ambiente è
nel complesso migliorata grazie anche all'attuazione delle misure
previste dal precedente piano e ha raggiunto valori degli
inquinanti conformi a quanto previsto dalle norme vigenti, e più in
generale in riduzione rispetto a quanto accadeva nel 2007; due, le
risorse economiche a disposizione, rispetto al 2007, si sono
drasticamente ridotte in quanto non è previsto il cospicuo
finanziamento da parte del competente Ministero, come era invece
accaduto per il precedente piano.
Quanto alla redazione del piano, è stata effettuata con il
supporto di ARPA VdA, che ha effettuato un'attenta analisi dello
stato di fatto in termini di qualità dell'aria e dello stato di
attuazione delle misure presenti nel precedente piano. È stata
frutto di numerosi confronti con gli altri attori coinvolti
nell'attuazione del piano, in particolare con l'Assessorato dei
trasporti, con quello all'energia, con quello all'agricoltura, con
il Comune di Aosta in quanto principale centro urbano regionale,
con l'ARPA stessa e con le strutture competenti in materia di
valutazione ambientale strategica.
L'obiettivo che il piano si propone è quello di garantire il
livello attuale di qualità dell'aria ambiente, mirando ad un suo
ulteriore miglioramento, come previsto dalle norme di settore. Per
ottenere i risultati attesi, risulta necessario sia continuare ad
attuare le misure del precedente piano, sia mettere in atto azioni
improntate anche alla sostenibilità ambientale promosse nei settori
sensibili da parte degli Assessorati che trattano tematiche
inerenti ai trasporti, energia e agricoltura. L'impegno quindi è
stato profuso nell'azione di sensibilizzazione delle strutture
regionali interessate per finalizzare in modo efficiente ed
efficace le minori risorse economiche disponibili. In particolare,
le azioni contenute afferiscono ai settori dei trasporti,
dell'energia, delle attività produttive e contemplano tutta una
serie di iniziative che sono già state in parte intraprese e in
alcuni casi di futura previsione. Se siete d'accordo, io ometterei
l'elenco di tutte le iniziative che sono declinate all'interno del
documento per passare poi alle valutazioni conclusive.
Per quanto attiene alle attività complementari, credo che meriti
soffermarsi sulla parte della comunicazione e dell'informazione,
che verrà potenziata attraverso: la realizzazione di campagne di
informazione e sensibilizzazione, conferenze destinate ai cittadini
sui temi dell'inquinamento atmosferico attraverso dei servizi di
formazione, informazione e consulenza tecnica sulle tematiche
energetiche, che sono portate avanti dallo sportello Info Energia
Chez Nous e dal COA; campagne informative e corsi di formazione
sulle diverse tematiche energetiche; campagna di informazione sulle
emissioni derivanti dalla combustione di biomasse legnose e
abbruciamento residui vegetali; promuovere una maggiore adesione
dei Comuni della Valle d'Aosta alla certificazione ambientale;
promuovere la divulgazione dei dati relativi alla qualità dell'aria
ambiente.
La bontà di questo piano è determinata anche dal raggiungimento
degli obiettivi e dipende dalla valutazione quindi della qualità
dell'aria che verrà fatta attraverso delle specifiche valutazioni
annuali attraverso la valutazione della qualità dell'aria e degli
impatti per realtà particolari laddove se ne presentano maggiori
necessità.
Per ognuno dei campi di intervento sono descritte nel piano aria
specifiche schede di azione finalizzate al raggiungimento degli
obiettivi prefissati. Si conferma che tutte le azioni proposte non
comportano costi aggiuntivi rispetto alle iniziative già seguite da
tutti gli attori interessati: Assessorato dei trasporti, Energia,
Comune di Aosta, ARPA, e sono concordate sia nella forma, che nelle
tempistiche, che nelle metodiche di monitoraggio. La strategia di
piano rispecchia una situazione regionale in assenza di particolari
criticità ed è in linea con quanto redatto da altre Regioni
italiane. Prova ne è che il confronto con le altre strutture in
sede di VAS e la pubblicazione degli elaborati al pubblico durante
la medesima procedura non ha portato osservazioni negative,
limitando le richieste pervenute ad opportune precisazioni o
suggerimenti minori. Si ritiene quindi che il piano sia
correttamente impostato, coerente come contenuti a quanto previsto
dalle norme di settore, e non rappresenti un aggravio né economico,
né in termini di ore/lavoro rispetto alle previsioni dei settori
che sono stati coinvolti in fase di elaborazione.
Il piano è stato esaminato dalla competente commissione
consiliare, dove si è dato corso all'audizione illustrativa da
parte dell'Assessore, delle strutture dell'Assessorato e dell'ARPA,
e sono stati auditi anche tutti i portatori di interesse: in
particolare Legambiente che, pur rilevando, a suo avviso,
un'insufficienza o mancanza di alcune azioni, ha espresso
apprezzamento per il lavoro e per i contenuti di questo piano e
anche per il confronto che è stato portato avanti. I lavori si sono
conclusi con l'approvazione da parte della commissione del piano a
maggioranza.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Chiedo la parola per chiedere una
piccola sospensione per una breve riunione per un confronto in
maggioranza sulle continue voci che escono e che vengono pubblicate
anche sui
social
relativamente al 4K e al suo finanziamento,
quindi chiederei cinque minuti di sospensione.
Presidente -
La sospensione è concessa.
La seduta è sospesa dalle ore 15:42 alle ore 15:53
.
Rosset (Presidente) -
Possiamo riprendere i nostri
lavori. Ha chiesto la parola l'Assessore Marguerettaz, ne ha
facoltà.
Marguerettaz (UV) -
Solo per spiegare l'interruzione e la
sospensione che è stata chiesta. Semplicemente per dare
un'interpretazione autentica del refuso relativo al dettaglio che è
stato distribuito, dove c'erano 300 mila euro per il 4K. Ho avuto
modo di dirlo in altre sedi, lo riconfermo: non c'è nessuna
intenzione di finanziare questa manifestazione. L'anno scorso,
quando è stato finanziato questo evento, il trasferimento, anziché
essere un trasferimento che normalmente si fa al Forte di Bard sui
dettagli della cultura, è stato creato un dettaglio nel turismo e
il refuso è consistito nel mantenere in una tabella questi 300 mila
euro che, se andate a vedere il bilancio di gestione, i dettagli
che sono stati trasmessi successivamente non ci sono più: vuol dire
che non c'è più nessuna intenzione di finanziare questo tipo di
evento. È chiaro che il refuso ha portato ad una non coincidenza
tra i valori nei capitoli della cultura e quanto è stato indicato
nel provvedimento di bilancio. Tutto questo per dire che durante
l'approvazione del bilancio il refuso verrà regolato in modo tale
da rendere coerenti i valori. Questi finanziamenti che ovviamente,
dal punto di vista tecnico, stanno nel trasferimento del Forte di
Bard vengono utilizzati per iniziative culturali, quindi potrà
essere il Forte di Bard che lo organizza, potrà essere
un'organizzazione in condominio con l'Assessorato della cultura, in
modo tale da non avere equivoci. Spero quindi di chiudere un
ragionamento di cui mi scuso, perché ovviamente, quando c'è un
refuso, ci sono dei dati che non coincidono, ma volevo
tranquillizzare su questo tipo di discorso.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Per mozione d'ordine, per capire un
attimo qual è la situazione: mi sembrava che stessimo parlando del
progetto di legge n. 93, mentre invece siamo scivolati sul 4K, se
ho capito bene quello che è accaduto. Presenteremo, come forze di
opposizione, una risoluzione con la quale chiederemo che questo
impegno citato dall'Assessore Marguerettaz sia un impegno votato da
quest'aula e finalmente reso operativo al netto dei rifusi da una
parte e dall'altra. Per quanto mi riguarda - adesso parlo da un
punto di vista esclusivamente di gruppo Cinque Stelle -, che i 300
mila euro in più siano finiti al Forte di Bard e saranno utilizzati
per fare altre manifestazioni, questa è una cosa che magari
discutiamo nel dettaglio quando arriveremo a parlare di quello,
perché poi ognuno ha le sue idee sulla finanziaria e magari si
potrebbero mettere nel fondo di inclusione o in altri posti. Voi
avete deciso di metterle lì, ma questa è una discussione che
facciamo dopo. Per quanto riguarda la questione 4K, credo che
sarebbe opportuno a questo punto specificarla in una risoluzione
votata da questo Consiglio.
Presidente -
Ha chiesto la parola il collega Gerandin, ne
ha facoltà.
Gerandin (GM) -
A seguito di quanto ci ha comunicato
l'Assessore, mi pare che nella prima parte si è parlato di un
refuso e non c'è corrispondenza, poi nella parte conclusiva,
Assessore, lei ha detto che ci sono comunque 300 mila euro in
disponibilità al Forte di Bard, conferma? Pertanto ci sono 300 mila
euro al Forte di Bard in disponibilità con destinazione da
definire...
(interruzione del Consigliere, fuori microfono)
...ho capito bene, grazie.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Mi scuso di aver creato un po' di
confusione sull'ordine dei lavori, ma ho chiesto la parola subito,
non si è visto e sono dovuto intervenire alla fine della
presentazione della relazione, quindi mi scuso anche con i colleghi
dell'opposizione. In questo momento l'Assessore può dire solo
l'impegno di bilancio che verrà modificato in corso d'opera; in
questo momento i soldi sono su quel capitolo, ma le forze politiche
di opposizione come di maggioranza decideranno dove assegnare
questi 300 mila euro. Evidentemente ci sono forze che hanno
intenzione di assegnarli per i progetti di fragilità: cantieri
forestali, piuttosto che fondo sociale; ce ne sono altre che hanno
altri interessi, la discussione sul bilancio definirà il progetto
di assegnazione dei 300 mila euro. L'Assessore ha comunicato
semplicemente che il refuso c'è, ma ad oggi i soldi sono, rispetto
a quel capitolo, impegnati lì. Non è l'impegno definitivo e
politicamente il bilancio chiarirà dove andranno assegnati e come
le forze politiche ci lavoreranno.
Per quello che mi riguarda, ripeto, mi scuso ancora - e se c'è
una risoluzione su questo argomento, ci torneremo - però ci
sembrava opportuno chiarire all'inizio dei lavori della seduta
questo argomento. Grazie anche al Governo per aver chiarito le
cose.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Volevo solo sottolineare che questi 300
mila euro che sono passati dalla Soprintendenza agli studi
all'Assessorato del turismo non è la prima volta che succede: c'è
stata una variazione di bilancio, mi pare nel mese di agosto -
adesso dico il 12 agosto - di cui avevamo anche discusso in
Consiglio regionale nel mese di settembre, perché in effetti il
capitolo del Forte di Bard è imputato all'Assessorato della
cultura, mentre i soldi per l'organizzazione del 4K erano poi stati
dirottati sull'Assessorato del turismo. È quindi un refuso, a
nostro avviso, non è un
lapsus
freudiano, ma poi neanche
tanto, perché è già successo nel mese di agosto - e nel mese di
settembre, Assessore, lei aveva cercato di spiegare - ma in realtà
il capitolo del Forte di Bard è imputato all'Assessorato della
cultura, alla Soprintendenza agli studi e in particolare ad un
dirigente. Tutto questo per dire che questi soldi rimangono
all'Assessorato della cultura, al Forte di Bard, che potrà, a
nostro avviso, per quanto lei ci ha detto, fare esattamente quello
che vuole e anche eventualmente organizzare il 4K.
Presidente -
Possiamo proseguire con l'ordine del giorno.
Tengo a precisare che abbiamo dato la sospensione per un
chiarimento, non è un nuovo punto all'ordine del giorno, perché se
attiviamo questo meccanismo non andiamo più avanti, soprattutto se
poi ci sarà una risoluzione. Il chiarimento è un conto...una
sospensione...un altro conto è aprire un dibattito su un nuovo
punto all'ordine del giorno.
Ha chiesto la parola il Consigliere Chatrian, ne ha facoltà.
Chatrian (ALPE) -
Per mozione d'ordine. Noi abbiamo
cercato di rispondere alle sollecitazioni del Governo, senza aver
inserito nessun nuovo punto all'ordine del giorno. L'Assessore
collega Marguerettaz ha pensato bene di spiegare le motivazioni
della sospensione e noi abbiamo solo cercato di spiegare le nostre
posizioni, mantenendo le mani libere - per quanto riguarda il
nostro gruppo, e mi sembra gli altri due gruppi di opposizione - e
nel momento in cui discuteremo in finanziaria decideremo dove
andare ad allocare: per quale aiuto, quale sostegno, quale
prerogativa i 300 mila euro. Era solo una cortesia istituzionale
visto e considerato che il Presidente ci ha ripreso un po' a
seguito di un posizionamento del Governo.
Presidente -
Siamo in discussione generale sul punto n.
23. Qualcuno chiede la parola? Ha chiesto la parola il collega
Roscio, ne ha facoltà.
Roscio (ALPE) -
Giusto un paio di considerazioni su
questo aggiornamento del piano aria per i prossimi otto-nove anni.
Abbiamo seguito l'illustrazione del collega Marquis e anche i
lavori in commissione; vi sono alcune indicazioni da sottolineare.
Da un lato vi è una considerazione di carattere generale: che il
piano aria viene redatto secondo le norme vigenti, però viene
ricordato nello stesso piano come spesso e volentieri non sempre le
prescrizioni delle norme sono adeguate e sono rispettose per quanto
riguarda la tutela della salute dei cittadini. Tant'è vero che
nello stesso piano sono riportate, invece, le indicazioni
dell'Organizzazione mondiale della sanità, che testimoniano come di
fronte a certi inquinanti: in particolar modo le polveri, ma anche
gli idrocarburi policiclici aromatici, e il fatto che, sebbene
negli anni vi sia stato un numero limitato di superamenti e che
complessivamente la qualità dell'aria è migliorata, l'obiettivo cui
tendere non è soddisfatto, perché, secondo invece i dati dell'OMS,
questi limiti sono sensibilmente più bassi. Se ci si riferisce agli
obiettivi prescritti dall'Organizzazione mondiale della sanità,
vediamo che la qualità dell'aria come obiettivo per la maggior
tutela dei cittadini non è rispettata. Da questo punto di vista, la
relazione appena letta non fa chiarezza su quali sono gli obiettivi
a cui tendere nei prossimi anni e questo è un primo elemento di
criticità. Viceversa un altro aspetto, per entrare nel dettaglio
delle schede, perché vi è una parte su un quadro conoscitivo
generale, poi vi è una parte invece sulle azioni che bisogna
mettere in campo; anche audendo i tecnici in commissione, abbiamo
visto dove le attività più critiche sono nel settore dei trasporti
e i settori del riscaldamento, ma anche quello degli abbruciamenti
delle biomasse in generale. Non solo quindi il riscaldamento da
stufe a legna, ma anche gli abbruciamenti di origine vegetale, che
sono le due parti preponderanti che danno dei problemi: uno per le
polveri, l'altro per il benzopirene. Mentre da un lato nel nuovo
piano vengono introdotte delle misure relative agli abbruciamenti:
quindi è tutto da verificare, su altre schede di azione, come, per
esempio, i trasporti, qui bisogna fare un ragionamento perché si
vede, anche dal documento allegato, come diverse misure che erano
già previste nel piano 2007-2015 vengono riportate nel piano
2016-2024. E qui c'è un problema, a nostro parere, perché vedere
che nel piano 2007-2015 vi sono azioni, come ad esempio: l'adozione
di politiche e interventi infrastrutturali che favoriscano
l'incremento della mobilità dolce; valutare la possibile
integrazione di un'unica carta elettronica per tutti i servizi
tariffari connessi al trasporto pubblico; riorganizzazione del
trasporto pubblico per migliorare l'integrazione ferro/gomma in
termini di corse, percorsi, fermate e orari, questo era già
contenuto nel piano 2007-2015. Rivedere le stesse misure riproposte
per i prossimi nove anni ci lascia un po' perplessi perché a questo
punto non vorremmo che poi dal 2025 al 2034 vi fosse la ripetizione
delle stesse schede, per cui non vi è il passaggio da quanto viene
scritto a quanto poi viene fatto.
Il piano aria è un piano che sta a monte di tutta un'altra serie
di azioni: come, per esempio, il PEAR, il piano trasporti, e
dovrebbe fare da contenitore. Vero è che poi se agli intenti non
seguono le azioni che dovrebbero concretizzare, capite che vi è un
po' di perplessità nel ritenere valido questo piano aria pur
ritenendo la parte conoscitiva interessante. Noi abbiamo audito i
tecnici, è stato molto interessante tutto quello che ci hanno detto
relativamente alle problematiche ancora presenti. Ci sfugge ancora,
non è per nulla chiaro se quegli obiettivi che vengono prescritti
come maggiore tutela dall'Organizzazione mondiale della sanità come
obiettivi a cui tendere, verranno perseguiti o meno e come queste
azioni che erano già scritte nove anni fa verranno poi realizzate
nei nove anni a seguire.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Bianchi, ne ha facoltà.
Bianchi (UV) -
Innanzitutto un ringraziamento al
relatore, nonché Presidente di commissione, a tutta la commissione,
agli uffici regionali e ad ARPA che ha redatto il piano aria.
Non entrerei nel tecnico, in quanto lo ha già fatto in maniera
molto puntuale il relatore, ma in ogni caso per rispondere ad
alcune affermazioni del collega Roscio, gli obiettivi all'interno
del piano aria ce li diamo?
Partiamo da un piano aria che in ogni caso ha migliorato in
maniera considerevole l'aria che respiriamo, è indubbio che alcuni
obiettivi non sono stati raggiunti, sono stati riscritti perché
chiaramente si cercherà di raggiungerli in questo novennio.
Soprattutto all'interno della legge che accompagna il piano aria, a
mio avviso, ci sono alcuni passaggi estremamente importanti perché
abbiamo detto che la qualità dell'aria è migliorata, ci sono solo
alcuni punti: quali il benzopirene, il riscaldamento da legna o da
pellet, dove c'è stato un aumento, ma non ha superato i limiti,
chiaramente lo si tiene sotto controllo, ma la legge va proprio in
quella direzione dando delle risposte, semplificando le
autorizzazioni sugli impianti a GPL, metano e lo stesso
teleriscaldamento all'interno di Aosta, quindi, sotto
quell'aspetto, il dire che non si risponde o non ci siamo dati
degli obiettivi questo no. I discorsi abbruciamento e trasporti
vengono puntualmente ripresi all'interno del piano aria e
monitorati e, se ci saranno dei superamenti, si troveranno le
giuste soluzioni.
Terminerei dicendo che se il vecchio piano aria ha dato una
qualità dell'aria migliorata in maniera considerevole, si continua
ad andare in quella direzione per avere dei risultati ancora
migliori.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Giusto per chiarire quanto ho già detto
prima. Io non ho detto che non vi sono degli obiettivi, però siamo
abituati, anche per formazione, a dare dei valori agli obiettivi a
cui tendere. Siccome la norma cui noi facciamo riferimento nel
redarre il piano tiene conto di alcune prescrizioni (il decreto n.
155/2010), ma in particolare per le polveri sottili la norma pone
un livello di 40 che non bisogna superare, ma, secondo
l'Organizzazione mondiale della sanità, quel livello di 40 non è
adeguato per dare una maggiore tutela ai cittadini. La domanda che
noi poniamo quindi è se ci accontentiamo delle prescrizioni di
legge, quindi, laddove non vi è il superamento di 40, va bene così,
oppure se, visto che l'Organizzazione mondiale della sanità
prescrive di andare a 20, l'obiettivo a cui noi tendiamo è 20 e non
40. Sono due cose abbastanza diverse. Io non dico che non ci sono
gli obiettivi, ma l'obiettivo a cui noi vorremmo tendere è 20:
quello che offre una maggiore tutela per i cittadini. Poi fra nove
anni andremo a vedere se ci sono stati dei miglioramenti, ma i
miglioramenti bisogna misurarli, non basta dire più o meno, perché
questa cosa non la possiamo accettare: dire che azioni che non sono
state raggiunte nei nove anni precedenti verranno raggiunte nei
nove anni successivi.
Assessore, quando nel 2007 scrivevate: "riorganizzazione del
trasporto pubblico per migliorare l'integrazione ferro/gomma in
termini di corse, percorsi, fermate e orari" e non è stato
realizzato fino al 2015, noi ci chiediamo se questa cosa qui è
fatta tanto per scrivere, o se ci sia l'intenzione di farla
veramente dal momento che non sono stati sufficienti otto anni per
farla. A differenza di azioni sulla linea, dove ci sono dei lavori
da fare, il fatto di organizzare non comporta né incentivo in
denaro, né chissà che cosa, quindi come possiamo credere che verrà
realizzata nei prossimi nove anni se negli anni passati questa cosa
non è stata fatta? Altro esempio, per rimanere ai trasporti, ma è
pieno di iniziative che non sono state realizzate e che vengono
riproposte poi negli anni a venire. Noi ci chiediamo come sia stato
possibile che nessuna di queste azioni che riguardano anche il
settore dell'energia, il settore delle attività produttive e
agricole, la comunicazione e l'informazione...che quasi nessuna di
queste azioni contenute nel vecchio piano aria sia stata
realizzata. Io capisco che non è stato lei, Assessore, in tutti
questi anni, perché non è da decenni che opera qui, ma se gli
obiettivi sono quelli di un vago miglioramento e non ci diamo come
obiettivo quello del 20, come possiamo noi dare credito che si
raggiungerà con questo piano aria? Fermo restando il fatto che gli
studi sono interessanti, li valutiamo positivamente, ma ci trovate
non dico in disaccordo, ma non concordi sulle modalità finali per
raggiungere questi obiettivi.
Presidente -
Non ci sono altre richieste di intervento,
possiamo mettere in votazione. Dichiaro aperta la votazione
sull'articolo 1. La votazione è chiusa.
Presenti: 31
Votanti           
: 24
Favorevoli: 24
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
Articolo 2. Stesso risultato. Articolo 3. Stesso risultato.
Allegato A. Stesso risultato.
Metto in votazione il disegno di legge nella sua complessità.
Dichiaro aperta la votazione. La votazione è chiusa.
Presenti: 31
Votanti           
: 24
Favorevoli: 24
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
