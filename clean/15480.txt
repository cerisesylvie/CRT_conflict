Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 2951 del 9 gennaio 2003 - Resoconto
OGGETTO N. 2951/XI Realizzazione di barriere antirumore lungo il
percorso autostradale nei comuni della bassa Valle.
(Interpellanza)
Interpellanza Richiamate le numerose iniziative presentate in
Consiglio regionale dal sottoscritto e da altri colleghi, oltre
alle due risoluzioni approvate dal Consiglio regionale, di cui
l'ultima nel novembre 1999, a seguito di mozioni da me presentate,
riguardanti tutte la richiesta di realizzazione delle barriere
antirumore lungo il percorso autostradale;
Ricordato che in data 2 aprile 2001 è stato istituito un gruppo
di lavoro per l'analisi e la predisposizione di soluzioni volte
alla realizzazione di barriere anti-rumore lungo il percorso
autostradale valdostano;
Tenuto conto che, come apparso sugli organi di informazione, il
gruppo di lavoro di cui sopra ha concluso la sua attività
acquisendo la progettazione preliminare, elaborata dalla S.A.V.,
relativa agli interventi per i comuni di Donnas, Hône, e
Verrès;
Richiamate altresì le numerose lamentele ed i solleciti rivolti,
durante tutti questi anni, dalle Amministrazioni comunali e dagli
stessi abitanti dei comuni localizzati nelle vicinanze
dell'autostrada alla Dirigenza S.A.V., affinché provveda al più
presto alla realizzazione di tali barriere antirumore, preoccupati
per i rischi di inquinamento acustico derivanti dal persistente
rumore del traffico autostradale;
Considerato che sembra finalmente prospettarsi nell'immediato
futuro una soluzione definitiva a questo annoso problema, grazie
alla realizzazione di barriere fonoassorbenti;
il sottoscritto Consigliere regionale
Interpella
la Giunta regionale per conoscere:
1) i luoghi dove verranno effettuati i lavori di installazione
delle barriere, indicando per ogni zona le dimensioni delle
barriere, l'inizio dei relativi lavori e il costo del singolo
intervento;
2) nel caso in cui la Giunta non sia in grado di rispondere alle
domande di cui al punto precedente, in quanto non esiste ancora
nulla di definitivo con i relativi dettagliati interventi, quando
si avranno questi dati dettagliati e quindi quando si potrà
ipotizzare concretamente l'inizio dei lavori, così lungamente
attesi, per la realizzazione e posa della barriere anti-rumore;
3) se sono previsti anche degli interventi nel Comune di
Châtillon, indicando, in caso di risposta affermativa, le modalità,
i luoghi e i tempi di tali interventi, e invece, in caso di
risposta negativa, come si intende far fronte alle problematiche
riguardanti tale comune;
4) se il costo degli interventi previsti è totalmente a carico
della S.A.V.
F.to: Lanièce
Presidente
La parola al Consigliere Lanièce.
Lanièce (SA)
Con questa interpellanza riporto in aula un
problema annoso, quello delle barriere antirumore, problema che è
stato discusso parecchie volte in quest'aula dal sottoscritto, ma
anche da altri colleghi e che è stato oggetto anche di due
risoluzioni, approvate all'unanimità dal Consiglio stesso, vertenti
sulla necessità di realizzare le barriere antirumore lungo il
percorso autostradale valdostano. Mi auguro che questa sia l'ultima
iniziativa che presento su questo problema, anche perché
finalmente, dopo tante discussioni, sembra che si prospetti
nell'immediato futuro una soluzione a questo problema, visto che a
fine anno è stato diramato un comunicato nel quale si affermava che
il gruppo di lavoro, che si è occupato dell'inquinamento acustico
lungo l'autostrada, ha concluso la propria attività, acquisendo la
progettazione preliminare elaborata dalla SAV, relativa agli
interventi per i Comuni di Donnas, Hône, e Verrès.
Le barriere fonoassorbenti verranno realizzate dalla SAV fra il
2003 e il 2007 con un impegno finanziario di 16.000.000 euro. Alla
luce di questa comunicazione, ho voluto presentare questa
interpellanza per essere messo a conoscenza di come verranno fatti
questi interventi, in modo da conoscere tutti i tempi e le modalità
di intervento, per la realizzazione delle barriere antirumore, che
sono da tempo attese e che sono state oggetto di ampie discussioni.
Ad onor del vero, questa interpellanza non sarebbe stata
presentata, se gli uffici mi avessero consegnato in tempo, entro la
scadenza della data utile per la presentazione dell'interpellanza,
la documentazione richiesta. Mi auguro che dalla risposta fornita
dall'Assessore si possa prospettare una soluzione definitiva a
questo problema.
Presidente
La parola all'Assessore al territorio,
all'ambiente e alle opere pubbliche.
Vallet (UV)
Il Consigliere ha ragione quando dice che si
tratta di un problema annoso, rispetto al quale però credo di poter
dire che ci sono stati degli sviluppi assolutamente positivi,
tenendo conto che in ogni caso, con l'istituzione del gruppo di
lavoro, a cui hanno partecipato in modo fattivo la società SAV, le
Amministrazioni comunali, l'ARPA e i funzionari regionali, la
Regione ha svolto il suo ruolo, che era un ruolo di mediatore fra
la SAV, che è l'organo deputato a cui compete l'esclusivo obbligo
di realizzare gli interventi, e gli Enti territoriali che hanno
manifestato le problematiche. Il Consiglio regionale con la sua
deliberazione n. 978/1999 aveva evidenziato i Comuni: Donnas, Hône
e Verrès; gli accertamenti che sono poi stati fatti, sono stati
fatti non a caso, ma sulla base delle rilevazioni che l'ARPA della
Valle d'Aosta aveva preso.
Nel novembre dell'anno scorso una prima documentazione è stata
consegnata all'esame del gruppo di lavoro e all'esame delle
Amministrazioni comunali interessate. La Presidenza della Regione,
che aveva coordinato l'attività del gruppo di lavoro, ha trasmesso
questa documentazione all'Assessorato del territorio, che da questo
momento curerà l'iter per l'approvazione del progetto. Non è ancora
iniziato il vero iter di approvazione del progetto, in quanto,
prima di essere presentata ufficialmente la documentazione, quindi
il progetto preliminare vero e proprio, la Società molto
correttamente ha chiesto che la documentazione presentata al gruppo
di lavoro venisse esaminata ed approfondita da tutte le strutture
regionali, che poi dovranno esprimersi con il proprio parere, in
modo particolare l'ARPA, affinché, se ci sono delle integrazioni da
fare alla progettazione, queste vengano fatte.
In questo modo si spera che, quando inizierà l'iter vero e
proprio, non ci saranno più ostacoli all'approvazione del progetto.
Questa fase consultiva si è concretizzata con una riunione che
abbiamo fatto il 17 dicembre u.s. con tutti i Servizi regionali
interessati e l'ARPA; una seconda riunione è calendarizzata per il
16 gennaio p.v., presenti anche i tecnici progettisti e la Società,
nella quale i nostri servizi faranno le eventuali osservazioni, i
tecnici progettisti saranno in grado di rispondere e si verificherà
l'opportunità o la necessità di integrare, se del caso, la
documentazione. Superata questa fase consultiva, inizierà la vera
fase di approvazione, che avverrà ai sensi dell'articolo 30 della
legge regionale n. 11/1998, che prevede l'iter dell'intesa per
l'approvazione di opere di interesse statale, come è questa,
essendo opera realizzata da concessionaria dell'ANAS. Fatte queste
premesse, rispondo in modo puntuale alle quattro domande
presentate, dicendo che i siti individuati, dove è prevista la
realizzazione degli interventi mitigativi, e le loro
caratteristiche, li ho fatti riassumere in una tabella, che adesso
consegnerò al Consigliere, che contiene i tratti e le
caratteristiche tecniche dei vari tratti. Cito solo che, per quanto
riguarda il Comune di Donnas, gli interventi riguarderanno Clapey e
Outrefer; per quanto riguarda il Comune di Hône, Nerey, Ruine e
Beauviermoz; per quanto riguarda Verrès, la zona della stazione
ferroviaria e delle case popolari, Barracome e Riverolle. Per
quanto riguarda il dettaglio, ripeto, consegno la tabella. La
tipologia prevista delle barriere è varia: barriere in metallo
tradizionale con eventuali inserti di materie plastiche trasparenti
o cristalli, pannelli in calcestruzzo rivestiti in argilla espansa
o pomice, pannelli in legno con retrostante materiale
fonoassorbenti, pannelli in calcestruzzo alleggerito, colorati in
tinta bruno-verde con inserti in materia trasparente.
Le diverse possibilità saranno valutate e scelte durante le
successive fasi di progettazione. Va sottolineato che gli
interventi di mitigazione acustica previsti comportano anche
modifiche alla struttura autostradale, per rispondere ad un
contesto normativo innovato rispetto a quello adottato per la
costruzione dell'arteria. Per quanto riguarda i costi, gli
elaborati presentati, non essendo ancora definitivi, non contengono
il computo metrico estimativo di ciascun intervento, per cui non è
possibile fornire il dato relativo al costo dettagliato di ciascun
intervento. La SAV ha reso noto - e qui rispondo al punto 4 - che
il costo previsto dell'intero intervento ammonta a 16 milioni di
euro, totalmente a carico della società. La copertura dei costi è
prevista nel piano finanziario della Società, piano che è stato già
approvato dall'ANAS. Per quanto riguarda i tempi di realizzazione,
la SAV ha informato che questi verranno realizzati nel quinquennio
2003-2007 o meglio che, nel quinquennio 2003-2007 sono impegnate le
somme occorrenti, secondo un piano di intervento basato su criteri
di priorità, che verranno definiti insieme alla Regione e ai
Comuni. Mi sono consultato con i responsabili della Società per
azzardare una data e, realisticamente, considerando i tempi
occorrenti all'approvazione dei progetti e all'affidamento delle
opere, crediamo di poter dire che la posa delle prime barriere
potrebbe avvenire nel corso del 2004.
Per quanto riguarda l'ultima questione sul Comune di Châtillon,
la documentazione e l'esame delle problematiche non hanno
riguardato al momento quel Comune. Per poter affrontare in termini
di soluzione la problematica riguardante il Comune di Châtillon,
vanno ancora fatti degli approfondimenti e l'ARPA questi
approfondimenti li sta facendo sulla base di rilevazioni che hanno
riguardato non solo l'asse autostradale, ma anche la viabilità
regionale e comunale. A Châtillon quindi il problema si presenta in
maniera più complessa, perché non riguarda solo l'asse
autostradale, ma anche la viabilità comunale e regionale, pertanto
la problematica va affrontata in maniera più articolata e risolta
in maniera più globale.
Presidente
La parola al Consigliere Lanièce.
Lanièce (SA)
Prendo atto della risposta dettagliata che
mi ha fornito l'Assessore, anzi Le chiedo se mi può far avere una
copia. Sembra finalmente che ci sia una notizia positiva in merito
alle barriere antirumore. Ovviamente adesso l'Assessore ha
sottolineato il fatto che si tratta di una progettazione
preliminare, che sarà vagliata dai servizi dell'Amministrazione
regionale, per essere poi verificata in pieno accordo con i comuni
interessati. Ci auguriamo che questi incontri portino ad una
sollecitazione per la soluzione del problema e quindi a una veloce
approvazione del progetto presentato dalla SAV, in modo che i
lavori per la posa delle barriere fonoassorbenti possano iniziare
veramente nel 2004. Con questo auspicio prendo atto positivamente
della risposta data dall'Assessore.
Per quanto riguarda il Comune di Châtillon, prendo atto che qui
il problema è più complesso perché c'è una concomitanza fra gli
aspetti riguardanti il sito autostradale e la viabilità comunale e
regionale; però vorrei anche sottolineare che il Comune di
Châtillon è uno dei primi comuni che ha evidenziato la necessità
delle barriere antirumore. E quindi visto che abbiamo impiegato 7-8
anni per predisporre un primo tentativo di risposta a questo
problema, si poteva far sì che nel progetto attuale di
realizzazione di queste barriere, fosse anche compreso il Comune di
Châtillon. Mi auguro comunque che anche per il Comune di Châtillon
ci sia al più presto un interessamento, in modo da poterlo inserire
al più presto in un successivo progetto di realizzazione di
ulteriori barriere antirumore lungo il percorso autostradale
valdostano.
Si dà atto che dalle ore 11,51 riassume la presidenza il
Presidente Perron.
