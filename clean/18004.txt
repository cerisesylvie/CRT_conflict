Classificazione
ARTIGIANATO
COMMERCIO
Fiere, mostre e mercati


Resoconto integrale del dibattito dell'aula
Oggetto del Consiglio n. 1100 del 26 gennaio 2000 - Resoconto
OGGETTO N. 1100/XI Intendimenti in merito all'equiparazione
dei manufatti in rame alle produzioni tradizionali alla Fiera di
Sant'Orso. (Interpellanza)
Interpellanza Preso atto che nei "Criteri per lo svolgimento
della millesima edizione della Fiera di Sant’Orso"
al punto 5.4, in merito agli oggetti appartenenti al settore
tradizionale, vengono indicati, per quanto riguarda il ferro
battuto "sia gli oggetti finiti che componenti, composti da
elementi fissati tra loro con fascette e chiodature, senza
saldature visibili, tutti finiti manualmente e bruniti o verniciati
con sostanza non coprente; sono esclusi gli oggetti in
rame";
Riscontrato che al punto 6.2 dei sopradescritti criteri si legge
che "le produzioni in rame sono equiparate alle produzioni
tradizionali";
Evidenziata una chiara contraddizione in merito
all’appartenenza o meno dei manufatti in rame al
settore tradizionale della millesima edizione della Fiera di
Sant’Orso e più in generale
all’artigianato tipico della Valle
d’Aosta;
Considerato che fino alla 999esima edizione le produzioni in
rame non erano considerate tradizionali;
i sottoscritti Consiglieri regionali
Interpellano
la Giunta regionale per conoscere
1) se, a partire da quest’anno, le produzioni in
rame vanno considerate appartenenti alla tradizione artigianale
della nostra regione, indicando le motivazioni di tale scelta,
visto che fino alla scorsa edizione della "Foire" dette produzioni
erano specificatamente non considerate tradizionali;
2) quanti e quali sono gli artigiani valdostani che, al momento,
producono manufatti "tradizionali" in rame.
F.to: Lanièce - Viérin M. - Marguerettaz - Comé
Presidente
La parola al Consigliere Lanièce.
Lanièce (Aut)
Con quest'interpellanza abbiamo voluto
chiedere delle delucidazioni all'Assessore all'industria in merito
alla delibera che stabilisce per quest'anno i criteri per lo
svolgimento della millesima Fiera di S. Orso.
All'interno di questa delibera c'è un passaggio che, ad una
prima lettura, ci ha fatto sorgere alcune perplessità.
Al punto 5.4, quando si parla dei settori appartenenti al
settore tradizionale della Fiera di S. Orso, nell'ambito del ferro
battuto, alla fine del paragrafo si dice che sono esclusi gli
oggetti in rame. Sempre continuando fra i vari punti che riguardano
i settori che appartengono al settore tradizionale, arriviamo al
punto 6.2, dove si dice che le produzioni in rame sono equiparate
alle produzioni tradizionali.
Ci chiediamo come mai questa situazione di contraddizione: da
una parte prima si dice che gli oggetti in rame sono esclusi, e poi
li si equiparano agli oggetti tradizionali.
Come dicevo, l'introduzione delle produzioni in rame nella fiera
è recentissima, risale all'anno scorso. Ma mentre l'anno scorso
possiamo dire che la produzione in rame è avvenuta in modo un po'
strano, o meglio "a sanatoria", quest'anno è stata fatta a regola
d'arte, nel senso che è stata fatta nei tempi previsti, con una
delibera e senza alcune modifiche dell'ultima ora. Proprio per
questo ci siamo posti la domanda e non abbiamo fatto riferimento
alla delibera dello scorso anno ma a quella di quest'anno, proprio
per avere delle delucidazioni.
Probabilmente l'Assessore nell'illustrazione ci chiarirà queste
nostre perplessità e noi gliene saremo grati.
Inoltre, vista l'introduzione recentissima del rame, abbiamo
chiesto quali sono le motivazioni che hanno spinto l'Assessorato a
fare questa scelta.
Infine abbiamo chiesto anche il numero degli artigiani
valdostani che attualmente lavorano il rame, per vedere se questo
inserimento del rame è dovuto anche al fatto che nel frattempo si è
creato un numero abbastanza consistente di artigiani che, lavorando
il rame, "hanno spinto" automaticamente l'Assessorato a prevedere
l'introduzione di diritto, fra le produzioni tradizionali della
fiera, delle produzioni in rame.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Come diceva il Consigliere Lanièce,
se è vero che la Valle d'Aosta non ha una specifica tradizione
nella produzione degli oggetti in rame, vanta però sul proprio
territorio numerose miniere di rame che sono state sfruttate fin
dall'antichità: Pontey, Saint-Marcel, eccetera.
Nella tradizione agricola valdostana inoltre il paiolo in rame o
l'alambicco per la grappa sono oggetti diffusi capillarmente.
Per questi motivi, pur non considerando la realizzazione di
oggetti in rame come lavorazione tradizionale, la stessa viene
considerata come equiparata alle produzioni tradizionali per quanto
riguarda la promozione dell'artigianato valdostano all'interno
delle manifestazioni quali la Fiera di S. Orso, la mostra concorso,
eccetera.
Fino all'esposizione di criteri scritti per lo svolgimento della
Fiera di S. Orso, i produttori di oggetti in rame venivano
collocati fra gli espositori tradizionali.
Nel novembre 1995 è stato nominato, da parte della Giunta
regionale, un comitato con il compito di fornire indicazioni utili
alla predisposizione di un regolamento della Fiera di S. Orso.
Questo comitato, che allora era composto da esperti in materia di
artigianato, dall'Assessore al commercio del Comune di Aosta, dal
Presidente dell'IVAT, dal Capo servizio dell'Ufficio mostre e
artigianato della Regione, da un artigiano non professionista e dal
Presidente del "Comité des traditions valdôtaines", ha portato
all'approvazione nel 1997 di un primo regolamento per lo
svolgimento della Fiera, regolamento che poi è servito per lo
svolgimento della fiera del 30 e 31 gennaio 1998.
Questo primo regolamento quindi, derivante da una delibera del
1997, prevedeva che negli spazi fosse creata al punto 6.1, lett. d)
una zona prolungamento della zona destinata al settore
tradizionale, riservata alla produzione di oggetti in rame e alla
lavorazione della ceramica, produzioni queste che possono vantare
una tradizione più recente.
Praticamente con questa delibera del 1997 si equiparano queste
produzioni alle produzioni non tradizionali. Già in questo testo
del 1997 la dizione riguardante il ferro battuto era identica a
quella che poi si è ritrovata nelle versioni successive. La
delibera che è stata fatta nel 1998 e che contiene i criteri per lo
svolgimento della fiera del 30 e 31 gennaio 1999, riprende questa
equiparazione e stabilisce che sono equiparate alle produzioni
tradizionali, tra le altre, anche ceramiche e produzioni in
rame.
La delibera del 1999 ricopia esattamente quella precedente,
quindi possiamo dire che è dal 1997 che c'è questo tipo di
orientamento, tenuto conto del fatto che nel passato le produzioni
in rame venivano esposte nella stessa area delle produzioni
tradizionali. In ogni caso, prima dell'approvazione ogni anno da
parte della Giunta, sono sempre state sottoposte al parere
preventivo delle categorie interessate, dell'IVAT e del "Comité des
traditions valdôtaines", cosa che è stata fatta anche per il
regolamento di quest'anno.
Per quanto riguarda gli espositori che attualmente sono
presenti, quelli che sono iscritti negli archivi degli assessorati
e iscritti alla Fiera di S. Orso sono: Costantini Franco, Fazi
Umberto, Guglielmetti Massimiliano nei non professionisti,
Guglielmetti Andrea come impresa artigiana.
Questa è la situazione per quanto riguarda gli oggetti in rame.
È una questione che è stata affrontata nel tempo e quest'anno non
abbiamo fatto altro che riproporre quanto è avvenuto in
passato.
Presidente
La parola al Consigliere Lanièce.
Lanièce (Aut)
Prendo atto della risposta. Ci auguravamo di
avere maggiori delucidazioni in merito a questa scelta.
L'Assessore ci ha detto che nel 1997 il rame è stato introdotto
nei criteri; può essere interpretato in questa maniera, ma nella
delibera del 1997, riguardante la fiera del 1998, il passaggio
concernente il rame è stato messo a parte, dicendo che si poteva
creare una zona che era la prosecuzione di quella destinata al
settore tradizionale, ma non si diceva che queste produzioni erano
equiparate alle produzioni tradizionali. Ed è la prima
osservazione.
La seconda cosa, che è più grave, è che l'anno successivo, nel
1998, quando sono stati predisposti i criteri per lo svolgimento
della 999° Fiera di S. Orso, nei criteri individuati per la prima
volta non si leggeva assolutamente nulla in merito al rame; i
criteri terminavano con il punto 3.13.4, filati a mano. Anche qui
c'era sempre la dicitura relativa alla creazione di quella zona
senza però dire che le produzioni in rame erano equiparate alle
produzioni tradizionali.
Il 30 dicembre 1998 è stato approvato, dopo i criteri, l'elenco
dei partecipanti e all'interno di questa delibera del 30 dicembre
1998 sono stati aggiunti nella premessa anche i costumi
tradizionali e i tessuti e, cosa strana, nell'elenco dei
partecipanti sono stati ammessi alcuni artigiani con la categoria
del rame, che automaticamente, in base ai criteri stabiliti
precedentemente, non potevano entrare. L'11 gennaio 1999, a venti
giorni dalla fiera, dopo l'approvazione dell'elenco dei
partecipanti usciva una delibera e questa sì conteneva il criterio
6.2, in cui si diceva che le produzioni in rame sono equiparate
alle produzioni tradizionali.
Questo è un fatto un po' anomalo: infatti, nell'illustrazione
prima avevo detto che nel 1999 c'era stato l'inserimento delle
produzioni in rame a sanatoria; in effetti è come se si fa un
concorso dove bisogna superare una prova in francese, stabilendo
fra i criteri che al francese si dà 1 punto, esce poi la
graduatoria e si vede che questa è stata redatta assegnando alla
prova di francese 5 punti, e poi si regolamenta questo dicendo, al
termine della graduatoria, che il francese ha punteggio 5 e non più
1. Per questo abbiamo fatto riferimento solo a quest'anno, perché
ci pareva la prima vera delibera in cui correttamente è stata
inserita la produzione del rame nei tempi giusti, quindi ad
ottobre, prima dell'approvazione dell'elenco dei partecipanti.
Ci sono quindi alcune perplessità in merito a questa vicenda,
anche perché purtroppo ci sono anche alcune dicerie fra gli
artigiani, che dicono che fra questi produttori di rame ci sarebbe
forse qualcuno che non produce quello che espone.
Questo, se fosse vero, sarebbe un fatto molto grave, anche
perché gli espositori presenti quest'anno alla fiera di S. Orso,
come ha detto l'Assessore, sono 4 e rappresentano lo 0,4 percento
degli espositori della Fiera di S. Orso. Quindi sarebbe opportuno
eliminare questa perplessità che aleggia nel mondo degli
artigiani.
Invito l'Assessore, che ha già dimostrato quest'anno di aver
migliorato la fiera rispetto al passato, per aver ad esempio dato
maggior spazio alle Pro loco rispetto alle "piadine" della Romagna,
a verificare a fondo non solo nel rame, ma in tutti i settori, che
gli artigiani che presentano i prodotti alla fiera, siano anche i
produttori degli stessi, per una questione di serietà nei confronti
di noi Valdostani, di questa fiera che rappresenta la
manifestazione più importante della nostra regione e soprattutto
per i turisti che vengono in Valle d'Aosta per acquistare prodotti
fatti manualmente dagli artigiani.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Vorrei dire al Consigliere Lanièce
che non è stata fatta alcuna sanatoria lo scorso anno, nel senso
che i criteri hanno sempre preceduto le iscrizioni, e gli chiederei
di andare a verificare sulla delibera n. 3544 del 12 ottobre 1998,
perché la delibera è del 12 ottobre e le iscrizioni si sono chiuse
il 10 dicembre.
Per quanto riguarda l'ultima questione delle produzioni in rame,
va detto che rispetto all'iscrizione ogni espositore sottoscrive
sotto la propria responsabilità che le dichiarazioni mendaci
saranno perseguite, quindi la dichiarazione attesta che le
lavorazioni sono fatte a mano.
Detto questo, siccome è interesse comune che venga salvaguardata
la tradizione, il controllo dell'autenticità degli oggetti esposti
viene fatto dalla commissione di qualità dell'IVAT, che a sua volta
verifica. Quindi se ci sono dei casi, vanno segnalati; però le voci
vanno anche suffragate!
