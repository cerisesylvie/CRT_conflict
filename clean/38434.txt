Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1962 del 5 aprile 2016 - Resoconto
OGGETTO N. 1962/XIV - Interrogazione: "Accessi al Pronto
soccorso ospedaliero pediatrico di pazienti codificati come "codice
bianco"".
Viérin M. (Presidente) -
Punto n. 13 dell'ordine del
giorno. La parola all'Assessore Fosson.
Fosson (UV) -
Grazie Presidente.
La tematica è importante, nel senso che il Pronto soccorso è
fatto per un accesso in emergenza, quando ci siano delle condizioni
di emergenza. Tutto il resto deve essere fatto sul territorio e il
filtro sul territorio è fondamentale per questo. Se il filtro sul
territorio non funziona, è chiaro che ci sono degli accessi al
Pronto soccorso che definiamo inappropriati, per cui è stata
prevista una visita, ma anche una contribuzione, soprattutto in
presenza di codici bianchi. È chiaro che in un Pronto soccorso
pediatrico, in una situazione di malattia pediatrica, l'influenza
dei genitori, con la loro preparazione e con la loro esperienza in
questo, sia fondamentale. Una volta si portava molto meno in Pronto
soccorso, ma esiste comunque un percorso a livello territoriale
preciso che deve funzionare. Il primo livello per un bambino in età
pediatrica è proprio il pediatra di famiglia, che ha degli orari;
in questo caso non so se si tratta del fatto di cui avevamo parlato
in passato con il Consigliere, dove c'è stata l'impossibilità di
concordare una visita perché la disponibilità del pediatra non
corrispondeva a quella della famiglia. C'è però un secondo livello
che è la guardia medica cosiddetta "a continuità assistenziale",
nel senso che quando il pediatra non è più presente si attiva con i
suoi orari la guardia medica, che non è specifica, non è
pediatrica, ma comunque è sempre un medico; si veniva da una
tradizione che anche i bambini erano visti da un medico di medicina
generale, adesso giustamente siamo arrivati ad una
specializzazione. Questa guardia medica, nelle sue specificità e
nelle sue capacità, visitando il bambino può decidere di inviarlo
al Pronto soccorso, perché per esempio non è idonea a fare una
diagnosi. In questo caso se l'invio del bambino in Pronto soccorso
avviene ad opera della guardia medica non è mai un codice bianco,
ma diventa automaticamente un codice verde. Se una famiglia decide
in autonomia di non attendere un orario di visita presso
l'ambulatorio del proprio pediatra di libera scelta e di non
ricorrere alla continuità assistenziale nell'orario di attivazione
del servizio perché è preoccupata per la situazione del bambino, è
chiaro che si rivolge al Pronto soccorso del presidio del
Beauregard dove il bambino viene visitato, ma se al termine della
visita la gravità è assegnata al codice bianco deve pagare il suo
ticket
.
L'ultima domanda è un po' provocatoria: "perché non viene
istituita la continuità assistenziale con un pediatra disponibile
24 ore su 24, 7 giorni su 7". Sono d'accordo, sarebbe
un'eccellenza, ma oltre alla questione economica, che non è
l'unica, lei sa che fatica abbiamo fatto per selezionare, e
invitare dei pediatri perché venissero qua? Perché, come ho detto
tante volte anche al Consigliere Chatrian, c'è una disparità tra
gli specialisti in pediatria. Sul territorio, che è una delle
nostre priorità di riorganizzazione - non l'abbiamo ancora
annunciato, è stato siglato un accordo con i medici di famiglia -
prevedendo degli ambulatori H6 in quattro posti regionali, da cui
poi oltre al medico di medicina generale dovrebbero esserci anche
l'infermiera e il pediatra.
Presidente -
La parola al collega Cognetta.
Cognetta (M5S) -
Grazie Presidente e grazie
Assessore.
Il caso ovviamente è diverso, non è che ripeto sempre lo stesso
caso, è un'altra
email
. È vero che non abbiamo i soldi per
dare un servizio di eccellenza perché abbiamo un problema ormai
endemico sulla questione finanze, però si potrebbe dire per esempio
che in alcuni casi specifici normati i 25 euro non si facciano
pagare. I genitori di un bambino che magari sono alla loro prima
esperienza non hanno una grandissima capacità di giudizio, lei lo
sa meglio di me. Chiunque abbia avuto dei figli sa che soprattutto
per il primo figlio - lei è dottore e quindi era più fortunato di
me, ma ho avuto anch'io le mie esperienze - ogni tanto si fa una
corsa in più del necessario. Però il punto è questo: se ho un
bambino che ha la febbre con un sintomo magari non riconosciuto,
cerco di rivolgermi a ciò che dovrebbe essere la risposta
territoriale, ma se non ho la risposta né da una parte né
dall'altra vado in ospedale. Se non ho la cognizione per capire se
è urgente o non lo è, quanto sta male e cosa devo fare, vado in
ospedale, mi rassicurano, tutto a posto, 25 euro. Comprenderà che
forse c'è qualcosa da rivedere, perché se è vero che non possiamo
fare 24 ore su 24 e 7 giorni su 7 da un punto di vista pediatrico,
è altrettanto vero che se rinunciamo a qualche 25 euro ogni tanto
non credo che sia una tragedia immane.
Questo è soprattutto un invito a cercare di modificare alcune
regole, almeno finché la risposta sul territorio non diventerà
adeguata, perché anche questa potrebbe essere una strada: mentre
aspettiamo che la risposta sul territorio diventi coerente, intanto
facciamo qualche piccola deroga, perché così diamo un servizio
concreto ed evitiamo che qualcuno paghi 25 euro sentendosi
defraudato, poiché giustamente il genitore si chiede come poter
valutare se aspettare il giorno dopo o se invece correre subito
all'ospedale, con un bambino piccolo non si sa che cosa può
succedere. La seconda domanda era quindi provocatoria, per darle
poi uno spunto, un suggerimento che secondo me è abbastanza
importante.
