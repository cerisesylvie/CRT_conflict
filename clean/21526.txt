Classificazione
CACCIA E PESCA



Oggetto del Consiglio n. 1294 del 11 maggio 2005 - Resoconto
OGGETTO N. 1294/XII - Autorizzazione per una attività di pesca
in una riserva naturale regionale. (Interrogazione)
Interrogazione
Appreso che nel tratto della Dora Baltea compresa nella
Riserva naturale regionale di Saint-Marcel è stata autorizzata la
pratica della pesca, sia pure nella formula "no kill";
Evidenziato che tale autorizzazione è in contrasto con le
finalità della protezione naturalistica che ha determinato
l'istituzione della Riserva naturale regionale;
il sottoscritto Consigliere regionale
Interroga
l'Assessore competente per sapere:
1) quali sono le motivazioni per cui è stata autorizzata
un'attività di pesca in una Riserva naturale regionale;
2) in che modo è stata condotta l'istruttoria per tale
autorizzazione;
3) quali sono i provvedimenti che sono stati assunti.
F.to: Riccarand
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Il Consigliere interrogante, appreso che nel
tratto della Dora Baltea compresa nella Riserva naturale regionale
di Saint-Marcel è stata autorizzata la pratica della pesca, sia
pure nella formula "no kill"; evidenziato che a giudizio dello
stesso tale autorizzazione sarebbe in contrasto con le finalità
della protezione naturalistica che ha determinato l'istituzione
della riserva naturale, vuole conoscere quali sono le motivazioni
per cui è stata autorizzata un'attività di pesca in una riserva
naturale regionale.
Rispondo che tale riserva naturale è stata istituita con decreto
del Presidente della Regione n. 676/1993 in ragione della sua
rilevanza floristica e faunistica, in particolare per la presenza
di alcune specie di avifauna, anatre, folaghe e aironi, legate alla
zona umida esistente. All'interno della riserva, che ricomprende
oltre ai laghi denominati Lillaz est e Lillaz ovest, anche il
tratto della Dora Baltea prospiciente gli stessi, era fatto divieto
- oltre ai vincoli di cui all'articolo 25 della legge regionale n.
30/1991 - delle seguenti attività: raccolta di qualunque tipo di
flora e di invertebrati, uso di natanti di balneazione,
introduzione di cani senza utilizzo del guinzaglio e al di fuori
dei sentieri esistenti e l'esercizio della pesca nei laghi Lillaz
est e Lillaz ovest e nella Dora Baltea.
Ricordo che l'articolo 25 della legge n. 30 dice testualmente
che:
"i provvedimenti di istituzione delle riserve naturali
devono presentare il divieto di attività che possono compromettere
la salvaguardia, in particolare: modificare o alterare in senso
negativo gli elementi che compongono il biotopo, depositare rifiuti
o materiale di qualsiasi genere, fare opere di bonifica o
prosciugamento non compatibili con le finalità della presente
legge, operare scavi o coltivare cave o torbiere quando siano
incompatibili con le finalità dell'area, esercitare la caccia".
Questo per dire che il decreto che ho citato andava oltre i limiti
posti dalla legge regionale, per scelta discrezionale fatta
all'epoca dalla Presidenza della Regione su indicazioni specifiche
degli uffici tecnici.
Nel frattempo la riserva naturale "Les Iles" è stata individuata
come sito di importanza comunitaria, in attuazione della direttiva
92/43 CE con deliberazione della Giunta n. 1460/2002 e zona di
protezione speciale in attuazione della direttiva 79/409 CE con
deliberazione di Giunta n. 3361/2002, non mutando con questo né le
finalità istitutive né il regime di protezione della riserva
naturale e avvalorando la necessità di ipotesi gestionali che
integrassero le azioni di tutela e ripristino della componente
floristica e faunistica ospitata. A tal proposito si evidenzia che
il tratto di fiume Dora Baltea, compreso entro i confini della
riserva naturale, presenta caratteristiche ecologiche atte ad
ospitare popolazioni della trota mormorata e del temolo e che tali
specie ittiche sono inserite nell'allegato II della direttiva 92/43
CE, richiedendo pertanto azioni speciali di conservazione. Anche
con tali finalità in Valle d'Aosta nel 2002 è stato realizzato un
corso di formazione, denominato "progetto Riverain", che ha
permesso la creazione di figure professionali con competenze nel
campo della gestione delle risorse alieutiche in acque dolci e del
turismo di pesca, individuando in tali figure i soggetti
preferenziali per la gestione di tratti di fiume ad alta valenza
naturalistica e in grado di operare in un'ottica di ripristino e
incremento della naturalità delle popolazioni
ittio-faunistiche.
Nel corso del 2004 uno dei partecipanti al suddetto corso ha
presentato un progetto di valorizzazione alieutica ambientale del
tratto di Dora Baltea all'interno della riserva naturale regionale
di Saint-Marcel, finalizzato alla reintroduzione di specie ittiche
di particolare pregio ambientale, quali la trota mormorata e il
temolo, al ripristino e al mantenimento degli "habitat" funzionali
di tali specie, al controllo degli aspetti impattanti sotto il
profilo biologico e all'ottimizzazione delle opportunità ambientali
funzionali alla fruizione dell'area con contestuale possibilità di
esercitare la pesca "no kill", cioè con rilascio del pescato. È un
progetto di valorizzazione del sito sotto tutte le sue componenti.
Tale proposta è stata sottoposta ad istruttoria da parte
dell'Assessorato, in particolare da parte dei competenti uffici
della Direzione flora, fauna, caccia e pesca, per quanto riguarda
le problematiche concernenti la pesca e la gestione
dell'ittio-fauna, e dal servizio aree protette per ciò che concerne
la riserva naturale. Da parte di quest'ultimo è stato richiesto il
parere del Comitato scientifico del museo di Saint-Pierre quale
organismo scientifico previsto dalla legge regionale n. 30/1991,
concernente le norme per l'istituzione delle aree naturali
protette. Tale parere è stato espresso a firma del dr. Boffa e
della dott.ssa Grimod, parere che riassumerò in seguito.
Nel corso dell'istruttoria, oltre ad aver accertato la
compatibilità delle iniziative con le finalità istitutive della
riserva naturale e il parere del Servizio aree protette, si è
certificato come nel sopra citato tratto di fiume Dora Baltea,
l'attività alieutica del tipo "no kill", esercitata a scopo
sperimentale per un periodo limitato e con modalità concordate,
risulti compatibile con la conservazione del sito e addirittura
favorisca l'individuazione di nuove modalità di gestione e
valorizzazione dell'area stessa in quanto: può contribuire a
riequilibrare composizione, densità e strutture delle popolazioni
ittiche alterate nel recente passato, accrescendo le
caratteristiche di naturalità e pregio conservazionistico delle
stesse; può concorrere a riequilibrare le interazioni funzionali
fra le popolazioni di ittio-fauna e le altre componenti faunistiche
ospitate nella riserva naturale, ad esempio fornendo maggiori
risorse trofiche agli uccelli acquatici e creando così condizioni
ambientali favorevoli all'avifauna. In data 1° marzo 2005, sulla
base di questa delicata istruttoria, con decreto del Presidente
della Regione è stato modificato il decreto istitutivo della
riserva naturale di Saint-Marcel, consentendo nel tratto della Dora
Baltea a scopo sperimentale per un periodo di 3 anni a decorrere
dal 1° aprile 2005, l'esercizio della pesca del tipo "no kill". Si
specifica inoltre che l'attività alieutica deve essere esercitata
attraverso l'affido del tratto di fiume con modalità
preventivamente concordate con il Servizio aree protette.
Per rispondere alla terza domanda, alla luce di quanto sopra,
sarà a breve formalizzata al proponente l'iniziativa con
deliberazione di Giunta regionale la concessione del tratto di Dora
Baltea di cui trattasi, per l'istituzione di una riserva privata di
pesca "no kill" per 3 anni, quindi fino ad aprile 2008, secondo le
modalità individuate da coloro che hanno effettuato l'istruttoria,
consistenti in: nel tratto in oggetto è possibile effettuare
esclusivamente pesca "no kill" con obbligo di rilascio del pescato;
il numero massimo di pescatori consentito giornalmente all'interno
della riserva è di 10 unità; l'attività alieutica all'interno della
riserva è consentita dal 1° settembre al 15 aprile, dal 1° aprile
al 15 aprile la pesca sarà consentita solo in alcuni tratti
compatibili con la nidificazione dell'avifauna segnalati nella
cartografia che è stata presentata; non è mai consentito l'utilizzo
del tratto spondale destro occupato dall'"habitat" prioritario
foreste alluvionali... "fraxinus excelsior", per accedere ai punti
pesca autorizzati della riva destra si dovrà utilizzare
esclusivamente la pista sterrata che costeggia il fiume dal ponte
di Brissogne; i dati di presenza annuali devono essere comunicati
alla struttura dell'Amministrazione regionale competente in materia
di pesca, fermo restando la proprietà sugli stessi del
concessionario; la sorveglianza dell'attività ittica nel tratto di
corso d'acqua dato in concessione è a carico del
concessionario.
Président - La parole au Conseiller Riccarand.
Riccarand (Arc-VA) - Nel corso della risposta dell'Assessore ad
un certo punto era stata preannunciata una descrizione del parere
del Comitato scientifico del museo di Saint-Pierre...
(interruzione dell'Assessore Vicquéry, fuori
microfono)
... sono i punti che sono stati riassunti?
Non siamo assolutamente d'accordo con questa impostazione che è
stata assunta; qui si sta facendo un gravissimo passo indietro,
perché rispetto a una zona che era stata inserita in una riserva
naturale con un apposito decreto del 1993 vietante la pesca, di
fatto apprendo adesso che il 1° marzo 2005 è stato fatto un decreto
che ha modificato il decreto istitutivo per quanto riguarda il
tratto della Dora inserita nella riserva. Si tratta quindi di una
modificazione strutturale delle caratteristiche di una riserva,
come era stata istituita nel 1993, e non c'è alcun elemento che
possa giustificare il fatto che introducendo un'attività di pesca,
sia pure "no kill", si aumentano le caratteristiche naturalistiche
di questa zona... è esattamente il contrario! Il fatto di andare
comunque ad esercitare un'attività di pesca, il fatto che ci siano
10 pescatori ogni giorno, il fatto che ci sia accesso in
quest'area, tutto questo depone contro le caratteristiche
naturalistiche di quest'area, dopo che quest'area non solo è stata
creata come riserva naturale regionale, ma è stata inserita nelle
zone di interesse comunitario, con tutta un'apposita
istruttoria.
Siamo sorpresi della disinvoltura con cui si va a manomettere
un'area che ha un'enorme importanza dal punto di vista
naturalistico; non ci sembra giustificata questa scelta, ci sembra
che rappresenti un passo indietro rispetto all'istituzione di
questa riserva e non capiamo quali sono i reali interessi da parte
dell'amministrazione pubblica a fare questa operazione; non si
capisce perché, con tutti gli spazi che ci sono, si deve andare ad
intervenire proprio in una zona di riserva naturale! Questo è
inaccettabile, quindi chiedo all'Assessore se posso avere copia
della relazione da lui fatta; chiederemo di avere documentazione di
tutti questi decreti, apprendo adesso che questo iter istruttorio
non si è neanche concluso perché l'Assessore ha parlato di una
deliberazione di Giunta che deve essere fatta, ma nel frattempo
questa attività di pesca già funziona, già ci sono i cartelli, già
tutto è in moto, quindi ci riserviamo di tornare su questo
argomento perché non condividiamo l'impostazione che è stata
assunta.
