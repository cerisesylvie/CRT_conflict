Classificazione
TRASPORTI E VIABILITÀ
Trasporti



Oggetto del Consiglio n. 1536 del 4 novembre 2015 - Resoconto
OGGETTO N. 1536/XIV - Interpellanza: "Notizie in merito alla
redazione del nuovo Piano regionale dei trasporti".
Presidente
- Chi chiede la parola? La parola al collega
Bertschy.
Bertschy (UVP)
- Sì, grazie.
L'interpellanza è dovuta a qualche mese dall'approvazione della
risoluzione con la quale ci eravamo impegnati a fare un percorso
con degli obiettivi molto chiari. In seguito a questa risoluzione,
con il gruppo ALPE avevamo portato altre mozioni per dare delle
tempistiche al raggiungimento degli obiettivi politici che ci
eravamo dati, però non si era voluto dare corso alle nostre
mozioni, in quanto i tempi si ritenevano troppo stretti e
soprattutto non permettevano un successivo confronto sulle varie
possibilità e sulle varie tematiche. Il lavoro però deve andare
avanti. Siamo alla fine del mese di novembre, e tra l'altro
nell'approvazione dell'accordo sul Patto di stabilità si è parlato
di ferrovia, si è parlato di finanziamenti e anche di tutta una
serie di questioni, soprattutto si sono fatte delle valutazioni su
quello che deve succedere.
Il Piano regionale dei trasporti è una delle questioni che per
noi sono fondamentali per il futuro, sono passati appunto altri sei
mesi e non ne abbiamo notizie. Soprattutto quello che vogliamo
sapere è se stanno andando avanti - come richiesto
dall'interpellanza - i lavori necessari a far vedere che il
Consiglio straordinario ha dato il via ad una tempistica e ad
un'azione nuova. In questo periodo, tra l'altro, stiamo subendo una
serie di difficoltà nell'esercizio dell'eredità del Contratto di
servizio con Trenitalia perché siamo nelle more del passaggio di
questo contratto, non abbiamo grandi notizie, ogni tanto...ecco,
non avendo la possibilità di rapidi confronti con l'Assessore, si
sa che c'è una discussione in corso, però la morale della favola è
che ci sono notizie sull'Aosta/Pré-Saint-Didier che sono già state
discusse, ci sono difficoltà sulle biglietterie che non abbiamo
voluto ricordare con delle interpellanze. Ad oggi Pont-Saint-Martin
e Verrès vedono un'alternanza nell'apertura delle biglietterie, e
tra l'altro nell'estate sono state chiuse totalmente; Châtillon non
ha più visto sostituzione; i bigliettai di Trenitalia sul treno
dicono che è colpa della Regione perché non ci dà più i soldi per
tenerle aperte, probabilmente arrivano informazioni anche sbagliate
alla popolazione, e intanto comunque la popolazione soffre di
disservizi. Ieri mattina, a Verrès, c'era il cartello: "La
biglietteria è chiusa dal 1° al 16 settembre" e la gente che voleva
fare l'abbonamento è dovuta salire ad Aosta, e cosa è successo? Che
salendo ad Aosta - è capitato anche a me, perché ero vicino a tutti
quelli che non avevano il biglietto - si sono dovuti pagare il
biglietto per farsi l'abbonamento. Non le sto a dire come la
pensava una signora del lavoro che stiamo portando avanti, ma
l'assurdità è che uno non può fare l'abbonamento in Bassa Valle o
dove lo vuol fare, deve venire ad Aosta e il disservizio se lo paga
perché si deve pagare il biglietto in più per salire, con il
bigliettaio che gli risponde: "ma è colpa della Regione, perché non
ci dà i soldi per tenere aperte le biglietterie"!
Il cortocircuito è totale, Assessore, quindi credo sia anche
necessario un momento di comunicazione per rispetto alla
popolazione e per capire un po' cosa sta succedendo. Le
biglietterie hanno la loro importanza e se c'è un progetto di
riorganizzazione, pensiamolo, presentiamolo, ma non è normale che
non si possa lavorare
online
per far avere tutti i servizi o
non si possano avere tutti i servizi sul treno...però i servizi che
non vengono riconosciuti vengono scaricati sull'utente, sul
cittadino, quando per far girare questi treni in Valle d'Aosta
paghiamo 25 milioni di euro! È chiaro che in questo momento la
gente non può riconoscere nella politica un governo di questa
situazione, quindi il richiamo è anche un po' per far capire bene
cosa sta succedendo. Noi non siamo per giocare la partita di quelli
che sono con l'uno o con l'altro, glielo abbiamo già anche detto; a
fronte di chiarezza e di trasparenza siamo disponibili anche a fare
delle battaglie, però questa situazione di incertezza genera
confusione, soprattutto non fa bene a noialtri che stiamo cercando
di risolvere qualche problema.
Assessore, la risoluzione indicava di istituire un tavolo di
concertazione con tutti i principali portatori di interesse
coinvolgendoli nel lavoro, tutti insieme, e da riunire con cadenze
regolari; di individuare entro il 30 settembre 2015 gli interventi
oggi più efficaci da eseguire attraverso l'elaborazione di uno
studio di fattibilità fondato sulla situazione attuale; di
garantire l'affidabilità; di agire di concerto con la Regione
Piemonte per ottenere dallo Stato adeguati finanziamenti per un
efficiente collegamento ferroviario Aosta/Torino riconoscendolo
come tratta nazionale...rispetto a questi impegni, che appunto noi
abbiamo voluto elaborare poi con delle mozioni per avere delle
scadenze, notizie non ne abbiamo più! È vero che le commissioni ora
hanno un sacco di lavoro e forse non c'è stato il tempo di
organizzare anche un momento di confronto in commissione, però
possiamo anche scambiarci delle informazioni semplicemente con
delle comunicazioni rapide ed efficaci.
Quello che ci preoccupa è che dal mese di aprile non si vede
ancora nulla di presente in termini di progettazione, di
programmazione, e neanche di possibile realizzazione a medio
termine, con la confusione che poi oggi viene generata, perché se
prima potevamo "scaricare" sullo Stato il fatto che questo
contratto non era di nostra competenza, oggi la gente riconosce nei
nostri bilanci i fondi per pagare e anche gli obiettivi da
realizzare. Assessore, l'interpellanza va quindi nella direzione di
capire che cosa è successo dopo il Consiglio straordinario, quali
sono i progetti futuri e se c'è un disegno strategico di
investimento per rilanciare la nostra ferrovia, che non vuol dire
che domani mattina andranno realizzati i lavori, però vuol dire
cercare di capire in quale direzione intende portare lo sviluppo
dei nostri trasporti.
Presidente -
Grazie collega. La parola all'Assessore
Marguerettaz.
Marguerettaz (UV) -
Grazie.
Credo che questa interpellanza ci permetta di fare un po' il
punto della situazione e anche di relazionare sull'attività che da
quel momento, cioè dal Consiglio straordinario in avanti, non ha
veramente mai avuto interruzioni, anche perché, rispetto a quel
momento - come ho già avuto modo di dire anche nel passato -
abbiamo avuto il decreto legge n. 78, quello di giugno 2015, che ha
messo un punto fermo. Questo punto fermo ci consente di avere un
riferimento per regolare i rapporti passati che precludevano gli
accordi futuri, nel senso che avevamo una situazione dove le
competenze per il servizio 2011-2012-2013 non erano chiare, e a
fronte del decreto abbiamo avuto una "definizione finanziaria" in
cui, nell'ambito dei 120 milioni, ci sono delle risorse utili a
pagare Trenitalia; ci sono anche le risorse di Trenitalia, quindi
non è che quei soldi vanno totalmente a Trenitalia.
Ora, a fronte di quel provvedimento, la Regione si è subito
attivata e il 27 agosto ha scritto al Ministero dei trasporti per
poter dare corso al trasferimento delle competenze. La risposta è
arrivata il 9 ottobre: sostanzialmente ci dice che possiamo
procedere e che una serie di norme che si sono susseguite tra di
loro si devono considerare superate, così com'è superata anche la
necessità dell'intesa, per cui si può procedere direttamente a
trattare con Trenitalia. Ovviamente trattare con Trenitalia implica
che non abbiamo alternative; anche se un servizio è considerato non
particolarmente efficace, in altri settori si ha la possibilità di
rivolgersi a servizi alternativi, ma qui, purtroppo, non vi è
questo tipo di possibilità nel breve.
Abbiamo già avuto modo di parlare con le biglietterie, e
potrebbe essere un discorso senza fine, perché Trenitalia dal punto
di vista della sua gestione dice: "le biglietterie le deve pagare
la Regione", ma se io faccio un servizio di trasporto, dico: "le
biglietterie sono insite nel servizio", e dice: "sì, questo è vero,
ma il numero di utenti è assolutamente non adeguato e noi abbiamo
delle modalità alternative per il pagamento dei biglietti: la
Sisal, Lottomatica...". Peccato che questi sistemi non sono
adeguati dal punto di vista tariffario, hanno promesso che
avrebbero messo a posto il sistema informatico al fine di poter
erogare anche questi servizi e questi servizi non funzionano!
Ovviamente la Regione può anche portarsi tutte le croci possibili e
immaginabili, ma nel momento in cui io non ho un servizio di
biglietteria e dico che ho dei servizi alternativi, che questi
servizi alternativi funzionino! E da questo punto di vista mi
dicono che non funzionano i lettori delle carte di credito, dei
bancomat...quindi abbiamo una serie di disfunzioni. Devo dire che
questo tema è oggetto di un confronto continuo con i responsabili
di Trenitalia che ci hanno assicurato che faranno il possibile per
migliorare il servizio. È chiaro che nel momento in cui abbiamo
delle lamentele la cosa più semplice è scaricare il problema su
qualcun'altro, per cui giustamente se qualcuno dice: "ma qui io ho
un disservizio" è colpa della Regione; la Regione in realtà deve
portarsi le croci di tutto, però ne prendiamo atto! Non sempre
tuttavia questo corrisponde a verità.
Per quel che è della sottoscrizione del Contratto di servizio,
la norma approvata è abbastanza chiara: dice che noi subentriamo in
un contratto che esiste tra Ministero e Trenitalia. Mi chiedete i
costi: su questo contratto c'è scritto che la Regione subentra e
prevede una compensazione di 8,3 euro, IVA esclusa, per ogni
treno/chilometro e, sempre in questo documento, abbiamo le
indicazioni dei chilometri che devono essere effettuati. Per cui,
in virtù di questo contratto che esiste, noi stiamo ovviamente
pretendendo da Trenitalia la sua applicazione. C'è un contratto che
è quello del Ministero, c'è una legge che dice: "subentriamo in
questo contratto", chiediamo che vengano applicate quelle
condizioni e chiediamo ovviamente che tutte le parti contrattuali
vengano rispettate, controlli e non controlli; quindi è avviato un
confronto tecnico degli uffici con Trenitalia. Per cui, tanto per
essere chiari, noi non accettiamo nessuna fattura da Trenitalia che
non faccia riferimento al contratto, com'è ovvio che sia; in tutte
le attività della pubblica amministrazione c'è un contratto, ci
sono delle condizioni, tutte le attività devono essere ricondotte e
devono stare nell'alveo di questo contratto. Per cui è un'attività
"tecnica", è l'applicazione di questo contratto; poi ci sono
ovviamente i servizi indivisibili, per cui, anche lì, dei
giornalisti mi hanno chiesto l'IVA, non è più una questione né di
IVA, abbiamo una questione di applicazione del contratto, quindi
non c'è oggi un problema come nel passato di non coincidenza degli
importi perché c'era IVA al netto o IVA al lordo, qui si tratta di
applicare un contratto dove c'è scritto un prezzo al chilometro,
esclusa IVA, e a questo si aggiunge l'IVA.
Per quel che è delle attività di finanziamento degli
investimenti strutturali, ovviamente non possiamo immaginare che lo
studio Caposio, tutti i documenti che abbiamo visto in commissione,
siano reali, e ci stanno facendo delle proposte su alcuni
interventi; ovviamente il problema è complessivo e ho già avuto
modo di dire che questi interventi sono interventi in cui c'è una
necessità importante sia sulla linea Aosta/Chivasso/Torino, sia
sull'Aosta/Pré-Saint-Didier che RFI ritiene particolarmente
gravosi, per cui bisognerà fare delle riflessioni su quali sono i
lavori indispensabili. Ovviamente nell'ottimo bisognerebbe avere
risorse per fare tutto, però bisogna anche stare con i piedi per
terra, anche lo studio Caposio non è uno studio sciocco, però
chiede un miliardo di euro, quindi probabilmente oggi chiedere un
miliardo di euro è una velleità che avrà delle risposte
negative.
Per il terzo e il quarto punto, ovviamente tutte queste attività
condizionano il Piano regionale dei trasporti; però, acquisite le
competenze e definite le priorità, io credo si possa andare a
definire un Piano regionale dei trasporti che - condivido e
mantengo quello che abbiamo detto - è indispensabile...
Si dà atto che dalle ore 10,01 assume la presidenza il
Vicepresidente Follien.
Follien (Presidente)
- Assessore, la invito a
terminare...
...sì, era solo per dire che sulle
question time
raddoppiamo il termine, allora chiederò poi anche sulle
question
time
che ci sia la stessa tempistica.
Presidente
- Assessore, le rispondo quando presiedo e non
quando presiedono altri; la invito a terminare.
...certo, era solo per dire che su questo procediamo, perché è
indispensabile; con i tagli che abbiamo sul servizio dei trasporti
non si potrà proseguire senza una rivisitazione complessiva della
nostra mobilità.
Presidente
- Grazie. Per la replica, la parola al
Consigliere Bertschy.
Bertschy (UVP)
- Grazie Presidente.
Lei sa, Assessore, che noi ci siamo messi in agenda un
appuntamento fisso, una volta al mese sentiamo l'Assessore per
sapere se qualche cosa si muove, perché sappiamo che è un Assessore
che - adesso non vorremmo ripeterlo - ha tanti impegni, è un
Assessorato importante, ha tanto da fare. Il settore dei trasporti
fa parte dei suoi impegni e non vorremmo che lo facesse sempre
svogliatamente, quindi noi siamo qua per aiutarla a fare con
convinzione il suo lavoro, però una volta al mese le ricordiamo
appunto che c'è da fare. Si è rimesso subito al lavoro, le
competenze son di giugno e il 27 agosto...diciamo che il "subito"
sarebbe...okay, allora va bene, un mese e mezzo per far partire la
lettera! Comunque va bene, non è quello l'oggetto del
contendere...
(ilarità in aula)
Il problema di oggi è che veramente c'è confusione...noi
chiederemo comunque gli atti del contratto per fare qualche
ragionamento insieme...la gente oggi non riesce a capire perché con
risorse allocate - ci sono un sacco di risorse nel nostro bilancio
- si debbano continuare ad avere dei disservizi e, soprattutto, non
una progettualità futura. Forse gliel'ho già detto, ma lo dico in
senso provocatorio: la difficoltà di oggi è capire se c'è una
strategia, non se c'è l'immediato o il quotidiano; ci rendiamo
conto che sia di difficile gestione con Enti di così grossa
portata, però la strategia la possiamo definire, indipendentemente
dalle risorse. Cerchiamo di capire dove vogliamo andare
confrontiamoci sull'investimento delle infrastrutture, affinché
possa essere l'investimento giusto per la Valle d'Aosta, come si fa
in generale sui programmi di sviluppo; poi è chiaro che le risorse
bisogna andarle a cercare, senza pensare a dei miracoli, perché è
certo che i 1.000 miliardi oggi sono un qualche cosa di
improponibile, però sapere quanto meno se riusciamo a ritornare ad
avere i tempi per raggiungere i principali centri che avevamo 50
anni fa uno se lo può chiedere, questo credo che sia legittimo
anche da parte del cittadino. Credo sia necessario a questo punto
ritornare in commissione per un rapido ripasso di quanto ci siamo
detti e per darci veramente dei tempi, perché siamo alla fine
dell'anno, tra poco discuteremo il bilancio, discuteremo dei tagli
che lei, come tutti gli Assessori, avrà sul bilancio. Quello che
continua a mancare, però, è la strategia e i tempi certi per il
Piano regionale dei trasporti, che sono la nuova dimensione di come
dobbiamo organizzarci, la scelta di cosa togliere, delle
sovrapposizioni che ci sono sicuramente tra il servizio ferroviario
e il trasporto su gomma, cioè le cose che ci servivano anche per
fare dei ragionamenti un po' tutti insieme.
Assessore, facciamo dunque in modo di fare bene il nostro lavoro
da controllori sul contratto dello Stato; su questo sa che una
volta che le cose sono chiare - e lo ripetiamo - non ci sono
problemi, perché non è neanche corretto che Trenitalia scarichi
tutto questo sulla Regione. Allo stesso tempo ribadisco
l'importanza di avere delle biglietterie, in Bassa Valle perché
oggi sono lì, ma comunque dove avevano la loro importanza; se non
ci sono le biglietterie è chiaro che deve esserci un servizio
efficiente e alternativo che permetta, soprattutto alle persone che
non lavorano e che non hanno la possibilità di agire sui computer,
di entrare in treno, di non sentirsi dei banditi perché non hanno
il biglietto, e non venir trattati come coloro che vogliono fare un
viaggio gratis, perché con qualche bigliettaio vi posso garantire
che non c'è tutta questa tranquillità. Diamo quindi la possibilità
alle persone di essere rispettate, soprattutto quando non vengono
loro resi dei servizi, e, se possibile, lavoriamo perché almeno una
biglietteria in Bassa Valle possa essere aperta, sia efficiente e
possa dare soddisfazione fino a quando il contratto non dirà in
maniera chiara quali sono i servizi che ci deve rendere Trenitalia.
Inoltre lei faccia in modo di farci sapere quanto prima quali sono
i tempi con i quali vuole realizzare le cose che la risoluzione ha
correttamente indicato con l'appoggio dei gruppi che hanno
sostenuto la discussione in Consiglio regionale sui trasporti.
Quindi
bon travail, mais
...cerchiamo di lavorare con una
velocità maggiore, Assessore, e non si adatti mai - lei che può
farlo - ai tempi di Trenitalia, ma faccia vedere che in Regione
siamo più veloci.
Presidente -
Punto 9 all'ordine del giorno.
