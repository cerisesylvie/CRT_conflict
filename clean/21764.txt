Classificazione
CASA DA GIOCO
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1487 del 5 ottobre 2005 - Resoconto
OGGETTO N. 1487/XII - Affido di incarico ad una società esterna
per la verifica sugli organici della Casa da gioco di
Saint-Vincent. (Interrogazione)
Interrogazione
Viste le dichiarazioni del vicepresidente del Consiglio di
Amministrazione della "Casino de la Vallée S.p.a.", Giuseppe Cilea,
a "La Stampa" del 18 ottobre 2005;
Evidenziato che, in tali dichiarazioni, viene affermato che
la Società che gestisce il Casinò ha affidato un incarico di
verifica sugli organici dell'azienda, i carichi di lavoro e
l'organizzazione interna;
Evidenziato altresì che si afferma che l'incarico è stato
affidato alla società "Bridge" di Genova, con la motivazione "che
aveva già lavorato per la Regione";
Ricordato che la Regione ha affidato alla società "TBridge"
di Genova ben sei incarichi nel corso degli ultimi due anni, per un
importo di 658.000 euro, in materia di politica dei
trasporti;
il sottoscritto Consigliere regionale
Interroga
l'Assessore competente per sapere:
1) se la società "Bridge", citata dal vicepresidente della
società "Casino de la Vallée S.p.a." coincide con la società
"TBridge" pluriincaricata dalla Regione;
2) qual è l'ammontare della spesa prevista per l'incarico
affidato dalla "Casinò S.p.a.";
3) se c'è stata una sollecitazione o un'informativa da parte
della Regione nei confronti della "Casinò S.p.a." per l'affidamento
di tale incarico;
4) come si spiega che alla società "TBridge" (nel caso
coincida con la "Bridge") vengano affidati studi in campi così
diversi che richiedono competenze di diverso tipo.
F.to: Riccarand
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione si pone l'attenzione
sull'incarico dato dalla "Casinò S.p.a." alla società "TBridge" per
la rilevazione dei carichi di lavoro. Si chiede inoltre se questa
società coincide con una società che ha già avuto degli incarichi
da parte dell'Amministrazione regionale, e riprendendo un articolo
di giornale, dove la denominazione utilizzata è "Bridge"... in
realtà, è una denominazione riportata non correttamente e in
effetti si tratta della "Tbridge", cioè la stessa società che ha in
corso delle attività nell'ambito dell'Amministrazione
regionale.
In merito alla seconda domanda, il costo della consulenza è
stato pattuito - dicono dal Casinò - in euro 80 mila oltre IVA e
spese.
In risposta alla terza domanda, la "Casinò" risponde in merito
che, a seguito della decisione del Consiglio di amministrazione di
far svolgere uno studio sui carichi funzionali di lavoro, al fine
di ottenere un'ottimizzazione delle risorse a disposizione e delle
innovazioni nell'organizzazione del lavoro, la società ha
provveduto ad ottenere due preventivi e dopo l'esame degli stessi
ha ritenuto di conferire l'incarico alla "TBridge" che aveva
presentato quello più vantaggioso.
Infine, quarta domanda: la società "TBridge" è una società di
consulenza direzionale, ingegneria, soluzioni e servizi di
"information technology", che propone soluzioni fra il percorso
strategico organizzativo e le nuove strade di "ICT", integrando la
consulenza direzionale in "information and communication
technology". L'integrazione delle due dimensioni consente a
"TBridge" di proporre soluzioni capaci di mettere l'innovazione
tecnologica al servizio delle strategie di sviluppo delle imprese e
dei loro processi tecnico-organizzativi e di operare
contemporaneamente su più mercati: industria, commercio, servizi,
"travel and transportation" e logistica. La "TBridge" ha
collaborato con primarie aziende di settori eterogenei: le "Coop
Italia", Comune di Genova, "Conad", "Ansaldo", "Unioncamere" e
pertanto - dicono dal Casinò - siamo certi che potrà dare un valido
contributo anche alla nostra azienda, che peraltro è atipica. La
"TBridge" ha iniziato a svolgere il lavoro nella nostra azienda e
ha evidenziato professionalità, capacità organizzative e
orientamento della gestione efficiente del tempo; questo è quanto
mi è stato trasmesso dalla "Casinò" relativamente
all'interrogazione del collega Riccarand.
Presidente - La parola al Consigliere Riccarand.
Riccarand (Arc-VA) - Effettivamente le dichiarazioni a "La
Stampa" del Vicepresidente dalla "Casinò", Dott. Cilea, in cui
comunicava il fatto che fosse stato dato questo incarico alla
società "Tbridge" di Genova era curioso, perché è la stessa società
a cui la Regione, in modo che stupisce, nel corso di un anno e
mezzo ha affidato una miriade di incarichi nel campo dei trasporti.
Qui vi è una passione da parte della Regione nei confronti di
questa società che è impressionante: nell'arco di un anno e mezzo
sono stati affidati 7 incarichi per un ammontare di ben 800.000
euro da parte della Regione a tale società. In materia di trasporti
inizialmente pensavo che questa fosse una società specializzata in
materia di trasporti che avesse una competenza che nessun altro in
Italia ha, per cui andava a finire tutto lì ed era anche
giustificato. Abbiamo poi visto i primi risultati di questi lavori
di tale società, che erano quanto mai "all'acqua di rose", analisi
molto approssimative, dati iperconosciuti che chiunque poteva
ricercare in Valle d'Aosta, quindi una qualità che lasciava molto a
desiderare.
Scopriamo poi che anche il Casinò si affida a tale società, dopo
che quest'ultima ha operato per la Regione, infatti qui le
motivazioni portate dal Dott. Cilea sono che tale società ha già
lavorato per l'Amministrazione regionale; allora questo è un motivo
valido per poi farla incaricare anche dalla "Casinò". La cosa non
ci convince, ci sembra strana, anche perché siamo andati a chiedere
una visura camerale per vedere che tipo di società è, da quanto
tempo opera: si tratta di una società recentissima - si è
costituita nel 2002 -, quindi non è una società con chissà quale
curriculum di studi, di qualificazione, ma è una società
relativamente giovane, di dimensioni tutto sommato limitate... con
competenze che in Liguria siano particolarmente note ed apprezzate.
In Valle d'Aosta, stranamente, a questa società viene affidata una
serie di incarichi, di cui una gran parte potrebbe essere espletata
da esperti locali, perché tutta una serie di studi che sono stati
affidati... incluso l'ultimo, perché ho visto che nell'ultima o
penultima riunione di Giunta avete rincarato la dose con un
ulteriore incarico il 23 settembre 2005... vi è un'altra
integrazione dell'incarico, si va avanti da integrazione ad
integrazione, per uno studio per la riqualificazione della rete di
trasporto urbana e suburbana della città di Aosta... impegno di
spesa. Adesso cioè per la città di Aosta fate fare uno studio a
questa società con un incarico di 144 mila euro, una cifra enorme
per un lavoro che sono in grado di fare molto bene almeno una
decina di persone in Valle d'Aosta.
Prendo atto delle risposte dell'Assessore. Ci sorprende tale
accanimento nei confronti di questa società, vorremmo capire meglio
le motivazioni e preannunciamo che al prossimo Consiglio
presenteremo un'ulteriore iniziativa per avere maggiori
informazioni nel dettaglio rispetto a tale società: il suo
curriculum, le sue esperienze e le motivazioni per cui si accaparra
tutti questi incarichi in Valle d'Aosta.
