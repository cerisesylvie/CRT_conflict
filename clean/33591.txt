Classificazione
OPERE PUBBLICHE



Oggetto del Consiglio n. 1704 del 23 marzo 2011 - Resoconto
OGGETTO N. 1704/XIII - Interpellanza: "Iniziative per
migliorare la programmazione delle opere da inserire nel piano
regionale operativo dei lavori pubblici".
Interpellanza
Visto il Piano Operativo dei Lavori Pubblici per l'anno 2010
approvato il 26 febbraio dalla Giunta regionale;
Preso atto dell'approvazione del Piano Operativo dei Lavori
Pubblici per l'anno 2011 in data 11 marzo 2011;
Vista l'emorragia di manodopera che investe il settore edile
dal 2004;
Tenuto conto che le imprese lamentano che tale programma non
abbia una reale efficacia come strumento di programmazione da parte
dell'Amministrazione regionale;
Ribadita nuovamente l'importanza che riveste il settore
edilizio per l'economia dell'intera Regione, nonché per
l'occupazione nelle numerose aziende;
i sottoscritti Consiglieri regionali
Interpellano
l'Assessore regionale competente per sapere:
1) quanti dei lavori inseriti nel programma del Piano
Operativo per l'anno 2010 hanno ottenuto l'aggiudicazione
definitiva e per quelli ancora in attesa della stessa, quali sono
le motivazioni;
2) se si è proceduto alla fine dello scorso anno a validare
il programma dei lavori effettuando una verifica delle opere
effettivamente eseguite e se diversamente, quali sono le
motivazioni;
3) quali sono i ragionamenti che portano l'amministrazione
regionale a destinare ogni anno minori risorse finanziarie di
quelle necessarie per le Somme urgenze e quali gli importi
"stralciati" da opere in previsione ed aggiudicati con procedure
abbreviate;
4) quali sono le intenzioni del governo regionale affinché il
Piano Operativo abbia una programmazione futura più realistica e
veritiera.
F.to: Chatrian - Louvin - Giuseppe Cerise - Patrizia
Morelli
Président -
A demandé la parole pour l'illustration le
Vice-président Chatrian.
Chatrian (ALPE) -
Grazie Presidente. Riteniamo il piano
operativo dei lavori pubblici annuale uno strumento valido e
necessario, concetto da noi esplicitato più volte negli scorsi
anni. Nel 2010 abbiamo presentato due iniziative proprio per
conoscere nel dettaglio lo svolgimento da una parte, le scelte
dall'altra e soprattutto le integrazioni che venivano fatte durante
l'anno allo stesso e, se possibile, anche stimolare un dibattito
franco, un dibattito sì concreto, ma che rendesse anche possibile
il miglioramento di questo strumento, che, a nostro avviso, è
importante in un momento di crisi, ma soprattutto di
programmazione. La volontà, Assessore, oggi è quella di fare un po'
il quadro completo e dettagliato sul piano operativo del 2010. Come
vede, nelle premesse, abbiamo citato anche il nuovo piano 2011
approvato dalla Giunta l'11 marzo, ecco perché i quattro quesiti
posti vanno nella direzione di far emergere lo stato dell'arte
chiaramente su cosa si è fatto, come viene fatto, la sua
attendibilità - quando parlo di "attendibilità", è programmatoria
-, la sua efficacia e soprattutto la sua organizzazione; ma perché?
Con questa iniziativa la volontà non è quella di entrare in
dettaglio sulla singola opera, ma è quella di conoscere la sua
applicazione proprio vista l'importanza che riveste il settore
edilizio per l'economia dell'intera regione, senza tralasciare
tutta la parte di occupazione delle numerose aziende. Un passo
indietro quindi, le scelte sono già state fatte, le opere sono
necessarie, la volontà di questa iniziativa non è di entrare sulla
singola opera se è necessaria o no, c'è già stata indubbiamente una
scelta, un'analisi, un dettaglio, ma è quella di capire insieme a
lei e al Consiglio se dobbiamo ancora migliorare - a nostro avviso,
sì -, siamo qui per capire ancora di più. Sicuramente arriveranno
anche a lei, come arrivano a noi, quelle che noi chiamiamo
lamentele: le imprese chiedono probabilmente più organizzazione, se
possibile domandano più programmazione proprio perché questo
strumento sia sempre più reale e più efficace. Quando utilizzo il
termine "efficace", è proprio perché in questo momento forse
apprezzerebbero - anche noi lo apprezzeremmo - qualche lavoro in
meno e magari che tali lavori siano fatti nei tempi stimati,
corretti e soprattutto con modalità, organizzazione, più
efficacia.
Il primo quesito va nella direzione di far assolutamente il
punto della situazione del piano operativo 2010: quanti lavori sono
stati aggiudicati in maniera definitiva e, se ci sono dei lavori
che non stati aggiudicati, quali sono le motivazioni. Nel secondo
quesito chiediamo se avete fatto uno screening generale sulla
validità del programma dei lavori dello scorso anno, a nostro
avviso necessario. La terza domanda invece entra un po' nel
dettaglio per quanto riguarda proprio le risorse destinate ogni
anno, meno risorse sulla parte delle somme urgenze e poi stralciate
durante l'anno proprio per andare ad integrare i vari capitoli di
spesa e a quel punto rimodulare opere già preventivate, proprio con
lo spirito di costruire meglio un piano a nostro avviso così
importante. Nella quarta domanda, probabilmente la più politica, si
chiede quali siano le intenzioni del Governo regionale, proprio per
programmare uno strumento più veritiero, più realistico e -
utilizzo la parola, a mio avviso, più importante in questo momento
- più efficace. Grazie.
Si dà atto che, dalle ore 10,48, assume la presidenza il
Vicepresidente André Lanièce.
Président -
Pour la réponse, la parole à l'Assesseur aux
ouvrages publics, à la protection des sols et au logement public,
Marco Viérin.
Viérin M. (SA-UdC-VdA) -
Vorrei ringraziare il collega
Chatrian che mi dà l'opportunità anche di fare un consuntivo delle
attività svolte nel 2010 rispetto al piano operativo, perché questo
è un "aspetto" dell'Assessorato e di tale maggioranza. Io non
riprendo i quesiti, vado a richiamarli con la numerazione, ossia 1,
2, 3 e 4, così abbiamo anche contezza.
Per quanto riguarda il primo quesito, voglio ricordare che il
monitoraggio effettuato sul piano operativo per l'anno 2010 riporta
al 31 dicembre 2010, quindi a fine dicembre, una percentuale di
attuazione pari al 95 percento e questo è un dato molto importante
anche se paragonato ai risultati di altre Regioni; io credo che il
95 percento sia già un obiettivo che solo poche imprese private
riescono a raggiungere. L'elaborazione è stata fatta sulla base dei
seguenti dati complessivi... voglio darle anche i dati per evitare
che poi discutiamo su dati diversi, poi, se avrà bisogno anche di
dati più specifici, glieli darò, non c'è alcun problema... gli
interventi che dimostrano questo dato sono 180 totali, di cui 154
sul piano operativo, che lei ben ha esplicitato, più altri
interventi che siamo riusciti a mettere immediatamente in circolo -
perché ci è stato chiesto proprio anche dalle imprese, attraverso
la Consulta regionale dei lavori pubblici - utilizzando al meglio
le somme che, per effetto dei ribassi d'asta o grazie ad economie
di spesa che avvengono durante l'anno, si sono rese disponibili
appunto durante l'anno. Si tratta quindi di 172 interventi avviati,
di cui 138 aggiudicati in corso d'anno e 34 per i quali è stata già
approvata, con deliberazione di Giunta regionale entro l'anno 2010,
la progettazione esecutiva con l'impegno delle risorse e sono
attualmente in fase di aggiudicazione; di questi 180 interventi
otto non stati aggiudicati. Ricordo, inoltre, come già dichiarato
più volte dal sottoscritto e dai dirigenti preposti, che il piano
operativo annuale si interseca obbligatoriamente con gli strumenti
di programmazione dell'anno precedente e con quelli dell'anno
successivo in una continuità di percorso quasi fisiologica, quindi
non è possibile tranciare al 31 dicembre tutto.
In riferimento al secondo quesito, premesso che non esistono ai
sensi di legge atti normativi che determinano la validazione del
piano operativo annuale, fatta salva la sua approvazione con
deliberazione di Giunta regionale e che una verifica dell'effettiva
esecuzione delle opere è da demandarsi alla fase di conclusione del
ciclo di realizzazione del lavoro, posso comunque affermare che
l'attività di verifica e monitoraggio dello strumento di
programmazione operativa annuale è stata svolta costantemente nel
corso dell'anno da parte del Servizio verifiche gestionali e
supporto della pianificazione, nuova struttura dell'Assessorato
istituita anche per questo fine. Se ben ricorda, anche su
sollecitazione del collega, avevamo istituito quel servizio,
consentendo di verificare il netto miglioramento del rispetto dei
tempi previsti per l'esecuzione dei lavori, tempi che logicamente
possono essere mensili, annuali o pluriennali a seconda dell'opera
appaltata, è chiaro.
Per quanto riguarda il quesito n. 3, posso dire che come già
esplicitato anche qui più volte in quest'aula... ricordo che nel
bilancio regionale è previsto un apposito capitolo per gli
interventi di emergenza o in somma urgenza. Nel 2009 era previsto
ad inizio anno un finanziamento di un milione di euro, nel 2010 un
finanziamento di tre punto otto milioni di euro e nel 2011 di nuovo
un milione di euro. Le assegnazioni del bilancio ad inizio anno
sono effettuate in funzione non della spesa storica, ma bensì delle
esigenze esistenti al momento della predisposizione del bilancio
stesso, tenuto conto di un certo margine per far fronte a singole
calamità che dovessero manifestarsi. Ricordo infatti - ed è quello
che ha anche sottolineato il collega - che tali capitoli possono
essere reintegrati prelevando dal fondo di riserva, e quindi non
avrebbe senso caricare il bilancio di assegnazioni, oppure da altri
capitoli non utilizzati, perché hanno la prevalenza le urgenze. Nel
2010, tornando all'anno in questione, per avere i dati precisi,
quando si è manifestata la necessità di incrementare le
disponibilità per interventi di somma urgenza, la Giunta regionale
ha approvato una parziale rimodulazione del piano operativo dei
lavori pubblici 2010, con la deliberazione n. 1302 del 14 maggio
del 2010, per recuperare 1.650.000 euro da assegnare al
finanziamento di interventi avviati o da avviare in somma urgenza.
Poiché abbiamo finito i primi mesi - l'anno scorso è stato un anno
un po' particolare -, abbiamo dovuto rimpinguare. A tale fine sono
stati stralciati - e qui lo voglio dire anche in maniera precisa -
dal piano operativo 2010 gli interventi n. A/15 del 2010, Oyace,
"Lavori di regimazione idraulica del torrente Baudier" per 360.000
euro e n. A/19 2010, Valtournenche, "Costi di progettazione strada
regionale 46 chilometro 21+800-22+250" per 900.000 euro, oltre che
recuperati 390.000 euro da fondi ancora disponibili sui capitoli
per interventi di manutenzione, questo per arrivare alla somma di
1.650.000. Faccio presente - perché qui mi sembrava che volesse
arrivare la domanda - che i due interventi stralciati non sono
stati aggiudicati con procedura abbreviata, quindi non sono stati
poi aggiudicati con nessuna formula abbreviata. Sono già stati
invece inseriti nella nuova programmazione, come correttamente si
deve fare, 2011/2013 e, precisamente, nel piano operativo di
quest'anno la strada regionale n. 46, finanziata con fondi
regionali attraverso l'accordo di programma firmato dal
sottoscritto col Ministero dell'ambiente ai sensi dell'articolo 2,
comma 240, della legge n. 191/2009, a dicembre dell'anno scorso, e
nell'allegato al programma di previsione per l'altro intervento,
quindi tutti e due sono stati trasportati poi nelle fasi
successive.
In riferimento al quarto quesito posso dire che, alla luce dei
dati riportati nella risposta che ho dato sul quesito n. 1), su
quello generale, affermo che il grado di efficienza riportato nella
programmazione 2010 è stato buono, per il futuro l'obiettivo che si
è già trasmesso alla dirigenza è quello di migliorarsi ancor di più
sulla verifica dei tempi di esecuzione dei lavori, sul recupero e
sull'utilizzo di risorse finanziarie che si possono rendere
disponibili nel corso dell'anno, ossia migliorare ancora
quell'aspetto. A tal fine si segnalano alcune attività già
programmate nel breve periodo: è in corso presso l'Assessorato la
predisposizione di un nuovo sistema per la raccolta dei dati, che
consentirà una più completa ed esaustiva acquisizione degli stessi
e, di conseguenza, una più precisa e articolata attività di
monitoraggio da parte dei funzionari, dei documenti di
programmazione. Il secondo, che è già stato definito, è un nuovo
tipo di codice identificativo per ogni singolo intervento che
permetterà una migliore gestione tecnico-amministrativa sempre da
parte delle strutture.
In merito alla domanda più generale posta dal collega, ossia la
lamentela delle imprese per una maggiore efficacia, io credo di
aver detto più volte su questo tema due cose: noi ogni due mesi, a
volte ogni tre mesi, a volte anche ogni mese, dipende dai momenti,
abbiamo organizzato con la Consulta dei lavori pubblici, dove sono
rappresentate tutte le ditte, degli incontri e il concetto però
qual è: in quei incontri quello che emerge è che comunque tutti
siamo coscienti - sia le imprese che i professionisti, che i
sindacati e quant'altro - che il momento è delicato soprattutto per
la crisi in atto e che comunque le imprese non hanno gli stessi
obiettivi della pubblica Amministrazione: noi abbiamo degli
obiettivi di trasparenza, di celerità e soprattutto anche delle
esecuzioni possibilmente il più ben fatte possibile... ecco faccio
un bisticcio di parole, però abbiamo questi obiettivi; le imprese
hanno l'obiettivo di cercare di avere del lavoro nei momenti un po'
bui, però tale riposta non può arrivare solo dall'ente pubblico:
l'ente pubblico dà delle opportunità, poi le imprese devono sapere
giocarsele. Noi, quindi, con la Consulta dei lavori pubblici questo
confronto ce l'abbiamo e devo dire anche che nell'ultima riunione
della consulta, dove abbiamo anche presentato il piano operativo,
prima di approvarlo in Giunta, per correttezza, non abbiamo avuto
rimostranze di alcun genere, anzi abbiamo avuto non dico un
ringraziamento, ma un riconoscimento di quella che è stata tutta
l'opera migliorativa rispetto alla programmazione: soprattutto di
essere riusciti, come Amministrazione regionale e come Giunta, a
proporre il mantenimento di risorse, in questo momento delicato di
crisi economica.
Presidente -
Grazie. Vuole fare ancora una precisazione
Assessore?
Viérin M. (SA-UdC-VdA) -
No, volevo dire al collega
Chatrian che poi, se vuole i dati complessivi, ci sono, non c'è
niente di segreto è solo per non tediare l'Assemblea con dieci
centimetri di carta.
Presidente -
Grazie. Il Vicepresidente Chatrian ha
chiesto la parola per la replica, ne ha facoltà.
Chatrian (ALPE) -
Grazie Presidente, accetto volentieri i
suoi dati, le sue informazioni. Come vede, la nostra iniziativa va
nella direzione di migliorare questo strumento operativo, di
conoscere e di integrare, possibilmente, se c'è anche la volontà di
tipo politico, non solo amministrativo.
Registriamo positivamente la risposta sul quesito n. 1, per
quanto riguarda la sua globalità, per quanto concerne il quesito n.
2, sapevamo abbastanza bene che all'interno della normativa dei
lavori pubblici non c'è un atto amministrativo che va a validare
l'anno in corso, l'obiettivo era proprio quello di avere un
controllo incrociato, dato che non si occupa solo il suo
Assessorato di tutti questi appalti, ma i famosi 21-22 dipartimenti
che si occupano di numerosissimi appalti e forse sapere cosa fa la
mano destra e cosa fa la mano sinistra, a nostro avviso, è
fondamentale. Proprio in un momento di difficoltà, in un momento di
crisi conoscere nel dettaglio come stanno procedendo le varie gare,
i vari bandi, o eventuali difficoltà, penso sia necessario e
doveroso e penso solo che il suo Assessorato debba fare il punto
della situazione. Per quanto riguarda invece i quesiti n. 3 e n. 4,
che sono quesiti forse più politici, il terzo va proprio nella
direzione di dare ancora più efficacia a questo strumento, perché
dare più efficacia? Nel momento in cui capiamo perfettamente che un
bilancio è redatto soprattutto sulle somme urgenze in previsione ci
mancherebbe! Quello che chiediamo ulteriormente cos'è? Che l'altro
binario, quello dell'ordinaria amministrazione, del piano reale,
abbia un corso certo, sicuro, ci sono delle somme urgenze da
integrare per tantissimi motivi, andate ad attingerlo sinceramente
in altri capitoli, proprio per non andare a stralciare il
ragionamento che ci faceva, ma perché? Perché perde di credibilità
lo strumento, perde di credibilità il fatto di integrare, di fare
un passo indietro, perché giustamente lei oggi ci ha citato i pochi
casi stralciati che sono stati proiettati nell'anno successivo, o
nel triennio successivo; ecco perché parlo di programmazione, di
organizzazione e di efficacia, "efficacia" vuol dire dare corso a
scelte politiche fatte, a scelte amministrative fatte.
Per quanto riguarda il quarto punto, condividiamo che
l'Amministrazione regionale ha un ruolo diverso, gli obiettivi non
li condivido,
"perché abbiamo degli obiettivi diversi..."
,
penso che debbano andare di pari passo: "di pari passo" vuol dire
che i lavori devono essere fatti a regola d'arte, che le procedure
devono essere da capitolato e da normative, ma la domanda andava in
quella direzione: cerchiamo di raccordare meglio ancora le esigenze
forse diverse, consapevoli che la crisi c'è, le liquidità interne
all'amministrazione ci sono, voi avete approvato un piano l'11
marzo di 77 milioni di euro, mi sembra, poi cercherò di avere
ulteriori informazioni con 133 bandi e interventi. L'obiettivo qual
era? Era che questo documento deve essere veramente efficace e
reale, quindi aumenti anche fuori dalle eventuali vacanze estive o
natalizie, o che il confronto mensilmente... se non è sufficiente
mensilmente, due volte al mese; penso che proprio gli attori
principali debbano conoscere fino in fondo non solo le strategie,
ma l'operatività di ogni singola pianificazione, perché solo
rimodulando, integrando questi programmi possiamo forse migliorare.
Mi ha risposto nella sua sintesi del quarto quesito:
"il
posizionamento di questo governo è buono"
, io andrei oltre il
buono, Assessore, sinceramente, l'asticella dobbiamo alzarla,
dobbiamo alzarla tutti insieme ognuno per il proprio compito,
ognuno per il proprio ruolo. Il nostro stimolo va in quella
direzione proprio perché, se questo sistema regionale non si
programma, tale sistema operativo è già rinominato "operativo"...
penso che proprio in quella direzione noi dobbiamo essere più bravi
degli altri. Grazie.
