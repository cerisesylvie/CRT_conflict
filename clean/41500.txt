Classificazione
INFORMAZIONE
Sistema informativo



Oggetto del Consiglio n. 622 del 18 aprile 2019 - Resoconto
OGGETTO N. 622/XV - Interpellanza: "Interventi della Regione
per garantire una corretta conservazione dei propri dati
informatici e di quelli degli altri enti pubblici".
Rini (Presidente) -
Alla presenza di 32 colleghi,
possiamo iniziare i lavori.
Punto 35 all'ordine del giorno. La parola alla collega Russo per
l'illustrazione.
Russo (M5S) -
In questa interpellanza parliamo della
conservazione dei documenti digitali. In particolare, trattiamo la
conservazione dei documenti digitali degli enti locali valdostani e
del progetto per cui l'Amministrazione regionale avrebbe dovuto
ricoprire il ruolo di polo di coordinamento di questa
conservazione. La conservazione dei documenti digitali si inserisce
nel quadro normativo del Codice dell'amministrazione digitale
(CAD), un testo unico che riunisce e organizza le norme riguardanti
l'informatizzazione della pubblica amministrazione nei rapporti con
i cittadini e le imprese. Istituito con il decreto legislativo del
2005, è stato poi modificato nel 2016 e poi con il decreto
legislativo del 2017, per promuovere e rendere effettivi i diritti
di cittadinanza digitale.
I temi più importanti del CAD sono: l'attribuzione a cittadini e
imprese dei diritti all'identità e al domicilio digitale, alla
fruizione di servizi pubblici
on-line
e orientati alla
telefonia mobile; l'integrazione e l'interoperabilità tra i servizi
pubblici erogati dalle pubbliche amministrazioni, in modo da
garantire a cittadini e imprese di fruirne in maniera semplice e
diretta; una maggiore certezza giuridica alla formazione, gestione
e conservazione dei documenti informatici, e l'innalzamento del
livello di qualità dei servizi pubblici e fiduciari in
digitale.
L'AGID (l'Agenzia per l'Italia Digitale) è l'agenzia tecnica
della Presidenza del Consiglio che ha il compito di garantire la
realizzazione degli obiettivi dell'agenda digitale italiana e di
contribuire alla diffusione dell'utilizzo delle tecnologie
dell'informazione e della comunicazione, favorendo l'innovazione e
la crescita economica del nostro Paese. L'AGID ha definito il Piano
triennale 2017/2019 per l'informatica nella pubblica
amministrazione in merito alla conservazione digitale dei documenti
informatici.
Tornando all'oggetto preciso della nostra interpellanza, quindi
alla conservazione dei documenti digitali degli enti locali
valdostani e del progetto per cui l'Amministrazione regionale
avrebbe dovuto ricoprire il ruolo di polo di coordinamento di
questa conservazione, il progetto è cominciato nel gennaio del
2016, in cui la nostra Regione ha ricevuto parere favorevole dalla
Sovrintendenza archivistica per il Piemonte e la Valle d'Aosta ad
agire in qualità di polo di conservazione digitale nei confronti
degli enti valdostani. Al fine di assicurare uniformità nella
gestione documentale di tutti gli enti locali, il progetto - e qui
siamo nell'aprile del 2016 - è stato pensato da realizzarsi in
collaborazione tra: l'Amministrazione regionale, come coordinamento
delle attività volte alla conservazione; il Celva, come punto di
riferimento per gli enti locali; il PARER, Polo archivistico
regionale dell'Emilia-Romagna, come ente conservatore accreditato a
cui affidare il ruolo di conservazione, e la società
in
house
INVA, soggetto incaricato delle attività di gestione,
adeguamento e manutenzione del
software
che presiede alla
produzione dei pacchetti di versamento delle informazioni digitali
raccolte e al loro trasferimento presso il conservatore.
Nell'estate del 2016 tutti i Comuni hanno dato propria adesione
al progetto. A fine 2016 l'Amministrazione regionale ha organizzato
incontri finalizzati a impostare le azioni organizzative funzionali
per declinare il modello organizzativo sopra esposto, comunicando
di essere operativi entro il marzo 2017. In realtà, nel mese di
settembre 2017 il Celva ha inviato alla Regione una richiesta di
fornire indicazioni stringenti delle tempistiche di avanzamento
delle attività previste nel progetto di conservazione di
documentazione digitale; da quella data in avanti, gli enti locali
non hanno avuto più informazione circa lo stato di attuazione del
progetto.
Fatte queste premesse, chiediamo quali atti la Regione ha
compiuto da fine del 2017 ad oggi come polo di coordinamento per la
conservazione della documentazione digitale degli enti locali e
quali azioni la Regione intenda mettere in atto per garantire una
corretta e a norma conservazione digitale dei suoi dati informatici
e di tutti quelli degli altri enti pubblici regionali.
Dalle ore 9:11 assume la presidenza il Vicepresidente
Distort.
Distort (Presidente) -
La parola al Presidente Fosson per
la risposta.
Fosson (GM) -
Per rispondere alla prima questione, è
vero, come diceva lei, che dal 2017 ad oggi, come polo di
coordinamento, sono state fatte diverse attività in questo senso,
ma relativamente a questo gli uffici rimarcano che la conservazione
digitale di un documento di pubblica amministrazione non consiste -
come spesso si può erroneamente considerare - nel semplice
salvataggio dello stesso, bensì presuppone che il documento
informatico sia conservato corredato da una serie di metadati, cioè
da informazioni relative al documento che sono fondamentali per la
conservazione.
Rispetto a questa problematica, come ricordava correttamente,
nel 2016, con la deliberazione n. 845 del 24 giugno, la Regione si
è costituita quale polo di coordinamento per la conservazione dei
documenti digitali, dopo aver ottenuto l'autorizzazione della
Soprintendenza archivistica per il Piemonte e la Valle d'Aosta e la
dichiarazione di interesse ad aderire al polo degli enti pubblici
valdostani. Successivamente, con un'altra deliberazione del 15
luglio 2016, la Regione ha approvato una bozza di accordo con il
conservatore accreditato, individuato nell'Istituto per i beni
artistici, culturali e naturali dell'Emilia-Romagna (IBACN). Con
questi atti sono state poste le basi per sviluppare il percorso che
dovrà condurre alla conservazione non dei "dati informatici",
quanto degli atti e dei documenti digitali degli enti locali. Si
tratta di un percorso complesso - sono emerse delle criticità - che
è stato rallentato da diversi fattori, tra i quali devono essere
segnalati le difficoltà oggettive con le risorse e le competenze
archivistiche e tecnologiche di cui dispone l'Amministrazione
regionale nella costruzione di un sistema in grado di mandare in
conservazione i documenti digitali di Regione ed enti locali,
assicurando il rispetto di tutte le procedure e le condizioni
necessarie a tal fine. Abbiamo già parlato, in quest'Aula di tutto
quello che si sta facendo per rivedere tutto il sistema informatico
e dargli un'organizzazione diversa. Inoltre, in queste criticità
hanno sicuramente influito le scelte di privilegiare lo sviluppo di
altri applicativi o programmi informatici che, nel corso degli
ultimi anni, sono stati ritenuti maggiormente prioritari per
l'Amministrazione regionale, come SISPREG e SICER.
Proprio per cercare di ovviare ai nodi critici che nel frattempo
erano emersi a metà del 2017, la Regione ha anche aderito al
progetto dell'IBACN denominato "Ricordi-Riuso della conservazione
dei record digitali", che ha coinvolto diverse amministrazioni
pubbliche, con gli obiettivi della definizione, del trasferimento e
dell'evoluzione delle buone pratiche di un servizio di
conservazione di archivi digitali. Rispetto a come si è partiti,
quindi, si è poi modificato un po' il percorso. La partecipazione a
questo progetto - che è tuttora in corso - è stata ritenuta dagli
uffici un'esperienza positiva, nella misura in cui ha permesso di
conoscere prassi e modalità di altre realtà amministrative in
questo specifico settore, ma non ha permesso di risolvere tutte le
criticità più importanti.
Per rispondere alla seconda domanda, nel 2019 le strutture
competenti dell'Amministrazione regionale, in quanto Polo di
coordinamento, intendono portare avanti con gli enti locali le
azioni finalizzate all'analisi dei vari aspetti che devono essere
assicurati per una conservazione della documentazione digitale
rispondente alla normativa vigente e, soprattutto, alle esigenze di
conservare la memoria del territorio e degli enti che lo hanno
governato anche dal punto di vista amministrativo.
Come Presidenza, questa sua interpellanza sicuramente ci dà uno
stimolo; cercheremo di stimolare i servizi competenti affinché
siano individuate le soluzioni migliori dal punto di vista tecnico
con tutta la rapidità possibile, per risolvere le criticità
rilevate, in modo che sia possibile, con una certa sicurezza,
fissare tempi e investimenti per avviare la corretta conservazione
digitale degli atti della pubblica amministrazione valdostana.
Questo è l'impegno.
Presidente -
La parola alla collega Russo per la
replica.
Russo (M5S) -
Rispetto alla risposta che mi ha dato, mi
facevo solo una domanda: sicuramente la situazione è complicata, ma
ad oggi la documentazione digitale degli enti valdostani è
conservata? Alla fine è un po' questo l'obiettivo... è una
partenza, va bene.
