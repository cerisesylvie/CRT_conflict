Classificazione
LAVORO
Politica del lavoro



Oggetto del Consiglio n. 2647 del 17 aprile 2007 - Resoconto
OGGETTO N. 2647/XII - Programma annuale degli interventi di
politiche attive del lavoro per l'anno 2007.
(Interrogazione)
Interrogazione
Preso atto della DG n. 252/2007 con cui viene definito il
programma annuale degli interventi di politiche attive del lavoro e
delle azioni di sviluppo dei servizi per l'impiego, per il
2007;
Vista l'analoga delibera relativa al programma annuale per il
2006 (DG n. 649/2006) e la successiva rettifica (DG n.
1156/2006);
Considerato che si è di fronte ad un "copia incolla", in
quanto nel 2007 viene ripreso tale e quale il programma del 2006,
comprese le modifiche apportate;
la sottoscritta Consigliera regionale
Interroga
l'Assessore competente per sapere:
1) quali attività, previste nel programma 2006, sono state
attuate e con quali risultati;
2) quali sono i motivi per cui nel 2007 ci si è limitati a
riproporre le stesse attività dell'anno precedente;
3) quali sono le criticità che permangono nello sviluppo dei
servizi per l'impiego.
F.to: Squarzino Secondina
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Innanzitutto farei anche un riferimento,
nel rispondere all'interrogazione, a quello a cui lei si riferisce
nelle premesse, prima di arrivare all'
"Interroga"
.
Con riferimento alle deliberazioni della Giunta citate nel DGR
n. 649 e n. 1156, questi sono atti di programmazione delle risorse
globalmente assegnate ogni anno al Piano triennale di politica del
lavoro che, secondo quanto stabilito dalla legge regionale n.
7/2003, vengono distribuite, con un programma annuale
prevalentemente finanziario, fra le strutture regionali competenti.
Nello specifico si tratta delle risorse attribuite al Dipartimento
politiche per l'impiego per gli interventi collegati ai servizi per
l'impiego che vengono assegnati su capitoli e dettagli di bilancio
già presenti, ma privi di assegnazione per l'anno di riferimento in
quanto oggetto della ripartizione annuale dalle risorse regionali
attribuite al Piano triennale di politica del lavoro. Si ricorda
che si tratta di una quota limitata rispetto alle risorse destinate
alla realizzazione del piano. In prevalenza l'attività dei servizi
per l'impiego si concretizza attraverso l'erogazione di servizi a
lavoratori ed imprese ed altri operatori istituzionali e in quanto
tale è caratterizzata dal rapporto diretto con l'utenza e dalla
continuità del servizio, per questo motivo anche in una fase di
rinnovamento e potenziamento continuano ad essere forti le esigenze
di continuità e di supporto tecnico. Tenuto conto di quanto
precisato nei punti precedenti, atto di programmazione finanziaria
e prevalente attività di servizio e che è in corso un processo di
rinnovamento che per essere realizzato richiede tempi che superano
l'orizzonte di un singolo anno, l'affermazione di un banale
intervento di "copia incolla" - che viene citato - non tiene conto
degli elementi di contesto che caratterizzano gli atti
amministrativi citati.
Per quanto riguarda l'utilizzo delle risorse assegnate, si
evidenziano, brevemente, alcuni interventi quali la partecipazione
dei centri per l'impiego della Valle d'Aosta al Forum sul lavoro
turistico svoltosi a Torino nell'autunno 2006 e a interventi di
cofinanziamento delle spese per la realizzazione della rivista
"Obiettivo lavoro". Aggiungo anche un'altra cosa: la motivazione
della ripetizione del piano 2006 nel 2007 è legata a motivi
semplici che sono quelle dei tempi, anche perché il piano è in
stretto collegamento con l'approvazione del POR 2007-2013, POR che
deve sottostare all'approvazione della CE; in tal senso, avendo la
sensazione precisa che il POR non sarebbe stato approvato dalla CE
nei tempi, già a febbraio il Consiglio delle politiche del lavoro
ha riproposto le stesse attività per il 2007, riprendendo le stesse
attività del 2006 per il 2007, inserendo però per onestà anche
alcuni interventi e progetti a favore dei cassa integrati e della
mobilità. Il piano del 2006 quindi è stato riproposto nel 2007
tenendo conto di non avere tutte le disponibilità in funzione
dell'approvazione del POR, che non è ancora arrivato. Finalmente il
Consiglio delle politiche del lavoro a marzo ha potuto, con
l'accordo di tutte le parti sociali, approvare il POR e stiamo
adesso aspettando l'approvazione definitiva della CE. Con il POR
approvato il Consiglio delle politiche del lavoro potrà proporre un
piano triennale 2008-2010 dispiegando tutte le possibili
potenzialità.
In merito a quanto richiesto al punto successivo:
"quali sono
le criticità che permangono nello sviluppo dei servizi per
l'impiego"
, si ritiene opportuno segnalare, in modo fortemente
sintetico e non esaustivo dei diversi interventi svolti fino ad
adesso, le principali attività svolte fino a questo momento, senza
soffermarsi sulla lunga storia del lungo e travagliato iter del
processo di conferimento delle competenze in materia di lavoro e
impiego della Regione Valle d'Aosta da parte dello Stato, cosa che
avevamo già fatto, avevamo enunciato tutti i passaggi difficili sia
per quanto riguarda il personale transitato, sia per le competenze.
Entrando nel merito degli interventi: attivazione del Consiglio
delle politiche del lavoro, emanazione e determinazione di linee di
indirizzo in materia di attribuzione, conservazione, sospensione e
perdita dello stato di disoccupazione, piano di attività per
l'applicazione delle nuove regole in materia di stato di
disoccupazione e sostegno alla ricerca attiva del lavoro; attività
di informazione e formazione per tutto il personale dei Centri per
l'impiego...
(interruzione della Consigliera Squarzino Secondina, fuori
microfono)
... no, queste sono le cose che abbiamo fatto, le principali
attività svolte finora in modo sintetico, le criticità le abbiamo
affrontate l'altra volta, ma alla fine ricapitolo anche le
criticità, quindi: attività di informazione e formazione per tutto
il personale dei centri per l'impiego sia per la parte riguardante
i nuovi servizi per la promozione dell'occupabilità dei lavoratori,
sia per favorire l'incontro fra domanda e offerta di lavoro;
attività di formazione specifica sul "programma PROLABOR" per la
gestione informatizzata dei servizi per l'impiego (anagrafe
lavoratori e anagrafe imprese); inserimento dei centri per
l'impiego nel sistema informativo della Regione Valle d'Aosta,
passaggio dal programma "NETLABOR" - banca dati singola per centro
per l'impiego - al "sistema PROLABOR" - banca dati unica a livello
regionale -, recupero degli archivi informatici precedenti e
adattamento del sistema alle caratteristiche del mercato regionale;
adozione dei primi provvedimenti amministrativi necessari per il
rinnovo e potenziamento dei servizi regionali per l'impiego. Gliene
ricordo qualcuno: DGR n. 2951 del 7 ottobre 2006 inerente al
protocollo d'intesa con il Comune di Verrès per l'acquisto di una
struttura da adibire a sede del Centro per l'impiego di Verrès; DGR
n. 4165 del 29 dicembre 2006: "Programma per il potenziamento dei
nuovi servizi per l'impiego", impegno di spesa di 100.000 euro; DGR
n. 716 del 22 marzo 2007 con l'adozione del logo "Flèchemploi"
destinato ad identificare il rinnovamento dei servizi regionali per
l'impiego; DGR n. 996 del 14 aprile 2007: "Linee guida per
l'applicazione del decreto legislativo n. 181/2000 in materia di
rinascimento, mantenimento, sospensione e perdita dello stato di
disoccupazione in Valle d'Aosta".
Da quanto descritto in precedenza, si sottolinea l'avvio del
censimento straordinario di lavoratori disoccupati, che ha una
duplice finalità, adeguare finalmente la situazione di lavoratori
della Valle d'Aosta alla situazione delle altre realtà regionali e
soprattutto mettere in evidenza le persone alla reale e immediata
ricerca di lavoro allo scopo di consentire ai centri per l'impiego
di intervenire sui lavoratori disponibili a concordare un percorso
per la ricerca di lavoro. È chiaro che molto rimane da fare e su
questa materia si continuano a programmare e progettare interventi,
nei i rispettivi ambiti di competenza sia da parte del Governo
nazionale, sia da parte delle singole Regioni.
Per quanto riguarda il processo di rinnovamento e potenziamento
dei servizi regionali per l'impiego, si segnalano alcuni elementi
di criticità, ho voluto riprenderli perché già erano stati oggetto
di confronto l'altra volta. Vi è la consapevolezza delle esigenze
specifiche rispetto a risorse e supporto organizzativo che devono
essere dedicate alle strutture destinate all'erogazione diretta dei
servizi all'utenza; c'è sostegno e riconoscimento rispetto alle
necessità di personale, l'assunzione di collaboratori con contratto
a tempo determinato, purtroppo risponde solo parzialmente al
bisogno organizzativo; continuità nel miglioramento degli
interventi relativi alla logistica e al sistema informativo;
riorganizzazione normativa del settore lavoro, con attenzione ai
diversi momenti di programmazione e servizio diretto, con l'intento
di accompagnare agli interventi di promozione funzionale anche
importanti miglioramenti di semplificazione amministrativa a favore
di cittadini e imprese. In sostanza, quando abbiamo ereditato
questo servizio dallo Stato, abbiamo dovuto prenderlo in carico, ma
anche ricostruirlo e oggi siamo in un percorso di ricostruzione con
le criticità, che non abbiamo difficoltà ad enunciare, ma nello
stesso tempo anche facendo presente tutti i passaggi al positivo
che sono stati fatti nell'ultimo anno, portando avanti con
determinazione un programma che nell'arco di pochi mesi vedrà il
perfetto funzionamento di questi uffici anche con l'impiego del
nuovo logo "Flèchemploi" e dei nuovi servizi telematici che ormai
stanno diventando realtà all'interno delle strutture operative
degli uffici periferici del lavoro.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore se mi fornisce
copia della risposta scritta, perché i dati sono molti e
soprattutto è stato così appassionato il tono con cui ha presentato
tali dati che sono rimasta colpita da questo tono appassionante e
coinvolgente e non sono riuscita a seguire tutto il
ragionamento...
(interruzione dell'Assessore La Torre, fuori
microfono)
... ma certo che non era appassionante e coinvolgente... vediamo
poi i documenti, ma qui lei elenca una serie di problemi, ha letto
una relazione che le hanno preparato, gliela avranno preparata
anche bene, ma le hanno dimenticato di dire che dietro a quelle
parole ci sono delle persone e io so che lei, quando vede delle
persone che sono in difficoltà, si attiva maggiormente che non
rispetto solo ad aspetti che possono apparire burocratici. Dietro a
questo censimento straordinario dei lavoratori, dietro a tale
criterio importante della "PROLABOR", banca dati da attivare,
dietro a queste parole ci sono 5.400 persone, più dei residenti di
Châtillon o di Saint-Vincent e via dicendo, quindi sono più di 5
migliaia di persone, parliamo di una realtà con 100.000 persone,
una cifra enorme! Sono 5.400 persone che non hanno lavoro, che
aspettano di essere chiamate affinché i loro nomi siano messi in
questa famosa banca dati. Ci saranno criticità o programmi fatti
molto bene, si saranno fatti dei progressi enormi, lei ha detto:
"abbiamo ricevuto un servizio..."
, non lo ha detto
esplicitamente, ma intendeva che era una situazione così così, era
statale, noi lo abbiamo reso regionale con tutta l'efficienza che
questo non aveva. Intanto questo forse non è così vero, lei vada a
vedere, si faccia elencare le procedure che prima erano richieste
dallo Stato, le procedure richieste adesso dalla Regione sono molto
più complesse e burocratizzate, se questa è efficienza, lascio a
lei decidere, ma soprattutto tale nuovo sistema che è stato
attivato è fatto in modo tale che si bloccano alcuni meccanismi per
cui non si riesce a chiamare queste 5.400 persone, i cui dati
dovrebbero essere messi in tale famosa banca dati: "PROLABOR". Lei
sa bene che, finché questo lavoro, che può essere molto
amministrativo, non è fatto, queste 5.400 persone non possono
essere inserite in nessun programma di domanda-offerta, niente! E
sono anni che diciamo che c'è questo problema. Adesso sappiamo che
sono 5.400, cosa facciamo? Aspettiamo che 5.400 persone rimangano
senza lavoro, senza possibilità di essere informate perché ci sono
difficoltà in questa banca dati? Quindi 5.400 persone devono
aspettare mesi o un anno affinché il loro nome sia inserito in una
banca dati che consente il dialogo fra domanda e offerta. Se
qualcuno chiede a questi uffici del lavoro di fornire nominativi di
persone con determinate caratteristiche e competenze, se la banca
dati fosse fatta in un attimo, si saprebbe scegliere all'interno di
queste 5.400 persone quelle che avrebbero queste caratteristiche,
invece non c'è tale banca dati! Sono piccoli frammenti, ma non c'è
una banca dati che consente questo! Ci saranno piccoli elenchi, ma
che non consentono di dare una risposta. Mi chiedo se questo è un
modo intelligente, rispettoso delle persone, al servizio degli
utenti per gestire la possibilità dei disoccupati di essere
riconosciuti come disoccupati e di poter entrare nelle procedure
che possono loro consentire di accedere a posti di lavoro. Credo
che questo sia un tema appassionante per queste persone... e vorrei
proprio chiederglielo di metterlo... so che ha tanti problemi, ma
qui ci sono delle procedure e su questo tornerò, Assessore, e le
chiederò fra qualche mese quanti sono quelli inseriti.
