Classificazione
AGRICOLTURA



Oggetto del Consiglio n. 1097 del 25 marzo 2015 - Resoconto
OGGETTO N. 1097/XIV - Interpellanza: "Iniziative per evitare
la propagazione della flavescenza dorata".
Presidente -
Per l'illustrazione chiede la parola il
Consigliere Grosjean; ne ha facoltà.
Grosjean (UVP) -
Merci Président. Mi sembra abbastanza
assurdo dover venire in Consiglio a parlare di queste
cose...dovrebbero essere dei problemi tecnici, che si risolvono con
i tecnici, ma purtroppo, visto che non arrivano le risposte, ahimè,
proviamo a parlarne qui.
Siamo ormai alla vigilia della messa a dimora delle barbatelle,
a giorni inizia la fase di impianto dei vigneti, e sappiamo
benissimo - me l'aveva confermato lei, Assessore - che abbiamo
cinque zone focolaio in Valle d'Aosta. L'unica risposta che ho
avuto dagli uffici è: "imporremo i trattamenti obbligatori". È
previsto dalla legge, è normale, ma sappiamo benissimo che in
Piemonte, come nel resto d'Italia, il trattamento, ahimè, non ha
risolto i problemi (di questo ne abbiamo già discusso diverse
volte). L'unica cosa di cui siamo certi, mi hanno detto gli uffici,
è che verranno definite le cinque zone all'interno delle quali
saranno fatti i trattamenti obbligatori. Peccato, però, che queste
zone sono nel raggio di un chilometro e le ultime informazioni ci
dicono che questo insetto, lo
Scaphoideus
, si sposta di tre
chilometri e mezzo al giorno, quindi il trattamento su un
chilometro lascia il tempo che trova. Sappiamo benissimo com'è la
situazione dei nostri vigneti, in gran parte gestita da hobbisti,
sovente neanche troppo professionisti, perché coltivano l'uva per
uso familiare, quindi non seguono le indicazioni che vengono date
magari dalle cooperative o dai produttori che vinificano, e quindi
il rischio di infezioni è molto alto, anche perché abbiamo comunque
tutta una serie di vigneti incolti, nei quali probabilmente non
vedremo mai delle piante infette, ma potremo avere tanti portatori
sani di questa malattia.
Allora io mi chiedo se avete percepito a livello di Assessorato
il reale rischio al quale la viticoltura sta andando incontro.
Stanno venendo fuori dei risultati, da alcune prove che hanno fatto
in Piemonte, alcune anche casuali, e qui mi sento ancora dire:
"dovremo fare la sperimentazione"...beh, la sperimentazione vuol
dire che prima dobbiamo aspettare di avere i vigneti infetti e poi
dopo potremo fare la sperimentazione, non possiamo farla finché
abbiamo i vigneti indenni, questo è chiaro! Ma se aspettiamo ad
avere i vigneti infetti, ahimè, la nostra viticoltura avrà ben
presto finito di poter esistere. Quindi io mi chiedo se veramente
c'è la volontà di fare qualcosa, perché ai viticoltori non è stata
fatta nessuna comunicazione su eventuali possibilità di...non
possiamo certificare la garanzia, ma almeno avere delle reali
possibilità di evitare questa malattia, con l'intervento di
tecniche che vanno fatte, però, al momento dell'impianto. Non
possiamo aspettare l'anno prossimo, non possiamo aspettare due anni
per avere la certezza dei risultati; di convegni ne sono stati
fatti, in Piemonte si stanno muovendo, e qui non arriva nessuna
comunicazione! Purtroppo anche i trattamenti non sono una
cosa...dover tornare ad usare i pesticidi...ci sono anche aziende
biologiche, e quindi il problema si sta complicando. Aspetto
pertanto di avere sue comunicazioni e poi mi riservo di
replicare.
Presidente
- Grazie Consigliere Grosjean. Ha chiesto la
parola l'Assessore Testolin, per la risposta; ne ha facoltà.
Testolin (UV) -
Grazie Presidente. È un argomento già
affrontato in quest'aula, ed effettivamente è un argomento molto
tecnico sul quale ci si confronta evidentemente anche tramite le
indicazioni degli uffici.
Per dare una risposta puntuale, evidenziamo, come peraltro già
fatto con l'interpellanza del 19 novembre scorso, che la
flavescenza dorata della vite è una fitopatia da quarantena,
oggetto di lotta obbligatoria. La normativa vigente prevede
l'applicazione della lotta al vettore
Scaphoideus titanus
,
un insetto che con le sue punte trasmette la fitopatia da una
pianta all'altra. Dal momento che non esistono prodotti attualmente
riconosciuti dal mondo scientifico in grado di curare e prevenire
la malattia, le viti sintomatiche nelle zone focolaio devono essere
estirpate e distrutte, come già evidenziato dal collega e come già
riferito nella scorsa interpellanza. Il primo ritrovamento in Valle
d'Aosta è avvenuto nell'estate del 2006; prima di allora, la
Regione era interamente zona indenne. Le zone interessate dai
cinque focolai nel 2007 ricadenti nei comuni di Arvier, Chambave,
Jovençan, Saint-Pierre e Sarre, e l'area di Aymavilles, in cui si è
sviluppato un focolaio nel 2012, sono tornate ad essere zone
indenni, in quanto per almeno due anni non sono più state trovate
piante malate e questo dimostra, per certi versi, che le azioni
intraprese dall'Assessorato nel tempo hanno sortito un effetto
positivo, purtroppo contrariamente a quanto da voi segnalato
relativamente alla Regione Piemonte, e segnalato non solo da voi,
perché è di conoscenza comune che questo fenomeno sta imperversando
in Piemonte.
Al momento attuale in Valle d'Aosta sono presenti due focolai,
di cui uno più esteso, che si trova tra i comuni di Gressan e
Charvensod, come già accennato nello scorso intervento, mentre
l'altro interessa i comuni di Issogne e Verrès. Il ritrovamento
avvenuto nei mesi scorsi (quindi nell'autunno del 2014) di
ulteriori piante sintomatiche nei comuni di Gressan, Charvensod,
Saint-Christophe ed Arnad ha portato all'estirpo immediato, in
seguito alle analisi di conferma di tali piante, e ha indotto la
Struttura competente in materia fitosanitaria dell'Assessorato a
disporre un provvedimento dirigenziale che istituisce due nuove
zone di focolaio, appunto a Saint-Christophe e ad Arnad, ed estende
per precauzione il focolaio di Gressan e Charvensod. Tale
provvedimento stabilisce le misure di contenimento da adottare sui
suddetti focolai, che consistono nella lotta obbligatoria al
vettore secondo le indicazioni impartite dall'Ufficio servizi
sanitari, e l'obbligo di estirpo di ogni pianta sintomatica, anche
in mancanza di analisi di conferma all'interno delle zone focolaio.
Al fine di consentire ai viticoltori di attrezzarsi in tempo utile
per gli interventi contro il vettore, entro la prossima settimana
sarà data informazione, tramite apposita lettera di comunicazione,
a tutti i conduttori e a tutti i proprietari di viti ricadenti
nelle zone focolaio, riguardo alla precisa estensione della zona
focolaio e alle particelle catastali interessate. La comunicazione
conterrà anche una nota tecnica illustrata con le informazioni
necessarie al riconoscimento dei sintomi della fitopatia (proprio
perché, come diceva il collega, probabilmente non tutti sono dei
professionisti) che servirà al riconoscimento del vettore e alle
misure obbligatorie da adottare, e verrà trasmessa anche alle
Cooperative viticole e all'Associazione piccoli produttori, così
come peraltro già fatto nel 2012 per la zona focolaio di
Gressan-Jovençan. Le informazioni in merito alle zone focolaio
saranno inoltre inserite nell'apposita sezione del sito Internet
istituzionale, in modo che possano essere accessibili in qualsiasi
momento.
Vista l'azione di monitoraggio svolta sistematicamente sul
territorio dai tecnici del Servizio fitosanitario e i risultati
raggiunti, testimoniati dal contenimento della malattia attraverso
l'applicazione delle specifiche norme di legge, si ritiene di
proseguire con la condotta procedurale finora adottata, pur
continuando a mantenere alta l'attenzione valutando puntualmente
tutte le informazioni relative a questo tipo di tematica. Si
sottolinea anche come i tecnici del Settore fitosanitario
dell'Assessorato, in stretto contatto con l'
Institut agricole
régional
, prestino costante attenzione alle ricerche e alle
prove che avvengono con l'uso di consorzi microbici, micorizzazioni
ed uso di altri prodotti, frutto della ricerca e dell'esperienza di
qualificati centri di ricerca e produzione. A tal proposito si
evidenzia inoltre come l'
Institut agricole régional
si sia
da sempre attivato per ospitare presentazioni di prodotti
innovativi, avendo cura di invitare tutti i tecnici e gli operatori
del settore, ultimo dei quali quello presentato nell'ottobre scorso
nello stesso centro dell'
Institut
, al quale hanno
partecipato comunque molti operatori del settore.
Infine, in relazione alle non meglio specificate informazioni
che giungono dal vicino Piemonte, e a seguito di ordinari contatti
intercorsi tra le Strutture dell'Assessorato con i colleghi degli
altri Servizi fitosanitari regionali ed in particolare con quello
della Regione Piemonte, appunto, mi permetto di segnalare come le
prove comparative, iniziate nel 2012 in 20 comuni della Provincia
di Asti allo scopo di verificare le proprietà preventive nei
confronti della flavescenza dorata di alcuni formulati applicati al
momento dell'impianto dei vigneti, non abbiano ancora fornito un
riscontro positivo nella lotta alla flavescenza dorata, in quanto
la presenza di piante con sintomi sia gravi, sia medi, sia lievi,
nei vigneti trattati non è risultata significativamente differente
da quella nei campi testimone. Si ricorda peraltro a tal proposito
che l'efficacia dei formulati non è scientificamente provata, e
soprattutto che l'Amministrazione regionale non può indurre l'uso
di formulati facendo una pubblicità impropria, evidenziando, come
peraltro sicuramente il collega Grosjean sa, essendo un esperto del
settore...negli avvisi fitosanitari rilasciati dall'Assessorato non
è ad oggi addirittura più consentito indicare i nomi commerciali
dei prodotti da utilizzare, ma soltanto il nome del principio
attivo, proprio per evitare la pubblicizzazione e favorire un
prodotto piuttosto che un altro sul mercato.
Colgo comunque l'occasione per segnalare che proprio in questi
giorni (domani, per la precisione) i nostri tecnici parteciperanno
per un ulteriore aggiornamento ad un
forum
scientifico
organizzato dal settore fitosanitario proprio in Piemonte, e
dedicato alla flavescenza dorata, che rappresenterà un importante e
utile momento di confronto in merito al problema. Tutto ciò, per
concludere, ribadendo l'attenzione che c'è e continuerà ad esserci
anche in merito alla ricerca di soluzioni alternative e
complementari a quanto previsto dalla normativa. Evidentemente,
questo, come altri problemi che interessano la vite, sui quali ci
si è anche già confrontati, sia personalmente che all'interno di
competenze più scientifiche, non sono probabilmente di risoluzione
immediata, ma fanno parte di un percorso, un percorso al quale io
personalmente, ma soprattutto gli uffici sono attenti e sollecitati
ad esserlo, per verificare se ci siano delle reali possibilità di
poter incidere. Al di là di questo, l'attenzione non può che essere
concentrata sulle normative e sugli approcci che comunque nel tempo
hanno permesso di limitare questo tipo di infestazione sul nostro
territorio.
Presidente -
Grazie Assessore. Chiederei per cortesia
all'aula un po' di silenzio, perché non si riesce a seguire con
attenzione ciò che il relatore espone.
Per la replica ha chiesto la parola il Consigliere Grosjean; ne
ha facoltà.
Grosjean (UVP) -
La ringrazio, Assessore, ma lei mi ha
appena detto che abbiamo avuto dei grossi risultati seguendo il
protocollo nella prima zona dove abbiamo avuto un attacco di
flavescenza. Peccato, però, che la flavescenza si è allargata su
tutta la Valle, quindi vede che il trattamento non è che sia la
soluzione pratica... È vero che le istituzioni non hanno ancora
certificato e non hanno ancora dato delle risultanze su una tecnica
piuttosto che un'altra, ma in Piemonte, se si parla con i
viticoltori e non con le organizzazioni...diciamo di ricerca,
qualcosa si sta muovendo. Sono state messe a punto delle macchine,
e dei risultati ci sono! Ci sono delle aziende che hanno usato
determinati prodotti, non le possiamo citare, chiaramente, perché
non possiamo fare pubblicità, ma con determinate tecniche i
risultati ci sono, ci sono dei vigneti che risultano indenni!
Attenzione, non è che avevano utilizzato questi prodotti per la
flavescenza, perché non lo sapevano, è una conseguenza! Allora io
dico: piuttosto che niente, meglio piuttosto!
A questa gente bisogna quindi dare una comunicazione chiara...se
poi l'Ufficio fitopatologico non può, se poi l'Assessorato non
può...le ha citate lei, le organizzazioni, le associazioni dei
produttori...facciamo passare le informazioni tra i produttori!
Altrimenti, Assessore, non mi rimane che chiederle l'elenco dei
viticoltori che hanno fatto domanda di impianto quest'anno, la
lettera gliela manderò io, ma le comunicazioni gliele faremo avere!
Perché, come dicevo prima, è meglio prendersi qualche rischio di
possibilità di evitare l'infezione, che dover aspettare i risultati
della sperimentazione, è da 40 anni che la flavescenza gira nel
mondo viticolo, quindi la sperimentazione purtroppo, gestita con la
lotta al vettore, credo sia finita, cioè non abbiamo altre
soluzioni. Bisogna valutare altre prospettive e altre possibilità;
si stanno aprendo delle piccole finestrelle, piuttosto che niente a
questi viticoltori che devono fare l'impianto diamo queste
informazioni, che vadano a vedere in Piemonte! Se vuole le do
l'indirizzo, nome e cognome delle aziende che usano questi prodotti
e che in questo momento, dopo 7 o 8 anni di impianto, non hanno
problemi. Però non possiamo rischiare e dire: "la lotta ha
funzionato"...non ha funzionato, perché ormai la flavescenza si
diffonde in tutta la Valle fra un po'!
Presidente
- Grazie Consigliere Grosjean. Credo che
possiamo affrontare ancora un punto all'ordine del giorno. Come
annunciato precedentemente, potremmo fare il punto 25, per poi
riprendere nel pomeriggio le interpellanze rinviate. Punto 25.
