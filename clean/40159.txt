Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 3033 del 23 novembre 2017 - Resoconto
OGGETTO N. 3033/XIV - Ritiro di mozione: "Promozione di
azioni di rivalsa da parte di CVA nei confronti dei responsabili
della fornitura di materiale di provenienza cinese".
Rosset (Presidente) -
Punto n. 16 all'ordine del giorno.
Per l'illustrazione, ha chiesto la parola il Consigliere Marquis;
ne ha facoltà.
Marquis (AC-SA-PNV) -
Riportiamo all'attenzione dell'aula
il tema delle forniture cinesi di CVA, anche a seguito di quanto
accaduto il 21 ottobre e che abbiamo appreso dai giornali: lo
smontaggio delle turbine di fornitura cinese nelle centrali di
Avise e di Valpelline, in tutto tre turbine. Tali turbine sono
state sostituite per ragioni di sicurezza e sono state rimontate le
precedenti. Tra l'altro, parrebbe fossero turbine con poche ore di
funzionamento (le vecchie) rispetto alle potenzialità di utilizzo,
oltretutto turbine dal rendimento maggiore o uguale se rapportato a
quelle di natura cinese. Riteniamo quindi doveroso fare un po' il
punto della situazione su tali forniture.
Questo argomento è arrivato all'attenzione del Consiglio in
diverse occasioni; negli anni, dal 2007 ad oggi, sono state fatte
più di trenta iniziative ispettive. Questa primavera è stata poi
costituita una Commissione d'inchiesta che ha fatto un lavoro di
approfondimento su tali tematiche molto utile, al quale hanno
contribuito tutti i Commissari. Dopodiché è stata data attuazione
ad una risoluzione, anche a seguito dei lavori della Commissione
d'inchiesta, e ridefinito l'assetto societario a livello di
Presidenza del Consiglio d'amministrazione e di Direzione per
cercare di tenere conto di quanto era successo nella gestione di
queste iniziative.
Credo sia importante cercare di dare attuazione alle conclusioni
della Commissione d'inchiesta, perché la Commissione ha potuto
lavorare in funzione dei mezzi di cui aveva disponibilità ed è
arrivata a conclusioni oltre le quali non è riuscita a fare
chiarezza. Sostanzialmente si è fermata nelle valutazioni della
"triangolazione" (così era stata definita) tra CVA, WGP e CWTW che
era fornitore di queste turbine, in quanto non vi erano competenze
sufficienti sotto il profilo tecnico, economico, giuridico,
doganale e fiscale per capire effettivamente cos'era successo. È
una questione sulla quale anche la società ha avviato recentemente
un accertamento tecnico in relazione allo smontaggio delle turbine
avvenuto nello scorso mese di ottobre, ma riteniamo che a questo
punto occorra fare degli approfondimenti a livello sistematico, per
capire effettivamente cos'è successo nella gestione di questi
acquisti e di questa posa in opera, poiché sono state investite
parecchie risorse pubbliche - poco meno di 100 milioni di euro -
con risultati non proporzionali alle attese e alle aspettative.
Oltretutto è stata di tutta evidenza il rapporto poco chiaro tra
la società CVA e l'intermediario coinvolto per le forniture, la
ditta WGP, ditta costituita con capitale sociale di 10 mila euro, e
che attraverso delle procedure di
open book
- termine di
natura anglosassone che credo poi abbia subito delle
adaptations
alla
valdôtaine
- ha portato ad
incrementi di costi dei riconoscimenti di percentuali del 30/40
percento di ricarico sulle forniture. Credo che su numeri così
grossi sia doveroso fare degli approfondimenti per arrivare
definitivamente a fare chiarezza sulla questione, questione che
sicuramente ha interessato tanti Consiglieri. Alle diverse forze
politiche che si sono cimentate in questa difficile materia bisogna
dare atto che hanno svolto questo compito anche con grande
difficoltà, perché non sempre hanno avuto le informazioni
necessarie per poter discutere di questa tematica. Soprattutto
credo che occorra fare ancora un passo avanti per fare
definitivamente chiarezza. È importante che il Consiglio regionale,
al di là dell'impegno della società, dia un indirizzo forte di
sostegno all'azienda per poter andare avanti su questa tematica,
investendo le risorse umane ed economiche necessarie per fare tutti
gli approfondimenti necessari e per comprendere effettivamente
cos'è successo.
Sicuramente anche il Presidente della Commissione d'inchiesta
Nogara, che oggi è Assessore, ha dato un grosso contributo su
questa tematica. Credo che le sensibilità esistenti allora ci siano
ancora oggi e che possa essere condivisa a livello trasversale, al
di là dei ruoli occupati all'interno del Consiglio, l'esigenza di
definire tale questione e soprattutto di trovare una soluzione
definitiva a queste problematiche, perché il danno per la comunità
valdostana parrebbe essere rilevante. Questo era l'obiettivo.
Con questa mozione si voleva pertanto riportare l'argomento
all'attenzione e impegnare il Governo a sollecitare l'azienda,
attraverso i suoi canali o anche attraverso l'azionista e Finaosta,
per poter espletare le attività che ad oggi non sono state poste in
essere perché non c'erano le disponibilità né tecniche, né di
competenza da parte dell'aula e di chi si è cimentato in questa
tematica. In seconda battuta, si voleva poi sicuramente accertare
le responsabilità di coloro che si sono occupati della gestione di
queste delicate acquisizioni.
Presidente -
Qualcuno intende intervenire? Considerato
che non ci sono richieste di intervento, chiudo la discussione
generale. Ha chiesto la parola il Presidente della Regione; ne ha
facoltà.
Viérin (UVP) -
Dopo aver letto la mozione presentata,
abbiamo ascoltato con attenzione l'intervento del Consigliere
Marquis.
Crediamo sia pienamente condivisibile quanto espresso in
premessa. Questo argomento - lo ha ricordato il collega Marquis -
non è nuovo. In queste trenta iniziative potremmo ricordare prima
il collega Tibaldi e poi il collega Nogara che - chiaramente
assieme ad altri che hanno avanzato analoghe iniziative - hanno un
po' assunto il ruolo di portatori di istanze che hanno poi condotto
effettivamente alla costituzione di una Commissione d'inchiesta, la
quale ha poi prodotto le risultanze e le situazioni di cui
parleremo. Crediamo quindi che la mozione non aggiunga nulla a
quanto già conosce questo Consiglio. Ricordo anche al collega
Marquis che noi eravamo su quei banchi a cercare di ottenere un po'
di chiarezza su certi argomenti che non sono stati subito
percepiti, pertanto oggi prendiamo anche atto che questa
sensibilità è rientrata in alcuni che vogliono riportare
l'attenzione. Ma l'attenzione è stata portata in quest'aula! Vi
sono state tutta una serie di azioni,
in primis
la
costituzione di una Commissione d'inchiesta, che ha lavorato su
vari
dossier
, con il ruolo di concludere una serie di lavori
e poi di trasmetterli ad altri che hanno le competenze per la parte
conseguente. In premessa diciamo quindi che gli impegni qui
richiesti sono in gran parte superati, e vi diremo - perché abbiamo
richiesto alla società di capire cos'era stato fatto dal momento in
cui la Commissione d'inchiesta si è riunita, ha concluso i lavori e
ha trasmesso un
dossier
- che cosa è successo. Questa
mattina qualcuno parlava di impegni politici; un impegno politico
non si nega a nessuno, è vero, sono enunciazioni di principio, ma
quando sono atti votati dal Consiglio hanno una forza diversa e
quando sono atti che escono da Commissioni speciali d'inchiesta
hanno una valenza ancora maggiore.
Al di là delle premesse e di ciò che si chiede, ci teniamo
intanto a precisare che le giranti sostituite sono quattro, mentre
lei, collega Marquis, e i colleghi che l'hanno sottoscritta,
parlate di tre. Sono quattro, perché si precisa che le giranti
sostituite con le giranti di scorta sono: Avise gruppo 1 e Avise
gruppo 2 (aprile 2017 e marzo 2017); Valpelline gruppo 1, turbina
destra (agosto 2016); Valpelline gruppo 1, turbina sinistra
(ottobre 2016). Questo per dire che il lavoro è stato puntuale, al
di là di ciò che viene enunciato.
Si precisa poi che le azioni richieste al punto n. 1 sono già
in itinere
. Il 5 settembre 2017 CVA ha depositato presso il
Tribunale civile di Aosta il ricorso cautelare di accertamento
tecnico preventivo di cui all'articolo 696 del Codice di procedura
civile. Dico questo perché lei era Presidente, collega Marquis, e
quindi la solerzia che noi oggi ritroviamo in ciò che chiede in
termini di impegno è il ruolo che ognuno, nel momento in cui
ricopre una carica, deve svolgere (al di là del Presidente del
Consiglio che deve verificare l'applicazione delle risoluzioni e
delle Commissioni che debbono fare il loro lavoro): il ruolo di
verificare che certe azioni vengano portate avanti, tant'è che sono
state portate avanti, e lo dico in termini positivi. Lei
sicuramente saprà che sono propedeutiche, a quanto ci dice la
società; poi, Presidente, lei ha conoscenze nelle società, sia
Finaosta che CVA le potranno confermare quanto dico. Noi ci
limitiamo a trasferire in quest'aula quanto la società ci ha
riferito, per lo stesso principio che abbiamo ricordato con il
collega Cognetta: noi abbiamo un ruolo che in questo caso è
rafforzato da una Commissione d'inchiesta, la quale ci permette di
dare degli indirizzi e di chiedere conto. In data 5 settembre CVA
ha quindi depositato presso il Tribunale civile di Aosta il ricorso
cautelare di accertamento tecnico preventivo di cui all'articolo
696 del Codice di procedura civile. Tale rimedio cautelare - ci
precisa la società - è accordato dalla parte che abbia urgenza di
far verificare la qualità e la condizione delle cose (in questo
caso le giranti) prima del giudizio di merito. Il procedimento si
conclude con una perizia redatta dal consulente tecnico nominato
dal tribunale. In altri termini, si tratta di un'anticipazione
d'urgenza della consulenza tecnica d'ufficio, che in tal caso è
svolta prima del giudizio di merito, poiché il decorso del tempo
necessario all'acquisizione della prova nel giudizio ordinario
muterebbe lo stato delle cose e non renderebbe più possibile
l'acquisizione della prova. Ove il giudice ritenga che ricorrano i
presupposti per accordare la tutela cautelare - che è una parvenza
del diritto, è prevista - egli nomina un consulente d'ufficio al
quale deferisce l'accertamento tecnico, sulla base di un quesito
stabilito, fissandogli un termine per depositare la perizia. Questi
termini sono stati fissati. In data 26 ottobre sono stati assegnati
i seguenti termini: a CVA, al 27 novembre 2017 per il deposito di
memoria di replica e, a Water Gen Power, al 27 dicembre per il
deposito di memoria di controreplica; la prossima udienza è stata
fissata l'11 gennaio 2018. Questo per dire che quando noi abbiamo
chiesto, a seguito del deposito della mozione, che cosa si sta
facendo in merito, ci è stato risposto che le azioni conseguenti
alle questioni sollevate dalla Commissione d'inchiesta sono state
queste.
Relativamente ai rapporti contrattuali - visto che si chiedeva
di indicare a CVA che cosa fare, mentre CVA giustamente dice che
certe azioni le sta facendo in base a quanto convenuto - si fa
presente che è in corso da parte di CVA un'attenta attività di
verifica di tutte le problematiche tecnico/contrattuali pendenti e,
in particolare, in merito all'applicazione del cosiddetto "metodo
di addebito dei costi
open book
", che il collega citava,
alle forniture inerenti il contratto della Centrale di Quart, per
cui si ritiene necessario porre chiarezza sulla magnitudo di
applicabilità del metodo stesso ai lavori consuntivabili in
open
book
, rispetto a quanto definito contrattualmente a corpo, e
l'applicazione della differenza cambio sugli approvvigionamenti sul
mercato cinese, che sarebbe intenzione di Water Gen Power applicare
sulle forniture di Quart e anche su quelle di Gressoney. Questo per
dire che c'è quel pezzo di verifica del delta di cui si parla.
Stessa cosa quando si dice di indicare a CVA per il tramite
dell'azionista, o addirittura l'ultimo punto, che è il pezzo
conclusivo della Commissione d'inchiesta, che esula addirittura dai
compiti di Finaosta o di altri, perché si parla di materia
doganale, fiscale o quant'altro.
Quindi, anche per quanto riguarda i punti successivi, si precisa
che, a seguito sia della risoluzione approvata sulla questione
degli amministratori che della relazione conclusiva della
Commissione d'inchiesta, è in corso e stanno emergendo anche delle
valutazioni da parte della società su tutte le procedure aziendali
e tutti i processi, che hanno portato ad analizzare come certe
operazioni sono state portate avanti, soprattutto in merito
all'acquisto dei materiali cinesi, al fine di evidenziare eventuali
criticità. È stata apportata anche una riorganizzazione interna -
così ci è stato detto - al fine di rendere l'azienda più efficiente
e migliorare i processi decisionali all'interno dei vari settori
operativi. Dal punto di vista operativo c'è la disponibilità ad
agire - come è stato fatto in questi mesi dal momento che la
Commissione d'inchiesta ha concluso il suo lavoro - e a chiedere
tempestivamente conto a CVA, eventualmente per il tramite di
Finaosta, delle azioni puntuali e dell'evoluzione della
situazione.
Gli uffici ci fanno anche rilevare, ad esempio sul punto n. 3,
che ci sono operazioni che esulano sia dal compito di questo
Consiglio, sia da quello di Finaosta, perché le verifiche competono
ad altri. Dal punto di vista della disponibilità, noi condividiamo,
anche per questo discorso della trasparenza e del fare chiarezza su
quanto avvenuto. CVA è stato uno degli argomenti che ha portato ad
un lavoro condiviso all'interno di questo Consiglio, è stato
portato avanti anche da persone con determinate sensibilità, pur
continuando ad avere ruoli diversi, ma che hanno ruoli di
responsabilità.
Al di là dei punti precisi, in parte superati e in parte non
consoni ad un'azione tecnicamente codificata, ci impegniamo ad
agire per conto dell'Amministrazione nel rispetto dei ruoli di
vigilanza che noi abbiamo, ruoli che fanno capo ad azioni derivanti
dalle conclusioni della Commissione d'inchiesta di CVA.
Presidente -
Altri intendono prendere la parola? Ha
chiesto la parola il Consigliere Bertin; ne ha facoltà.
Bertin (GM) -
La questione delle turbine cinesi ha
impegnato il Consiglio per molto tempo e, come si sottolineava tra
l'altro fino a poco tempo fa, nessuna azione è stata fatta da parte
di CVA nei confronti di tali forniture, nonostante - come si
evidenziava - siano anni che emergono problemi rispetto a queste
forniture.
Ricordo, peraltro, che CVA è stata l'unica società europea nel
settore idroelettrico a fornirsi con i cinesi di questo materiale
estremamente complesso, che poi ha dimostrato di non avere quei
rendimenti e quella qualità - perlomeno applicato alla Valle
d'Aosta - che ci si aspettava, con evidenti danni per la società
CVA in questione. Tra l'altro appena un mese fa, rispondendo ad una
mia interrogazione, mi si sottolineava il fatto che solo per la
sostituzione delle due giranti di Avise e di Valpelline il costo
era stato di poco meno di 350 mila euro, soltanto per il fermo
macchine, la sostituzione, eccetera. In termini generali è un costo
estremamente elevato, se immaginiamo che sinora CVA non aveva
ancora fatto nessuna azione nei confronti dei fornitori. È
ovviamente piuttosto inquietante, poiché - come si sottolineava -
sono anni che sappiamo dei problemi nati da queste forniture
cinesi.
È pertanto assolutamente importante che si solleciti ancora CVA,
tramite la Finaosta, ad intraprendere ogni azione possibile per
tutelare gli interessi dell'azienda e, indirettamente, della Valle
d'Aosta. Tanto più che una parte di questo Consiglio vuole tuttora
quotare in Borsa CVA - come mi capita spesso di sottolineare - in
una fase nella quale, tra l'altro, vi è uno scandalo in corso
relativo a tali acquisti che rischia di avere sviluppi
imprevedibili. Come detto più volte, personalmente sono contrario
in questo momento a quotare CVA, anche in ragione di queste
problematiche che sono contingenti, ma estremamente gravi e
importanti. Credo che da parte della proprietà occorra sollecitare
in ogni modo il recupero dei danni subiti. Qui ci limitiamo ai
danni diretti, ma ci sarebbero danni di immagine estremamente
elevati da questa operazione. Ricordo che complessivamente CVA si è
fornita per un valore di poco meno inferiore ai 100 milioni, mi
pare 90 milioni, cifre oggettivamente importanti, che rischiano di
aprire contenziosi enormi. Bisogna recuperare il danno fatto,
bisogna farlo.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Due considerazioni sulla mozione che
abbiamo presentato. Il dibattito è partito praticamente nel lontano
2010, ma, al di là di quello, penso che l'obiettivo principale di
questo Consiglio sia avere nel più breve tempo possibile gli
elementi per poter valutare l'operazione che è stata fatta.
L'azienda ha voluto esplorare un mercato nuovo, dei fornitori nuovi
e le motivazioni che ha portato a questo Consiglio erano di natura
di opportunità, di costi/benefici. Io dividerei in tre gli
elementi, se possibile: l'azionista, per il tramite di Finaosta
(noi), l'azienda e l'operazione, il responsabile di tutto
questo.
L'obiettivo finale di questa nostra mozione, dopo aver ascoltato
la risposta del Presidente, è comunque questo: dal punto di vista
aziendale dovremo tirare una linea, come si fa in una famiglia
normale. Se si decide di prendere strade nuove ad un certo punto
bisogna tirare la linea e chiedersi se in questa operazione i costi
hanno superato i ricavi. Se l'azienda avesse mantenuto gli stessi
fornitori, ad oggi i costi sarebbero stati più alti, più bassi e i
ricavi inferiori o superiori? Alla fine di tutto questo bisognerà
tracciare questa linea, e io spero che si faccia: lo chiediamo al
Governo regionale, per il tramite della finanziaria Finaosta in
quanto azionista, e all'azienda. I costi di questa operazione
superano i ricavi: sì, no e soprattutto di quanto? Parliamo di 50
mila euro, di 1 milione o di 10 milioni di euro? Se questo avrà un
delta negativo la linea è inferiore, c'è un danno per l'azienda,
c'è un danno per l'azionista e, di conseguenza, c'è un danno per
tutta la comunità valdostana. Chi risarcirà questa operazione fatta
in questi sette anni? Forse otto, perché mi ricordo il primo
intervento del collega Tibaldi, mi sembra fosse alla fine del 2008
o all'inizio del 2009.
Secondo: oltre a mettere in evidenza se ci sono stati dei danni
irrecuperabili, quindi chi risarcirà, chi è il responsabile -
altrimenti la comunità valdostana non può capire - il legislatore,
cioè noi, cosa abbiamo fatto in questi anni? Abbiamo cercato,
maggioranza e opposizione, di mettere in evidenza le criticità. Il
nostro gruppo ha fatto parte in maniera robusta e interessata
all'interno della Commissione d'inchiesta. Oggi probabilmente altri
palazzi si stanno occupando di tale questione. Noi rispettiamo gli
altri palazzi, ma alla fine se ci sono dei responsabili io penso
che la comunità valdostana debba sapere chi sono e, soprattutto,
chi risarcirà il danno subito. Se il costo di questi otto anni - a
seguito della scelta fatta di andare ad esplorare nuovi mercati -
non è quello che si pensava perché sembrava che il prodotto
costasse molto meno e, di conseguenza, che vi fossero meno costi e
più ricavi tra i due pilastri principali (azienda e fornitore), se
così non è, tecnici alla mano, che alla fine non si rimanga con il
cerino in mano come comunità valdostana!
Con la mozione illustrata dal collega Marquis alla fine io penso
e spero che si possa avere questa linea, questo stato dell'arte,
questa fotografia vera prima del termine di questa legislatura, in
modo che si faccia chiarezza fino in fondo: se ci sono dei danni
qualcuno dovrà risarcirli. Noi avremo così la possibilità serena e
tranquilla, in quanto eletti e non nominati - ci tengo a fare
questa distinzione, perché noi rappresentiamo una parte di
popolazione, ognuno di noi, ogni singolo gruppo ha fatto delle
battaglie su questi temi -, di poter spiegare e mettere nero su
bianco se qualcuno ha sbagliato, soprattutto se ha fatto danni per
la collettività valdostana.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Ho ascoltato l'illustrazione del collega
Marquis; peraltro mi pare di capire che le risposte fornite dal
Presidente Viérin siano precisazioni provenienti direttamente da
CVA.
Solo due considerazioni, perché qualcosa ha già detto il collega
Chatrian. Noi, in Commissione, quando alla fine abbiamo concluso
l'
iter
dei lavori, ci siamo lasciati con una richiesta:
proprio per mancanza di competenze specifiche in materia tecnica,
economica, giuridica, doganale e fiscale, abbiamo chiesto ulteriori
approfondimenti e abbiamo chiesto che tali approfondimenti fossero
svolti da esperti in servizio presso gli organi preposti ai
controlli. Ora una breve riflessione. A tutt'oggi, quello che era
un po' il
management
interno di riferimento - salvo qualcuno
che è andato a casa, ha cessato il rapporto di lavoro, è andato in
pensione -, è rimasto, seppur cambiando di poltrona o eventualmente
di ufficio è comunque rimasto; non solo sono rimasti, ma sono gli
stessi - come qualcuno ha sottolineato - che stanno gestendo il
passaggio della quotazione in Borsa. Pertanto le persone che in
Commissione ci hanno detto di non essersi accorte che questo
materiale non era veramente di qualità sono le stesse che in questo
momento gestiscono il passaggio della quotazione in Borsa;
passaggio che - l'ho già detto prima - è molto anomalo, perché non
si è nominato l'
advisor
(l'hanno fatto direttamente loro,
hanno scritto loro i capitolati). È una cosa del tutto anomala per
una società pubblica. Questo lo ribadirò e, per chiunque me ne
voglia chiedere atto, lo ribadirò in qualunque sede.
Detto questo, la mia preoccupazione, al di là di quello che è
stato fatto - e io non voglio dire che non è stato fatto - è la
seguente: se l'approfondimento che noi abbiamo richiesto (fatto da
esperti in servizio presso gli organi preposti ai controlli) viene
fatto all'interno dell'organizzazione CVA, io non so quale garanzia
possiamo avere, se sarà un controllo
super partes
o comunque
mirato a verificare passaggi quantomeno ambigui! Voglio ricordare -
perché mi rimarrà impresso per tutta la vita, dato che è citato
anche negli atti della Commissione d'inchiesta - che il recepimento
del socio Water Gen Power è stato fatto con un annuncio pubblicato
sul sito di CVA, in cui si diceva: noi abbiamo fatto qualche
viaggio in Cina, chi vuole avere delle notizie in merito? È sulla
base di questo che noi abbiamo acquisito il
partner
che ha
curato tutta questa operazione cinese! Se mettiamo assieme tanti
tasselli, forse veramente c'è la necessità di avere un soggetto
terzo atto a verificare cosa è effettivamente successo e cosa non è
successo.
Ribadisco ancora una cosa. Mi risulta - poi magari mi si
smentirà - che al momento nessuno abbia chiesto e quantificato i
danni. E poi c'è un altro aspetto che io vorrei sottolineare: ci
terrei che o la Regione o la Finaosta (come proprietario) si
costituisca parte civile! Abbiamo queste certezze? Vogliamo dire
che, chiunque sia, si costituirà parte civile in un'operazione
quantomeno poco trasparente che ha portato seri danni? Questo è
quanto. Chi mi ha preceduto ha già detto tanto, è inutile
ripetersi.
Noi non vogliamo dire che non è stato fatto nulla, però io penso
che possiate votare la mozione, magari modificando i termini,
dicendo che si deve proseguire ed eventualmente accelerare questo
processo di verifica su quanto è avvenuto. Questo è un patrimonio
della Regione. Io in questo momento ho seri dubbi sulle modalità di
quotazione in Borsa, e sarebbe ancora peggio, nella fase in cui si
sta discutendo di una quotazione in Borsa, se emergessero magari
aspetti poco chiari.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Ho ascoltato con attenzione
l'intervento del Presidente Viérin, che ci ha dato conto
dell'evoluzione rispetto alla gestione di questa materia da parte
della società CVA. Eravamo a conoscenza che è stato intrapreso il
percorso dell'accertamento tecnico relativo alle forniture relative
alle Centrali di Valpelline e di Avise, ma qui si tratta di fare
luce sotto il profilo tecnico in relazione alla singola fornitura
per arrivare poi sostanzialmente a fare definitiva chiarezza: se il
materiale poteva andare bene o no.
Con questa iniziativa si cercava di sollecitare, alla luce di
quanto riscontrato sino ad oggi, e soprattutto anche alla luce
dell'ultimo fatto, di fare un po' la somma di quello che è successo
in questi anni, e quindi di accelerare un'azione di verifica del
danno complessivo che possa avere subito la società da tutte queste
forniture. Al di là della strada che può prendere un singolo
iter
, credo che ci siano gli elementi sufficienti per
mettere in discussione l'intera fornitura e per capire quali sono i
problemi riscontrati. L'obiettivo di questa mozione era quindi
quello di cercare di superare la gestione sul singolo evento e di
cominciare a fare una valutazione di ordine complessivo per
arrivare prima possibile ad avere della chiarezza, perché oggi,
nonostante l'impegno profuso dalla società, dai tecnici e dai
dirigenti, non si è ancora addivenuti ad una valutazione che ci
possa dare contezza effettiva, se ci sono o meno e di che natura
sono i danni che può aver subito la società e, indirettamente, la
pubblica amministrazione.
Presidente -
Ha chiesto la parola il Presidente della
Regione; ne ha facoltà.
Viérin (UVP) -
Se non ho capito male, credo che
l'obiettivo comune sia quello di verificare, al di là di come è
scritto il testo, perché - lo dico per il collega Gerandin - è
vero, in parte alcuni approfondimenti sono stati fatti da CVA, ma
alcuni rilievi sulle competenze sono arrivati dagli uffici. Se non
ho capito male, oggi noi ci stiamo dicendo che il Consiglio ha
fatto tutto quello che poteva fare: ha costituito una Commissione
d'inchiesta, ha concluso un lavoro e l'ha trasmesso per competenza,
perché esula poi dalle altre sue funzioni. Ora ci chiediamo a che
punto è il controllo che l'Amministrazione regionale sta facendo su
CVA, per il tramite di Finaosta, per le azioni conseguenti.
Quando ricordavo al collega Marquis che ad oggi non è stato
fatto formalmente nulla mi riferivo al fatto che, come oggi io mi
posso prendere un impegno nel trasmettere la richiesta a Finaosta
per conoscere lo sviluppo della questione, così questo poteva
benissimo essere fatto in questi mesi, perché la preoccupazione che
abbiamo oggi è la stessa di questi mesi scorsi: che cosa è
successo. Dico questo perché l'azienda ci ha comunicato di aver
fatto una riorganizzazione. È vero che gli accertamenti tecnici non
sono una causa, ma sono propedeutici a verificare tecnicamente un
qualcosa che può portare a tutelarsi. Condivido anche il fatto che
prima o poi bisognerà capire se ci sia un danno, e come questo
venga tutelato dall'Amministrazione. Penso che questo non sia
semplicemente un diritto, ma un dovere perché, se c'è qualcosa che
non ha funzionato noi abbiamo il dovere di intervenire.
Visto che condividiamo l'atto sia nelle finalità che in ciò che
è contenuto, ma ci sono aspetti tecnici che possono essere
ricondotti alla trasmissione di una nota da parte nostra e mia (a
Finaosta e a CVA) per chiedere, a seguito del percorso ricostruito
in tale atto, a che punto è la questione e come si intende
procedere, la mia proposta potrebbe essere questa della nota, anche
per dare atto ad un sentire comune. Diversamente ci sarebbe una
visione uguale, ma la mozione, per certi versi, non avrebbe tutti i
crismi di ciò che può essere fatto. Ripeto, non si parla però di
certi aspetti, perché esula da ciò che ha segnalato tecnicamente la
parte competente.
Riassumendo ciò che è stato detto dai colleghi, quella che il
collega Chatrian indica come "la linea da tenere" o le azioni che
noi abbiamo compiuto e qual è il prosieguo dell'indicazione
proveniente da questo Consiglio, non c'è nessuna difficoltà a fare
i passi successivi, a trasmettere e a richiedere con un'azione
naturale per quanto di nostra competenza. Dobbiamo solo verificare
che ciò sia conseguente a quanto svolto dalla Commissione
d'inchiesta. Mi impegno pertanto a coinvolgere i soggetti
interessati, il Consiglio intero e la Commissione su questa
problematica.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo ascoltato la replica del
Presidente. Come avrete capito, l'obiettivo di tutta l'opposizione
è avere contezza e un dettaglio declinato, soprattutto in modo che
si possano avere tutti gli elementi che l'azionista Finaosta e
l'azienda hanno.
Chiederei a questo punto, per il tramite del Presidente della II
Commissione, eventualmente insieme alla Presidenza della Regione e
- perché no? - dell'azienda, di fare un incontro prima del
dibattito della Finanziaria del 18 dicembre, in modo da perimetrare
e avere tutti gli elementi aggiornati su questo
dossier
per
potersi confrontare e avere soprattutto le informazioni utili. Noi
pensiamo che in questo momento sia basilare per la comunità
valdostana avere quella linea di demarcazione che ci dice se in
questa operazione i costi sono stati superiori ai ricavi nella
scelta di queste forniture e, dall'altra, avere tutti gli elementi
anche per poter discutere in sede di Finanziaria, perché su questo
dossier il Consiglio ha affrontato, declinato e approvato delle
risoluzioni e ha impegnato l'azionista, per il tramite di Finaosta.
Inoltre chiediamo gentilmente di poter avere un promemoria, un
allegato, una relazione dettagliata che funga da perimetro rispetto
al lavoro fatto.
Presidente -
Ha chiesto la parola il Presidente della
Regione; ne ha facoltà.
Viérin (UVP) -
Credo che da parte mia e da parte nostra
ci sia la disponibilità a fare questo approfondimento, al fine di
avere effettivamente, anche con gli interlocutori direttamente
interessati, gli avanzamenti di quanto richiesto. Ci impegniamo in
questo senso.
Presidente -
A seguito di quanto detto dal Presidente, se
non erro, la mozione viene ritirata.
Il Consiglio prende atto del ritiro della mozione.
