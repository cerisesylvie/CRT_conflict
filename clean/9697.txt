Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 818 del 8 novembre 1989 - Resoconto
OGGETTO N. 818/IX - INIZIATIVE PER LA REALIZZAZIONE DI UN
COLLEGAMENTO FERROVIARIO INTERNAZIONALE E PER UN FORTE
POTENZIAMENTO DEL TRASPORTO FERROVIARIO IN VALLE D'AOSTA.
(Reiezione di mozione)
PRESIDENTE:
Do lettura della mozione presentata dal
Consigliere Riccarand ed iscritta al punto n. 32
dell’ordine del giorno.
MOZIONE
RICORDATO che la Regione Valle d'Aosta ha fatto redigere uno
studio di fattibilità per un collegamento ferroviario fra Aosta e
Martigny da inserire in una direttrice ferroviaria europea;
SOTTOLINEATA la necessità e l'urgenza di un collegamento
ferroviario internazionale e di un forte potenziamento del
trasporto ferroviario in Valle d'Aosta;
APPRESO che la presidenza regionale delle ACLI, con un documento
diffuso lo scorso 21 settembre 1989, ha formulato una proposta
precisa per far fronte agli impegni finanziari che comporterà la
realizzazione dell'opera chiedendo alla Regione di "accantonare la
metà dei proventi del riparto fiscale dello sdoganamento
all'autoporto di Pollein sul quale, con la caduta delle barriere
doganali dopo il '92, non potremo più contare".
Il Consiglio regionale
della Valle d'Aosta
DELIBERA
1) di esprimere un giudizio positivo sulle valutazioni e sulle
proposte della Presidenza regionale delle ACLI;
2) di impegnare la Giunta regionale a predisporre il Bilancio di
previsione per il 1990 accantonando la metà delle entrate dell'IVA
da importazione per destinarle al potenziamento del trasporto
ferroviario in Valle d'Aosta.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Questa mozione è stata presentata dopo la
lettura del documento elaborato dalla presidenza regionale delle
ACLI e diffuso in data 21 settembre 1989, in cui era sollecitato un
intervento ancora più puntuale e pressante dell'Amministrazione
regionale a sostegno del progetto di collegamento ferroviario tra
Aosta e Martigny.
Oltre a sottolineare l'importanza ed il significato del progetto
ferroviario, al di là ovviamente delle sue caratteristiche
tecniche, come ad esempio se si tratti di una linea ad alta
velocità o meno, che riguardano valutazioni di altro genere, quel
documento faceva una proposta a nostro avviso interessante, quella
cioè di accantonare una parte delle risorse dell'Amministrazione
regionale, in particolare una quota delle entrate dell'IVA da
importazione, per destinarla al potenziamento della ferrovia: sia
al progetto del collegamento Aosta-Martigny sia, più in generale,
al potenziamento della rete ferroviaria in Valle d'Aosta. Tutti
sappiamo infatti che la realizzazione del collegamento ferroviario
tra Aosta e Martigny presuppone necessariamente un significativo
potenziamento e rafforzamento del collegamento fra Aosta, Ivrea,
Chivasso, Torino, Milano ecc.
Ci sembra che questa proposta sia un modo concreto per
dimostrare che sul piano finanziario la Regione Valle d'Aosta è
disponibile ad un impegno diretto e sarebbe il segno di
un'inversione di tendenza rispetto alle scelte fatte nel passato,
in cui l'impegno finanziario dell'Amministrazione era rivolto a
sostenere soltanto progetti autostradali. Ecco perché ci è parso
opportuno riproporre la proposta delle ACLI nei termini di una
mozione, che comprende un invito alla Giunta a recepire questa
indicazione a partire dal bilancio di previsione del prossimo
anno.
Nel frattempo però la Giunta ha già varato il bilancio di
previsione e non sappiamo se questa indicazione è stata accolta o
meno. Rimane valido però il significato politico della proposta,
che noi quindi ribadiamo in questa sede e riproponiamo
all'attenzione del Consiglio.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Ho chiesto la parola per esprimere il voto
favorevole del Gruppo comunista alla mozione presentata dal
Consigliere Riccarand, nel senso che le azioni che noi dobbiamo
intraprendere per favorire le scelte in direzione della ferrovia, a
nostro avviso, devono essere un pochino più concrete.
In merito vorrei sentire anche l'opinione dell'Assessore
competente, ma credo che dobbiamo far uscire la discussione sul
collegamento ferroviario Aosta-Martigny da un ambito ancora troppo
ristretto, investendo adeguatamente il Governo nazionale, il
Parlamento, l'azienda nazionale delle Ferrovie dello Stato e
promuovendo concretamente incontri ed occasioni di confronto anche
con le realtà d'oltralpe.
Quanto detto vale per precisare che la parte propositiva dello
studio che noi abbiamo commissionato è ancora troppo poco
conosciuta al di fuori della Valle d'Aosta. Lo stesso studio di
fattibilità realizzato dall'Università di Trieste è un volume
praticamente introvabile, tant'è che io chiedo all'Assessore come
mai non ne è stata inviata una copia anche ai Consiglieri
regionali, in modo che lo potessero studiare con più attenzione.
Due settimane fa, ad esempio, si è svolta una riunione in Svizzera,
nel corso della quale un rappresentante cantonale ha detto
ufficialmente di non averlo ancora ricevuto.
Mi pare quindi che si ponga un problema di sviluppo
dell'iniziativa di quel progetto, in modo che ci si possa
pronunciare anche su quello studio.
Per quanto ci riguarda, ad esempio, io esprimo alcune difficoltà
a pronunciarci sulla valutazione e sull'impatto che quest'opera
ferroviaria avrà per la Valle d'Aosta, non solo sull'ambiente, ma
anche sui suoi riflessi nei confronti della nostra economia. Non
vorremmo, infatti, che anche quest'opera fosse concepita
nell'ottica di trasformare la Valle d'Aosta in un corridoio di
transito e basta.
Mi pare, in definitiva, che ci sia la necessità di migliorare la
discussione e, nello stesso tempo, di sviluppare una iniziativa
esterna più incisiva.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Dai due interventi precedenti mi pare che si
possano desumere due livelli di confronto: uno sul collegamento
ferroviario con un tunnel sotto il Gran San Bernardo e l'altro
sulla mozione, in cui si propone che la metà delle entrate dell'IVA
da importazione sia accantonata e destinata alla realizzazione del
collegamento ferroviario Aosta-Martigny.
Vi è da dire che quest’ultima proposta è impedita
dalle stesse cifre del bilancio, perché non sarebbe certamente
positivo per la Regione accantonare cifre così ingenti per un'opera
la cui realizzazione richiede interventi e decisioni non solo di
livello nazionale, ma addirittura internazionale.
Altro problema, invece, è quello che concerne l'atteggiamento
della Regione nei confronti della realizzazione del tunnel
ferroviario del Gran San Bernardo. La discussione su questo
argomento avverrà tra breve tempo in Consiglio regionale, quando la
Giunta proporrà di esaminare le sue indicazioni tra le alternative
presentate dall'Istituto di Ingegneria dei Trasporti di Trieste. La
deliberazione di Giunta è stata assunta in data 29 settembre e
quindi ogni Consigliere regionale avrà a disposizione l'intero
progetto di fattibilità predisposto dal citato Istituto.
Abbiamo già fornito un certo numero di copie di quello studio
alla Commissione Speciale che si occupa dei problemi concernenti la
creazione del Mercato Comune Europeo; ma, ripeto, che ne sarà
fornita una ad ogni Consigliere, in modo che si possa sviluppare
appieno il discorso sulla Aosta-Martigny.
Per quanto concerne l'interessamento ed il coinvolgimento di
autorità nazionali od internazionali, tengo a precisare che lo
studio di fattibilità era già stato ufficialmente consegnato
diversi mesi orsono al precedente Ministro dei Trasporti Santuz, ed
al Direttore Generale del Ministero, Ing. Incalza, per cui il
Governo nazionale è stato non solo informato, ma addirittura
coinvolto nella vicenda.
In secondo luogo aggiungo che (questa è una notizia piuttosto
recente, ma che era già stata preceduta da un'altra decisione), nel
corso della discussione nella Commissione Bilancio del Parlamento,
avvenuta il 1° novembre, è stato approvato un ordine del giorno
proposto dal nostro Senatore Dujany (relatore il Sen. Forte e
presenti i Ministri Cirino Pomicino e Carli in rappresentanza del
Governo), col quale si impegna il Governo
"ad adottare le misure
necessarie per la realizzazione di tali iniziative, previa
consultazione a livello internazionale e regionale, ed a riferire
al Parlamento sulle iniziative di collegamento internazionale
attraverso le Alpi".
Tale discorso si riferiva al del Gran San Bernardo, infatti, in
quell'ordine del giorno si dice ancora:
"Richiamata l'attenzione del Governo sull'iniziativa assunta
dalla Regione Valle d'Aosta circa il progetto del traforo
ferroviario attraverso il Gran San Bernardo e del quale è stato
ultimato, in accordo con il Cantone del Vallese, lo studio di
fattibilità".
Quindi, sia il Parlamento (e non si tratta della prima volta)
sia il Governo non solo sono al corrente, ma conoscono
ufficialmente, perché sono stati direttamente coinvolti dalla
Regione, l'esistenza di questo progetto.
Aggiungo ancora che proprio oggi a Roma si svolge il secondo o
terzo incontro a livello tecnico tra Regioni e Governo, per
definire le esigenze in materia di trasporto delle singole Regioni.
Anche in questo caso la Regione sottopone all'attenzione del
Governo la propria scelta di voler realizzare non solo il tunnel
ferroviario del Gran San Bernardo, ma il collegamento tra il
sistema ferroviario svizzero e quello italiano e quindi anche
quello tra la Valle d'Aosta e la Valle Padana, sia nella direttrice
per Genova sia in quella per Milano.
In merito alla ricordata riunione in detta tra le Camere di
Commercio, riconosco che è possibile che a quel livello, certe
rappresentanze possano non aver ricevuto o non essere in possesso
della documentazione inerente lo studio di fattibilità, ma sta di
fatto che le autorità cantonali svizzere ne sono sicuramente in
possesso. Se poi la Camera di Commercio del Cantone o qualche altro
ente o autorità non l'avesse ricevuta, provvederemo a mandargliene
una copia. Noi eravamo presenti a Martigny ed anche in quella sede
abbiamo sottolineato l'importanza del progetto alla cui
realizzazione la Regione intende contribuire.
Ribadisco, comunque, che la realizzazione del tunnel ferroviario
Aosta-Martigny sarà un tema specifico di una delle prossime
riunioni del Consiglio regionale, e quindi ogni Consigliere avrà a
disposizione una copia di quel progetto.
Nel merito della mozione in oggetto, l'atteggiamento della
maggioranza e della Giunta è negativo, stante anche il fatto che la
proposta di prendere in considerazione l'accantonamento di adeguati
fondi fin dal bilancio del 1990 è già superata dai fatti.
PRESIDENTE:
Ha chiesto la parola il Consigliere Riccarand;
ne ha facoltà;
RICCARAND (NS):
Il giudizio negativo della Giunta sulla
proposta avanzata dalle ACLI e ripresa in questa mozione è la
conferma di un vecchio atteggiamento: da anni, infatti, si
continuano a fare chiacchiere sul potenziamento della ferrovia,
mentre si impegnano centinaia di miliardi nel potenziamento delle
strade e nella realizzazione di una autostrada. E' chiaro quindi
che c'è una completa dissociazione tra le dichiarazioni di
principio e le attuazioni pratiche.
Non vale neanche l'argomentazione che l'Assessore Lanivi ha
tirato in ballo per dire che l'accantonamento di una quota dell'IVA
da importazione sarebbe inutile, perché il progetto Aosta-Martigny
è ancora tutto da verificare a livello internazionale, perché la
mozione dice molto chiaramente di accantonare
"la metà delle
entrate dell'IVA da importazione per destinarle al potenziamento
del trasporto ferroviario in Valle d'Aosta".
Questo non
significa riferirsi solo all'Aosta-Martigny, ma, innanzitutto e
soprattutto, all'Aosta-Chivasso, all'Aosta-Pré St. Didier, che sono
settori di ferrovia sui quali dobbiamo comunque intervenire e sui
quali la Regione Valle d'Aosta finora non ha mai speso un
soldo.
Riproponiamo quindi un discorso già fatto in precedenza, nel
senso che noi riteniamo che, se vogliamo operare una svolta in tema
di politica dei trasporti, dobbiamo mettere sul tappeto non solo
delle buone dichiarazioni di principio, ma anche dei buoni
pacchetti di miliardi.
Noi riteniamo che andrebbe ripensata tutta la politica dei
trasporti in Valle d'Aosta e che stiamo facendo un errore madornale
a non pensare ad un grosso potenziamento della ferrovia, perché è
il mezzo di trasporto più adatto alle caratteristiche della nostra
Regione, al ruolo che noi vogliamo assegnare in futuro alla nostra
Valle, al turismo ed alla tutela del paesaggio.
Oggi ci sono grandi disponibilità finanziarie, che però non
sappiamo per quanti anni ci saranno ancora: ma sarebbe una grande
scelta strategica, volta al futuro, decidere di utilizzarle per
avere una infrastruttura di trasporto all'avanguardia. A noi
sembra, invece, che mentre passano gli anni, queste scelte non
vengano fatte e che se ne facciano anzi di contraddittorie, per cui
queste opportunità si allontanano sempre di più.
Mantengo quindi la mozione, perché ritengo che la proposta
politica fatta dalle ACLI sia molto valida ed avanzata.
PRESIDENTE:
Se nessuno chiede la parola, pongo in
votazione la mozione in oggetto.
ESITO DELLA VOTAZIONE
Presenti: 27
Votanti: 26
Favorevoli: 5
Contrari: 21
Astenuti: 1 (Aloisi)
Il Consiglio non approva
PRESIDENTE:
Poiché ora è presente il Presidente della
Giunta, esaminiamo il punto n. 2 dell'ordine del giorno.
