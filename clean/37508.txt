Classificazione
AMMINISTRAZIONE REGIONALE
CASA DA GIOCO



Oggetto del Consiglio n. 1259 del 10 giugno 2015 - Resoconto
OGGETTO N. 1259/XIV - Interrogazione: "Notizie in merito ad
un eventuale intervento finanziario della Regione a favore della
Casa da gioco di Saint-Vincent".
Presidente
- La parola all'Assessore Perron.
Perron (UV)
- Grazie Signor Presidente.
Allo stato attuale il Casino de la Vallée non ha effettuato
alcuna richiesta per un aumento di capitale, le linee di credito
utilizzate non sono assolutamente mutate. Ovviamente elemento
essenziale dei piani di risanamento, da un lato, è lavorare per
accrescere la produzione, gli incassi e quindi le entrate, e,
dall'altro, anche in vista di garantire all'azienda una giusta
liquidità aziendale, è quello della diminuzione strutturale dei
costi, in modo particolare del costo del personale. Grazie al
lavoro che si sta facendo l'organico dovrebbe andare a regime a
partire dal 2017. Permane un problema, ma lo affronteremo, del
costo pro capite di ogni lavoratore, che oggi è pari a circa 80
mila euro e grava pesantemente sulle casse dell'azienda e
chiaramente rappresenta ormai un dato fuori contesto. È chiaro
quindi che senza interventi strutturali, oggi si sta lavorando in
tal senso, nel giro di diversi mesi la liquidità aziendale - ne
abbiamo anche parlato a suo tempo, se lei si ricorda, nella
task
force
- sarà posta in difficoltà e bisognerà quindi prendere
delle decisioni conseguenti. Al momento non pare percorribile
pensare di intraprendere la strada di una ulteriore
capitalizzazione.
Presidente
- Per la replica, la parola al Consigliere
Ferrero.
Ferrero (M5S) -
Grazie Presidente.
Assessore, queste sue parole rimarranno scolpite nella pietra,
io queste me le ricorderò tra un mese, due-tre-quattro-cinque-sei
mesi, perché lei è l'Assessore al bilancio, lei ha la delega per la
Casa da gioco e quindi lei senz'altro ha il polso della situazione.
Lei ha escluso quindi da qui direi ragionevolmente alla fine
dell'anno, comunque nell'anno, una ricapitalizzazione, quindi un
intervento da parte della Regione per fornire del denaro per la
sopravvivenza della Casa da gioco. Queste dichiarazioni sono
importanti: sono importanti perché lei intanto si assume una
responsabilità precisa e di fronte ai valdostani noi ci abbiamo già
buttato dentro, valdostani dico, 60 milioni di euro nella Casa da
gioco e quindi volevamo essere certi di non dover fare un'ulteriore
iniezione di denaro. D'altro canto, le dico la verità, io non sono
uno statista come i membri della Giunta, però, dai dati che sono in
mio possesso, da quelli che sono stati forniti dalla
task
force
e dagli ultimi dati del giocato e degli introiti della
Casa da gioco, io avevo un'immagine diversa, che è quella di una
società che, se non viene immediatamente o quasi immediatamente
ricapitalizzata, è da mettere in liquidazione. D'altro canto, la
certezza con la quale lei dice che non ci sarà bisogno di mettere
nuovo denaro nella Casino de la Vallée S.p.A. mi pone un dubbio
atroce alla luce di quello che è capitato di recente, delle
dichiarazioni intanto di sostituzione dell'Amministratore unico, ma
soprattutto della disdetta dei contratti, perché dopo i tre mesi di
questa disdetta dei contratti, se non ci sono soldi in cassa, beh,
qui andiamo in una direzione unica anche se nessuno vuole dirlo: o
i licenziamenti, o la mobilità dei lavoratori, cassa integrazione,
quello che volete! Perché o i conti che ho fatto sono completamente
sbagliati, oppure voi state per adesso, per questioni...non lo so,
saranno politiche, di opportunità, quello che volete, nascondendo
quello che sarà l'esito, che è un esito inequivocabile...della
sorte della Casa da gioco e della sorte dei lavoratori e questa è,
secondo noi, una coltellata alle spalle dei lavoratori! Su questo
ci vorrebbe chiarezza, su questo ci vorrebbe coraggio, su questo ci
vorrebbe trasparenza, tutte parole che nel vocabolario di questa
Giunta regionale non ci sono.
Presidente -
Punto 8 all'ordine del giorno.
