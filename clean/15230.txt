Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 1751 del 10 gennaio 1996 - Resoconto
SEDUTA POMERIDIANA DEL 10 GENNAIO 1996
OGGETTO N. 1751/X Motivazioni della nomina di un Commissario
straordinario dell'USL della Valle d'Aosta. (Interpellanza)
Interpellanza Vista la deliberazione della Giunta regionale n.
9680 del 29 novembre 1995, con la quale è stato designato il dott.
Gilberto Bragonzi quale Commissario straordinario dell'USL della
Valle d'Aosta;
Rilevato che, come si evince dalla delibera suddetta, al
Commissario sono stati conferiti ampi poteri e viene corrisposto un
compenso pari a quello previsto per il Direttore generale, oltre al
rimborso delle spese di viaggio e alloggio;
Vista la deliberazione della Giunta regionale n. 9579 del 24
novembre 1995, con la quale è stato approvato l'avviso pubblico per
l'aggiornamento dell'elenco regionale degli aspiranti alla nomina a
Direttore generale dell'USL;
Viste le disposizioni di legge richiamate dalla Giunta regionale
per procedere all'adozione delle deliberazioni succitate;
Considerato che la procedura di Commissariamento straordinario
adottata dalla Giunta regionale costituisce un atto fortemente
discrezionale;
Visto il D.P.G.R. 22 giugno 1994, n. 622 (Elenco regionale dei
soggetti in possesso dei requisiti per lo svolgimento delle
funzioni di Direttore generale dell'USL della Valle d'Aosta) nel
quale risultano iscritti altri due nominativi di professionisti
idonei a ricoprire l'incarico direzionale dell'USL;
Appreso che il nominativo dell'attuale Commissario straordinario
dell'USL sarebbe stato suggerito da ambienti particolarmente vicini
alla figura dell'ex Direttore generale, il quale avrebbe per contro
ottenuto garanzie per un suo futuro reinserimento ai vertici
dell'USL valdostana;
Appreso inoltre che all'attuale Commissario straordinario
sarebbe stata promessa la direzione generale dell'USL dopo il
periodo di commissariamento; vero è che da una parte la Giunta
regionale ha riaperto l'elenco per "aggiornarlo" con nuovi
nominativi e che dall'altra il dott. Gilberto Bragonzi ha
espressamente dichiarato agli organi di informazione, in sede di
conferenza stampa, che comunque "parteciperà al concorso";
i sottoscritti Consiglieri regionali
Interpellano
la Giunta regionale per conoscere:
1) quali sono le motivazioni che hanno indotto la Giunta stessa
a escludere l'immediata nomina di un nuovo direttore generale,
scegliendo nell'elenco regionale dei soggetti in possesso dei
requisiti per lo svolgimento di tale funzione di cui al D.P.G.R. 22
giugno 1994, n. 622 e se tali motivazioni, qualora espresse,
constino doverosamente agli atti dell'Esecutivo;
2) se l'Assessore regionale alla Sanità ha richiesto la
disponibilità o acquisito l'indisponibilità dei due soggetti
residuali (dott. Mario Boscardin e dott. Federico Montesanti) di
cui all'elenco sopracitato a svolgere eventualmente le funzioni di
direttore generale e, in caso affermativo, quali risposte ha
ottenuto; inoltre quali supporti normativi siano stati invocati a
giustificazione dell'abnorme ampiezza del mandato conferito al
Commissario straordinario che giuridicamente può avere unicamente
la veste di Commissario ad acta;
3) se corrisponde a verità la notizia secondo la quale il
nominativo del Commissario straordinario sarebbe stato suggerito da
ambienti vicini alla figura dell'ex Direttore generale e, in caso
negativo, come si è giunti all'individuazione del dott. Bragonzi
quale soggetto idoneo;
4) se la scelta singolare di riaprire l'elenco dei soggetti
abilitati ad esercitare le funzioni di Direttore generale e le
dichiarazioni rese dall'attuale Commissario straordinario
rappresentino una coincidenza casuale, oppure se debbano ritenersi
in sintonia con il disegno, di cui circolava voce già nei giorni
scorsi, secondo il quale il Commissario straordinario di oggi sarà
il futuro Direttore generale, coadiuvato dall'ex Direttore Morelli;
inoltre se e quali garanzie sussistano e vengano date che gli
esclusi di oggi non siano, a priori, anche gli esclusi di domani,
stante sia la determinazione di evitarne la nomina a Direttore
generale contestualmente al loro mantenimento nella lista sia
quella di percorrere la via del commissariamento di cui non vi era
alcuna necessità.
F.to: Tibaldi - Linty - Lanièce - Chiarello - Marguerettaz
Presidente Ha chiesto la parola il Consigliere Tibaldi.
Tibaldi (LN) Questa iniziativa arriva con un leggero ritardo in
aula. Infatti è stata presentata sotto forma di interpellanza il 28
dicembre scorso, anche se era nata inizialmente sotto forma di
interrogazione. Faccio solo una piccola parentesi formale
all'inizio. Effettivamente, se gli uffici hanno potuto verificare
la data di presentazione, risale al 7 dicembre scorso, quindi
qualche giorno dopo la nomina del Commissario ad acta dell'USL
valdostana, interrogazione che però, per ragioni di forma, non è
stata accolta.
Devo dare atto che l'Ufficio di Presidenza è stato
particolarmente sensibile di fronte ad una personale richiesta mia,
ma a nome naturalmente di tutti i consiglieri che hanno
sottoscritto questa iniziativa, nell'affrontare in maniera un po'
più ampia le ragioni che hanno portato a questo diniego; ne è
emerso che il Regolamento su certi punti è carente e quindi viene
interpretato in un certo qual senso inappellabile dal Presidente e
dal suo Ufficio.
Senza volermi dilungare e neppure creare polemica su questo
fatto, di fronte al quale ci siamo adeguati ed abbiamo trasformato
semplicemente l'iniziativa da interrogazione in interpellanza,
pensiamo che quanto sia stato scritto in queste due pagine sia
sufficientemente esauriente e faccia capire con molta chiarezza
quali sono le domande, i quesiti, i punti, sui quali è necessario
che si faccia maggior luce. Lascio quindi la parola a chi
risponderà, dopo di che mi riservo di effettuare eventuali
controdeduzioni.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) J'avoue, chers collègues, qu'après avoir lu
l'interpellation, j'ai eu et j'ai un sentiment de profonde amertume
et de désarroi, dû non pas à l'attaque gratuit envers ma personne
mais, au contraire, au manque de respect envers les institutions
que nous représentons.
S'il est vrai en effet, comme il est vrai, que la politique
consiste, en faite dans un pacte signé entre l'élu et l'électeur,
pacte qui doit se baser sur un rapport de confiance réciproque, je
me demande si nous sommes sûrs de représenter dignement le peuple
valdôtain - qui se distingue pour sa fierté et loyauté - lorsque où
vous faites certaines affirmations totalement fausses et inventées
et - permettez-moi - offensives.
Il s'agit simplement de défendre l'institution du Conseil
régional, ce même Conseil que nous avons célébré ce matin, en
soulignant maintes fois son rôle en tant qu'organe décisionnel,
visant surtout au bien-être de la communauté valdôtaine. Loin de
moi la volonté de faire de la polémique. Je me limite donc à vous
donner lecture de la réponse technique et bureaucratique préparée
par les fonctionnaires de l'Assessorat:
"Le dimissioni del Direttore generale, avvenute in data 9
novembre 1995, hanno determinato un problema di non facile
soluzione per l'Amministrazione regionale. Si trattava di valutare
se fosse legittimo nominare un nuovo Direttore generale scelto
nell'elenco predisposto con decreto del Presidente della Giunta n.
622 del 22 giugno 1994, mai aggiornato fino al novembre 1995,
ovvero se fosse necessario procedere alla nomina di un Commissario
straordinario. In merito a quanto sopra è stato inviato in data 21
novembre 1995 un quesito al Ministero della sanità, il quale ha
risposto in data 23 novembre 1995 che vi erano tutti i presupposti
per la nomina di un Commissario straordinario, non apparendo
pensabile, nel brevissimo tempo a disposizione, procedere alla
designazione di un nuovo Direttore generale.
In considerazione di quanto comunicato dal Ministero della
sanità non si è reso necessario interpellare i soggetti facenti
parte dell'elenco del 22 giugno 1994, tenuto anche conto dell'avvio
della procedura per l'aggiornamento dell'elenco stesso, pubblicato
sulla Gazzetta Ufficiale del 12 dicembre 1995. Relativamente alle
funzioni attribuite al dott. Bragonzi, si precisa che ai sensi
delle competenze prefettizie spettanti al Presidente della Giunta
in forza dello Statuto speciale, nonché dell'articolo 4 del decreto
legislativo n. 545/45, il Commissario straordinario è stato
nominato con i poteri e le funzioni spettanti al Direttore
generale. Infatti, la giurisprudenza classifica i Commissari ad
acta come organi nominati dagli enti pubblici in sostituzione degli
organi ordinari, per fronteggiare situazioni eccezionali oppure per
sopperire a carenze o inadempienze di questi ultimi. Un caso
emblematico è quello relativo alla nomina dei commissari ad acta da
parte del Ministero della sanità, per provvedere alla chiusura o
alla riconversione degli ospedali con meno di 120 posti letto. Nel
caso dell'USL della Valle d'Aosta si sarebbe prefigurata la nomina
di un Commissario ad acta da parte del Ministero della sanità
qualora la Regione, in presenza delle dimissioni del Direttore
generale e del Direttore sanitario, fosse stata inadempiente
rispetto alla nomina di un organo sostitutivo. In realtà, il
Commissario straordinario nominato si configura piuttosto come
Commissario prefettizio, che si sostituisce in tutto e per tutto al
Direttore generale.
Infine la scelta di aggiornare l'elenco degli aspiranti al ruolo
di Direttore generale non può in nessun caso definirsi singolare,
in quanto espressamente prevista dall'articolo 4 della legge
regionale 24/94, nonché dall'articolo 3, comma 10, del decreto
legislativo 502 e 517".
Pour ce qui est du choix de M. Bragonzi, en précisant que le
soussigné n'a rien promis à M. Bragonzi, comme j'ai eu manière de
dire lors d'une conférence de presse, je me limite à lire le
curriculum du même, à vous le jugement:
"Dopo aver svolto il proprio iter di studi in Milano, si è
laureato in medicina e chirurgia presso l'Università degli studi di
Milano il 5 aprile 1976, ed abilitato all'esercizio della
professione in medico chirurgo nella sessione dell'aprile 1976 e si
è iscritto all'albo professionale dei medici della provincia di
Milano. Nel giugno 1977 è stato assunto come Assistente di medicina
del lavoro presso l'Istituto di ricovero e cura a carattere
scientifico INCA nella sede di Casatenovo, Brianza.
Nel settembre 1978 è stato comandato a tempo pieno presso
l'Assessorato alla sanità della Regione Lombardia, dove opera come
Funzionario medico presso il Servizio programmazione con l'incarico
di Dirigente responsabile del servizio. Nel settembre 1981 è stato
assunto come Ispettore sanitario presso l'Ospedale Buzzi di Milano,
ospedale generale di circa 350 letti e con 900 dipendenti, a
prevalente orientamento materno-infantile. Nel giugno 1982 ha
assunto le funzioni di Vicedirettore sanitario, ne ha avuto
l'incarico e quindi il ruolo, e nel luglio 1983 ha assunto le
funzioni di Direttore sanitario non formalizzate.
Nel 1983 e nel 1984 ha svolto altresì funzioni di Coordinatore
sanitario formalizzate presso l'USL 75/6 di Milano. Nel luglio 1987
è divenuto Vicedirettore sanitario di ruolo presso l'Ospedale
multizonale Sacco di Milano, ospedale generale con circa 700 letti
e 2000 dipendenti, convenzionato con l'Università di Milano, e
quindi con funzioni di Direttore sanitario formalizzate dall'agosto
1987 al marzo 1991. Nell'aprile 1989 ha acquisito l'idoneità
nazionale di Direttore sanitario, nel novembre 1991 è nominato
Vicedirettore sanitario presso l'Ospedale multizonale
Fatebenefratelli Oftalmico di Milano, ospedale generale di circa
700 letti con 2000 dipendenti e dal 1° febbraio 1992 ha assunto le
funzioni di Direttore sanitario formalizzate, che ha ricoperto fino
al 15 dicembre 1992. Il primo aprile 1993 ha assunto l'incarico di
Direttore sanitario presso l'Istituto per l'infanzia di Trieste,
istituto di ricovero e cura a carattere scientifico, ospedale
specializzato materno infantile di circa 250 posti letto con oltre
800 dipendenti, in parte convenzionato con l'Università di Trieste,
con nomina in ruolo dal 1° settembre 1993 a tutt'oggi. Nel gennaio
1995 viene nominato dalla Giunta regionale della Lombardia
Direttore generale dell'azienda sanitaria, ambito territoriale 20,
di via Dana a Mantova, con contratto quinquennale, ma ha svolto
tale incarico solo fino a settembre 1995 in ragione
dell'annullamento della delibera da parte del TAR Lombardia,
annullamento che come sapete ha riguardato tutti i direttori
generali della Lombardia.
Collaborazioni professionali. Ha collaborato come Consulente
tecnico con alcune strutture di studio e ricerche in diversi
programmi, fra cui:
- 1981: predisposizione del programma di riorganizzazione
dell'USL di Orbassano, Piemonte, da cui la pubblicazione del libro
"Il riordino dei servizi dell'USL"; predisposizione del programma
di riordino e ristrutturazione dell'Ospedale di Tortona;
- 1982-1984: predisposizione del primo piano sanitario della
Regione Friuli Venezia Giulia;
- 1985: predisposizione del piano locale dell'USL di Venezia,
con particolare riferimento ai servizi ospedalieri;
- 1986: predisposizione del modello tipo di piano attuativo
locale per la Regione Friuli Venezia Giulia; analisi del settore
poliambulatoriale della Regione Friuli Venezia Giulia.
Ha curato come Dirigente sanitario la progettazione e la
realizzazione di ristrutturazioni edilizie ospedaliere,
predisponendo la relazione sanitaria dei seguenti progetti:
- ristrutturazione delle sale parto della terapia intensiva
neo-natale di alcune aree di degenza dell'Ospedale Buzzi di
Milano;
- palazzina di cardiochirurgia dell'Ospedale Sacco di Milano,
progetto del 1988, opera terminata nel 1992;
- nuovo monoblocco chirurgico e Pronto soccorso dell'Ospedale
Sacco, progetto del 1989, ora opera in corso di realizzazione;
- progetto esecutivo della nuova palazzina per malattie
infettive, anche in relazione ai problemi inerenti l'AIDS, progetto
del 1989, presentato anche in alcuni convegni di edilizia
ospedaliera e realizzato per il primo lotto funzionante nel
febbraio 1993 e in corso di completamento;
- progetto di fattibilità per la ristrutturazione completa
dell'Ospedale Luigi Sacco, progetto del 1990;
- progetto di fattibilità per la ristrutturazione dell'Istituto
per l'infanzia Burlo di Trieste.
Ha svolto anche attività di consulenza libero-professionale
presso studi di progettazione quale esperto di tecnica ospedaliera
per la realizzazione dei seguenti progetti:
- nuovo ospedale di Lecco, 1989;
- progetto di fattibilità dell'Ospedale di Ala, Trento,
1990;
- progetto di fattibilità dell'Ospedale di Rovereto, Trento,
1990;
- progetto di fattibilità dell'Ospedale di Sesto S.Giovanni,
Milano, 1990;
- progetto di fattibilità dell'Ospedale di Canalese, Trento,
1991;
- nuovo Ospedale di Reggio Emilia, 1992;
- padiglione Pronto soccorso del Policlinico di Milano,
1993.
Partecipazione a comitati o gruppi tecnici:
- nel 1979-1980 in qualità di Responsabile del Servizio
programmazione dell'Assessorato alla sanità della Regione Lombardia
ha seguito direttamente la predisposizione degli atti legislativi e
operativi per l'applicazione della legge di riforma sanitaria, sia
a livello regionale che interregionale, con la partecipazione e in
alcuni casi il coordinamento di gruppi di lavoro;
- fra il 1979 e il 1981 ha partecipato come componente al
Comitato regionale per la programmazione sanitaria in
Lombardia.
E' stato membro delle seguenti commissioni della Giunta
regionale della Lombardia:
- Commissione per l'informatica sanitaria, 1986;
- Commissione regionale per il controllo delle infezioni
ospedaliere, 1989;
- Gruppo di lavoro per i rapporti con le case di cura e
strutture private, 1989;
- Commissioni di studio per disciplinare e razionalizzare
l'accesso ai servizi sanitari, 1989.
E' stato recentemente nominato componente del nucleo di
valutazione tecnica della direzione sanità della Regione Friuli
Venezia Giulia per l'esame dei progetti di edilizia sanitaria di
cui all'articolo 20 della legge 67/88.
E' stato delegato dall'Assessore alla sanità del Friuli Venezia
Giulia a coordinare i servizi per l'emergenza in Regione dal giugno
1994.
Formazione professionale, attività didattica, attività di
ricerca e partecipazione attiva a congressi e convegni: già nel
periodo di frequenza degli studi universitari si è interessato a
problemi organizzativi e servizi sanitari in generale, e di quelli
ospedalieri in particolare, operando tra l'altro come Consulente
tecnico per la Presidenza della III Commissione sanità del
Consiglio della Regione Lombardia, e curando nel 1975 la
pubblicazione di un libro dal titolo: "Interventi della regione per
la programmazione del servizio ospedaliero". Nel 1976 si è iscritto
alla scuola di specialità in medicina del lavoro, dove si diploma
nel 1980 discutendo una tesi sulla organizzazione dei servizi di
medicina del lavoro. Nel 1980 ha curato la pubblicazione di libri
editi dalla Regione Lombardia: "L'istituzione del servizio
sanitario nazionale", "L'organizzazione del sistema informativo
delle USL.".
Nel 1983 si è iscritto alla scuola di specialità in igiene e
medicina preventiva, indirizzo di tecnica ospedaliera, presso
l'Università di Pavia, dove si diploma nel marzo 1987 con una tesi
sulla situazione delle strutture ospedaliere della Lombardia e le
loro attività, pubblicata in seguito come monografia da una rivista
nazionale.
Nel 1982-1983 ha frequentato il corso di durata annuale di
aggiornamento per il personale medico direttivo dell'USL del SSN,
organizzato dalle Università degli studi di Milano e Pavia. Negli
stessi anni ha frequentato il corso annuale di gestione e
organizzazione della sanità presso l'Università Bocconi di Milano,
scuola di direzione aziendale.
Nel 1986-1987 ha frequentato il corso biennale management per
dirigenti del SSR organizzato dall'IRLF (Istituto regionale
lombardo di formazione).
Dal 1987 ha svolto e svolge lezioni come docente di igiene e
tecnica ospedaliera presso la scuola di specialità di igiene
dell'Università degli studi di Milano.
Negli anni accademici 1988-1989, 1989-1990 e 1990-1991 è
nominato professore a contratto dall'Università di Milano in detta
scuola di specialità nella materia relativa alla programmazione
sanitaria ospedaliera.
Dal 1993 ha svolto e svolge lezioni come docente di igiene e
tecnica ospedaliera presso la scuola di specialità di igiene
dell'Università degli studi di Trieste.
Ha svolto inoltre le seguenti attività di ricerca:
- Direttore scientifico della ricerca finalizzata dalla Regione
Lombardia su relazione sanitaria ospedaliera "Standardizzazione e
studio delle interrelazioni con il sistema informativo" conclusa
nel 1988;
- Ricercatore nella ricerca finalizzata dalla Regione Lombardia
"Introduzione della tecnologia del videodisco interattivo nella
educazione sanitaria", conclusa nel 1988;
- Direttore scientifico della ricerca dell'Istituto Superiore di
Sanità nell'ambito del progetto ricerca AIDS 1989-1990, sul tema
"Assistenza ospedaliera e relativi costi, studio prospettivo con
uso di sistemi kesmics", concluso nel 1991;
- Direttore scientifico della ricerca finalizzata dalla Regione
Lombardia su "Hospital emercengy in link projet" per Milano;
- studio del sistema ospedaliero di emergenza nella città di
Milano, in corso."
Ha partecipato a numerosi convegni, eccetera.
Presidente Dopo i fuochi di artificio, non so se il Consigliere
Tibaldi intende prendere la parola...
Ha chiesto la parola il Consigliere Tibaldi.
Tibaldi (LN) Sono letteralmente sommerso dai dati di questo
ricco e forbito curriculum...
Sì, qualcosa da dire c'è senz'altro. Personalmente questa
risposta predisposta dai funzionari mi sembra una non-risposta.
Abbiamo scoperto come si può fare ostruzionismo di fronte ad atti
ispettivi da parte della minoranza; un ostruzionismo nel senso che
viene non dico elusa, ma non viene assolutamente data risposta ad
alcuno dei quesiti che qui sono stati posti.
C'è stato descritto tutto il curriculum del Commissario attuale,
quando in questa interpellanza non ci interessava tanto sapere
perché avete scelto l'attuale Commissario, quanto piuttosto perché
non avete optato una scelta fra i due candidati residuali, che
comunque avevano presentato nei termini e secondo le modalità di
legge i loro requisiti.
L'unico riferimento che ci è stato dato è, sintetizzato all'osso
dall'Assessore, che è stata spedita una lettera al Ministero e il
Ministero ha fornito una risposta alla quale voi vi siete
uniformati.
Se ci fosse stata coerenza e volontà di rispondere nei confronti
di questa interpellanza, almeno sarebbe stata data lettura della
lettera che è stata spedita.
E' ovvio che il Ministero ha dato una certa risposta, o potrebbe
aver dato una certa risposta perché il quesito magari è stato
articolato in una certa maniera, cioè facendo conoscere determinati
elementi al Ministero e ai dirigenti ministeriali e non facendone
conoscere altri, magari in modo che si evincesse da questa lettera
la indisponibilità dei due candidati residuali. Naturalmente non
abbiamo avuto l'occasione di sapere e di capire di più; non abbiamo
avuto l'occasione di sapere se queste carte potessero essere
scoperte in virtù di questa trasparenza amministrativa tanto
decantata, di cui si parla da tempo.
C'era una seconda domanda dove si chiedeva se l'Assessore
regionale alla sanità aveva richiesto la disponibilità o acquisito
l'indisponibilità dei due soggetti residuali di cui a questo
elenco; che risposta c'è stata? Li avete interpellati?
(... intervento dell'Assessore Vicquéry, fuori microfono...)
.... no, mi dispiace ma il fatto di aver interloquito
informalmente con i due candidati non mi sembra voler dire a tutti
i costi aver chiesto la disponibilità loro o aver acquisito
l'indisponibilità. Anche qui con estrema superficialità ci viene
data una risposta che non corrisponde al vero, la falsità mi
dispiace la devo attribuire io a chi mi ha risposto, perché
entrambi i candidati hanno negato di essere stati contattati ed
hanno negato che sia stata formulata loro una precisa domanda in
tal senso.
Sul Commissario ad acta che abbia poteri così ampi, per carità
la versione che ci è stata fornita dall'Assessore può essere anche
accolta, il Presidente nella sua qualità di Prefetto ha adoperato
il potere a sua disposizione, ha conferito notevoli funzioni e un
ampio mandato allo stesso Commissario, anche se teoricamente
dovrebbe essere limitato ad un tempo molto ristretto.
A tutte le altre domande non si è comunque giunti ad una
risposta, forse perché le domande sono considerate provocatorie, ma
mi sono già reso conto quando è stata presentata l'interrogazione
che abbiamo formulato insieme che c'era una certa ostilità nel
fatto di accoglierla.
Non vorrei che questa ostilità però fosse pervenuta non solo per
ragioni formali, ma per altre ragioni, tant'è che non sappiamo se
ci siano o non ci siano smentite o conferme su quelle voci da
"serva del borgo", da pettegole, che se vogliamo sono contenute in
questa interpellanza, ma alle quali l'Assessore non è riuscito a
dare risposta o non ha avuto - e questo è il fatto grave - coraggio
di smentirle pubblicamente.
Ha detto semplicemente in maniera molto generica che questa
interpellanza è falsa e offensiva, però non dice perché è falsa e
perché è offensiva.
Più che essere assolutamente insoddisfatto della risposta - non
so se qualche altro mio collega magari è soddisfatto, visto che è
stata presentata da una moltitudine di consiglieri, non solo dal
sottoscritto - dico per riagganciarmi al discorso iniziale
dell'Assessore che bisogna rendersi conto che quando si pizzicano
le parti molli, fanno male, si comincia o a strillare o a cercare
di guaire in silenzio. Qui la rappresentanza in Consiglio regionale
non penso che venga meno di dignità di fronte ad una interpellanza
di questo tipo. Viene meno di dignità se, di fronte a certe domande
benché provocatorie, non si dà risposta.
D'altronde sia noi come i dirigenti dell'USL siamo pagati
lautamente con i soldi dei contribuenti. Queste domande sono
finalizzate al pubblico interesse e non alla salvaguardia di
interessi di gruppi ristretti, dei quali mi sembra che con queste
non-risposte qualcuno oggi ne abbia assunto pubblicamente la
difesa.
Presidente Ha chiesto la parola il Consigliere Marguerettaz.
Marguerettaz (PpVA) Per fare una semplice sottolineatura, che è
la seguente. Senza voler fare assolutamente un processo alle
intenzioni dell'Assessore o della Giunta, ma anche in questa fase
anche dalle risposte che abbiamo avuto dall'Assessore potremmo
dirla in una battuta "casca l'asino", senza veramente voler essere
offensivi. Perché dico questo? Perché quando a suo tempo approvammo
la legge regionale n. 24/94, presentai un emendamento che poteva
sembrare tecnico e che fu respinto. L'emendamento consisteva nel
voler inserire in quella legge un termine di validità per l'elenco
dei candidati alla carica di Direttore generale dell'USL.
Quell'emendamento, ripeto, fu bocciato e la legge fu trascritta
così com'è in vigore oggi.
Allora, ciò che non mi torna dalla risposta dell'Assessore è un
passaggio in particolare, e voglio risottolinearlo. Ammesso e non
concesso la necessità di commissariare l'USL, ciò che non mi torna
è il passo successivo, cioè la riapertura tempestiva dell'elenco
dei candidati alla carica di Direttore generale. Perché questa
riapertura, Assessore, quando lei stesso ci ha dichiarato che i due
candidati che a suo tempo avevano fatto domanda non sono stati
interpellati? La riapertura sarebbe stata motivata da un'eventuale
rinuncia dei due candidati rimanenti a fronte di una proposta
magari non per l'immediato, data la scelta del commissariamento, ma
per un prossimo futuro. Ma non essendo stati i due nemmeno
interpellati, perché la necessità di riaprire l'elenco di queste
persone? Questo è quello che non ci torna, ripeto, senza voler fare
un processo alle intenzioni, ma per sottolineare come all'epoca in
cui approvammo questa legge il mio gruppo consiliare aveva
evidenziato questa necessità, perché i colleghi capiranno bene che
se la riapertura dell'elenco è un fatto discrezionale, pur
salvaguardando la figura morale dell'Assessore e trovandoci, noi,
di fronte ad una legge a tutti gli effetti in vigore, un domani
questa opportunità, magari di fronte ad un Assessore meno leale del
presente, potrebbe lasciare spazio a dei giochi davvero non
chiari.
Non pretendo una successiva risposta dall'Assessore, ma davvero
dalle sue parole non è risultato nella maniera più assoluta il
motivo per cui si è giunti alla decisione di riaggiornare questi
elenchi.
Presidente Ha chiesto la parola il Consigliere Chiarello.
Chiarello (RC) Mi sembra che ogni volta che parliamo di vertici
dell'USL, l'Assessore lo prende come un fatto privato, al di fuori
della discussione che si può avere in questo Consiglio. Ciò è
accaduto per Morelli, abbiamo visto come Morelli è finito, ma
quello che mi fa più pensare è che questo nuovo Commissario, con
quel curriculum di cui spero di avere copia perché un curriculum
così non so se riusciremmo ad averlo da qualche Nobel, ha
dichiarato alla stampa che la persona che lo aveva preceduto, che
aveva addirittura fatto sì che l'Assessore si giocasse la sua
credibilità politica - mi ricordo in questa sala che l'Assessore
aveva detto che si giocava la sua credibilità politica su quella
persona - non aveva organizzato bene l'USL. Cioè ha detto in poche
parole che l'USL era disorganizzata.
Non vorrei che fra 6-7 mesi, quando ne arriverà un altro, se
arriverà, venissimo qui di nuovo a discutere sulla
disorganizzazione dell'USL.
Presidente Ha chiesto la parola il Consigliere Linty.
Linty (LN) Per alcune considerazioni sull'intervento fatto
dall'Assessore. Sono considerazioni che, a mio modo di vedere,
stridono in maniera palese con la grande serie di principi
enunciati in quest'aula a più riprese, non solo in quest'aula,
circa la nostra autonomia. Qui, di fronte ad una legge regionale
approvata da questo Consiglio, che dà all'Assessore gli strumenti
necessari per intervenire in caso di assenza o decadenza dei
vertici USL tutte le norme necessarie, l'Assessore di fronte ad un
problema pone il quesito al Ministero della sanità, perché bisogna
chiedere a Roma: "Scusate, Roma, come dobbiamo fare qua per
sostituire questa persona"?
Questa è l'autonomia, mi chiedo? Perché sui principi ne sentiamo
sempre tantissime, attacchi a più riprese allo Stato centralista;
però lo Stato centralista quando ci sono da fare i quesiti
ministeriali, viene comodo per nominare i commissari. Questo stride
con quella che è la potestà legislativa di questa Regione, che è
qui nella legge regionale sull'aziendalizzazione, e poi con gli
atti che l'Esecutivo deve porre in essere secondo questa legge,
altrimenti io che credo di avere rispetto per le istituzioni, non
credo di aver compiuto alcun vilipendio, se il Consiglio regionale
dà delle indicazioni, quale organo legislativo - ed eccola qua la
legge regionale - e poi in caso di decadenza del Direttore generale
pone i quesiti a Roma, ebbene credo che questo richieda un esame di
coscienza da parte di tutti noi, perché non è questo il modo in cui
io intendo l'autonomia.
Questa interpellanza conteneva delle domande se vogliamo anche
faziose, che potevano generare un dibattito abbastanza acceso, ma
conteneva una preoccupazione, che è una preoccupazione latente
perché non è manifesta: sapete bene che in prima persona mi sono
sempre battuto contro l'ex vertice USL per diversi motivi, non
vorrei che chi uscì per motivi legali dalla porta, poi rientri un
domani dalla finestra. Non vorrei questo.
E poi la cosa che avvalora la tesi che ho illustrato poc'anzi
sui quesiti ministeriali, quindi il ricorso all'esterno, è una
preoccupazione che come Valdostano mi sento dentro e la faccio
venire fuori in quest'aula. Commissario USL, Commissario Casinò,
incarichi e consulenze varie soprattutto legali, alcuni dirigenti o
comunque persone in figure apicali presso gli stabilimenti
industriali della Bassa Valle, arrivano tutti da fuori Valle. Mi
risulta davvero difficile pensare che la Valle d'Aosta non abbia
uomini e donne pronti ad occupare questi posti di vertice.
Credo che questa interpellanza non finirà qui perché così come
abbiamo sempre prestato attenzione all'argomento, l'attenzione non
andrà giù di fronte a queste forse non-risposte. Vorrei veramente
che il famoso detto "maîtres chez nous" non diventi "maîtres chez
eux".
Presidente Da interpellanza questa qui si è trasformata in
mozione, per i tempi, chiedo scusa anche al Consiglio, ma ogni
tanto qualche regaluccio va fatto.
