Classificazione
EDILIZIA
ENTI LOCALI
Comuni



Oggetto del Consiglio n. 1920 del 19 ottobre 2022 - Resoconto
OGGETTO N. 1920/XVI - Interrogazione: "Informazioni relative
al trasferimento della proprietà di un immobile dal Comune di
Roisan all'ARER".
Marguerettaz (Presidente) -
Punto n. 25 all'ordine del
giorno. Per la risposta, la parola all'assessore Barmasse.
Barmasse (UV) -
L'interrogazione presenta quattro domande
su un immobile sito in località Roisan.
La prima domanda è: "in che data è stato siglato l'atto di
cessione o di trasferimento della proprietà del Comune di Roisan
all'ARER?".
L'atto di cessione dell'immobile di proprietà del Comune di
Roisan all'ARER è stato sottoscritto in data 23 dicembre 2021.
"Quale è stato il valore stimato e da chi è stato stimato": il
valore di cessione è stato stimato in euro 139.500 dallo stesso
Comune di Roisan in esito all'esperimento di procedure di vendita
effettuate prioritariamente dalla stessa Amministrazione comunale
di Roisan e andate deserte, così come ufficialmente comunicato con
nota del Sindaco in data 16 gennaio 2019, assunta a protocollo
dell'ARER in data 17 gennaio 2019. Le valutazioni effettuate
dall'Ufficio tecnico dell'ARER hanno avuto esito positivo, sia con
riferimento al valore attribuito, sia in merito alla compatibilità
della destinazione dell'immobile con le finalità istituzionali
dell'ARER.
"Quanto è stato riconosciuto dall'ARER per l'acquisizione
dell'immobile": l'ARER ha riconosciuto al Comune di Roisan la somma
di 139.500 euro.
"Se è stato previsto di ristrutturare l'immobile": gli alloggi
in numero pari a due, attualmente sfitti, necessitano d'interventi
di manutenzione che sono stati programmati compatibilmente con
tutti gli altri interventi previsti e nei limiti delle risorse
disponibili.
Presidente -
Per la replica ha chiesto la parola il
collega Baccega.
Baccega (FI) -
Quest'interrogazione nasce da segnalazioni
che ci sono state fatte. Questo edificio si trova lungo la strada
regionale, è un edificio che all'esterno è sicuramente un edificio
di buona qualità e il fatto che da parecchio tempo sia vuoto e non
abitato - quindi ben da prima della cessione - ha in qualche modo
incuriosito.
C'è la necessità di fare un po' più di attenzione al patrimonio
ARER, perché a seguito di quest'interrogazione, sono arrivate altre
segnalazioni: c'è un fabbricato ad Allein che è nelle stesse
condizioni.
Quindi l'invito è a sollecitare quanto possibile l'ARER affinché
questi alloggi, questi edifici che sono distribuiti sul territorio,
magari possano dare delle risposte a famiglie che sono proprio
nell'ambito del territorio rispetto al Comune di Aosta che vede
sempre un'affluenza di richieste di edilizia residenziale pubblica
o di emergenza abitativa.
La sollecitazione è di sottolineare all'ARER che facciano più
attenzione e su questi edifici che intervengano, laddove non c'è da
fare interventi strutturali esterni, come credo in questo caso, con
una certa celerità.
