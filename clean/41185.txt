Classificazione
CASA DA GIOCO



Oggetto del Consiglio n. 355 del 5 febbraio 2019 - Resoconto
OGGETTO N. 355/XV - Interrogazione a risposta immediata:
"Notizie in merito alle indicazioni riguardanti il piano di
ristrutturazione della Casa da gioco fornite alle organizzazioni
sindacali".
Rollandin (Presidente) -
Passiamo al punto 3.02. La
parola al collega Cognetta.
Cognetta (MOUV') -
Brevemente faccio questa
interrogazione a risposta immediata, all'indomani della notizia del
raggiungimento dell'accordo con la Casa da gioco rispetto al
concordato. È un'interrogazione che pongo a lei, Presidente, ma in
realtà al Governo tutto, perché ci sono esponenti che nel passato
Governo si sono opposti fieramente a questa soluzione. Cerco quindi
di capire se la "cabina di regia" - nome inventato da lei e
riferito a quel gruppo di maggioranza che in sostanza si è riunito
diverse volte, anche con la dirigenza del Casinò, per capire le
indicazioni da portare avanti - in qualche modo lavora per le
organizzazioni sindacali o se lavora, invece, per la dirigenza del
Casinò. In sostanza vorrei capire da lei che cosa si vuole fare e
come si vuole procedere, alla luce dell'accordo che è stato
presentato e che deve essere ancora votato dai dipendenti.
Presidente -
La parola al Presidente Fosson.
Fosson (GM) -
Parlare di Casinò è sempre giusto,
soprattutto in questa settimana. Il termine "cabina di regia" non
l'ho inventato io, io non invento nulla; di cabine di regia e di
tavoli se ne sono fatti di tutti i tipi.
Rispondo comunque volentieri: con riferimento a quello che lei
mi chiede, mi preme precisare che la procedura in corso per
verificare se e quanti posti di lavoro debbano essere
ridimensionati è un passaggio che coinvolge esclusivamente l'organo
di amministrazione della Società e le organizzazioni sindacali.
L'eventuale ipotesi di accordo che dovesse essere raggiunta
costituirà parte della proposta di concordato predisposta
dall'Amministratore unico del Casinò sotto la supervisione del
Commissario giudiziale, che è un organo nominato dal tribunale
fallimentare ed esercita il controllo su tutta la procedura quale
ausiliario del giudice. In tale contesto procedurale, la cosiddetta
"cabina di regia" non ha, né potrebbe avere alcun ruolo, posto che
la procedura, a termini di legge, prevede un'attività che è in capo
esclusivamente all'Amministratore sotto il controllo del
Commissario giudiziale. Detto ciò, la cabina di regia è un momento
di scambio di informazioni sull'avanzamento della procedura
concorsuale, che ha per obiettivo l'evitare il fallimento e
sull'analisi di eventuali ricadute in merito alla crisi della
società.
In questo quadro, in un incontro dedicato alle organizzazioni
sindacali, si è affrontato il tema dell'attivazione di procedure di
reinserimento per gli eventuali esuberi, anche per il tramite dei
fondi europei. In sintesi, quindi, non vi è nessuna soluzione
alternativa a questa procedura.
Presidente -
La parola al collega Cognetta.
Cognetta (MOUV') -
Ci sono quindi due notizie: la prima è
che la cabina di regia non serviva a nulla, è chiaro; la seconda è
che quanto fatto dal precedente Governo è quello che andava fatto.
Pertanto chi nel precedente Governo ha promesso soluzioni
alternative, si trova poi in questa cabina di regia che non serve
nulla e che, finalmente, ha invece deciso che il concordato era la
cosa giusta da fare.
So che i colleghi Marquis e Chatrian non possono parlare, ma a
questo punto è abbastanza paradossale la sua risposta, perché lei
comprenderà che politicamente è assurdo. Ma come? Abbiamo fatto
cadere un Governo perché dovevamo dare i soldi al Casinò e alla
fine si scopre che invece la soluzione giusta era il concordato? È
incredibile davvero, soprattutto sentirlo dalle sue parole! Mi fa
davvero piacere, sono davvero contento e, se permette, sono
contento che parte di questa soluzione sia dovuta anche al lavoro
fatto da questa opposizione. Grazie davvero, siete veramente in
gamba!
