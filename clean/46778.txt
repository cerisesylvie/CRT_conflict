Classificazione
ASSISTENZA SOCIALE



Oggetto del Consiglio n. 3157 del 11 gennaio 2024 - Resoconto
OGGETTO N. 3157/XVI - Reiezione di mozione: "Impegno a
presentare una proposta di legge al fine di dare piena attuazione
alla legge regionale 20/2022 in materia di Garante dei diritti
delle persone con disabilità".
Bertin (Presidente) -
Punto n. 55. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Torniamo su un tema già affrontato
più volte in quest'aula, anche a seguito della legge approvata il
1° agosto 2022 con l'astensione del nostro gruppo. Un testo che era
stato approvato, ci ricordiamo, in fretta e furia perché era
sicuramente urgente e volto a creare un nuovo strumento utile,
questo si diceva oltre un anno e mezzo fa. È passato un anno e
mezzo e, a parte aver definito che di tale competenza se ne debba
occupare il Difensore civico, la legge non è ancora pienamente
applicata, in particolare rispetto a quello che riguarda l'articolo
2, che prevede, per lo svolgimento delle funzioni di garante dei
diritti delle persone con disabilità, che il Difensore civico si
debba avvalere della collaborazione di un soggetto esperto in
possesso di specifiche competenze nell'ambito dei diritti delle
persone con disabilità e riguardanti gli aspetti sociali nominato
con decreto del Presidente del Consiglio regionale, soggetto
esperto che ad oggi non è ancora stato nominato.
Intanto il Coordinamento della disabilità in Valle d'Aosta il 28
marzo aveva presentato con una conferenza stampa delle proposte di
modifica e successivamente una delegazione del Co.Di.VdA è venuta
in audizione il 27 aprile per presentarci quelle modifiche, in
particolare proprio una modifica riferita alla questione del
supporto all'ufficio del Difensore civico, proponendo che questo
avvenisse attraverso esperti del settore non dei volontari, ma
naturalmente delle persone pagate per seguire queste tematiche e
poi la separazione in modo chiaro dei diritti delle persone con
disabilità rispetto a quelli dei loro
caregiver
. Dopo il
dibattito in Commissione, il 15 giugno Co.Di.VdA ha depositato
ulteriori proposte di modifica proprio alla luce di quello che è
emerso in Commissione. Da allora sono di nuovo passati sette mesi e
di tutta questa tematica non si è più saputo nulla o, meglio, a
seguito di una nostra mozione depositata a giugno, c'era stata una
discussione all'interno di questo Consiglio il 27 settembre e
sembrava che di lì a breve si dovesse addivenire a una nuova
proposta di modifica di quella legge proprio per dare piena
applicazione alla legge di cui stiamo parlando. Questo confermato
anche dall'Assessore alle politiche sociali che proprio durante
quel dibattito di settembre diceva che di lì a poco sarebbe stato
portato un testo di modifica alla legge. Ad oggi questo testo non è
ancora arrivato in Commissione e quindi con questa mozione
chiediamo che si onori l'impegno annunciato e che, entro trenta
giorni, venga presentata in Commissione la proposta di legge
annunciata al fine di dare piena attuazione alla legge 20/2022.
Presidente -
La discussione generale è aperta. Chi vuole
intervenire si prenoti. Se non vi sono prenotazioni, chiudo la
discussione generale. La discussione generale è chiusa. Per il
Governo, replica l'assessore Marzi.
Marzi (SA) -
Dopo aver avuto un confronto anche con il
Presidente della I Commissione, che, tra l'altro non più tardi di
poche settimane fa aveva già avuto modo di rassicurare rispetto
alla predisposizione del testo di legge di riferimento, siamo a
chiedere di ritirare per questo motivo l'iniziativa, altrimenti ci
asterremo. Il testo di legge di riferimento è in via di definizione
e quindi, di conseguenza, a breve la I Commissione sarà nelle
condizioni di poterlo presentare in linea con il lavoro di
collazione che da lei è stato proposto e tenendo conto di tutte
quante le necessità che nel frattempo si sono venute a
verificare.
Presidente -
Qualcuno vuole intervenire? Consigliera
Erika Guichardaz, ne ha facoltà.
Guichardaz E. (PCP) -
Semplicemente per dire che
naturalmente non ritiriamo questa mozione, anche perché ci era già
stato chiesto di ritirarla nel mese di settembre, dicendo che di lì
a due settimane ci sarebbe stata questa proposta di legge, quindi
adesso vediamo... dopodiché, se come dice l'Assessore, a breve non
ci saranno novità, riproporremo una nuova mozione.
Presidente -
Se non vi sono altri interventi, metto in
votazione la mozione. La votazione è aperta. La votazione è
chiusa.
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
La mozione non è approvata.
