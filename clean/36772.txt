Classificazione
TRASPORTI E VIABILITÀ
Trasporti



Oggetto del Consiglio n. 707 del 24 settembre 2014 - Resoconto
OGGETTO N. 707/XIV - Interpellanza: "Rischi connessi
all'individuazione della procedura negoziata per la fornitura di
treni bimodali a servizio del trasporto ferroviario della
regione".
Presidente
- La parola al Consigliere Gerandin.
Gerandin (UVP)
- Merci Président.
Non fosse una cosa seria, inizierei col leggere un passaggio che
è stato pubblicato proprio alcuni minuti fa su qual è la sinergia
tra lei, Assessore Marguerettaz, e il suo collega Balocco, ad una
richiesta specifica di una giornalista:
"C'è un piano di
programmazione specifico tra lei e l'Assessore Marguerettaz?"
,
Balocco ha risposto:
"sullo specifico no, nel senso che
bisognerebbe chiedere a Marguerettaz cosa vuole fare, se insiste
sui bimodali"
. Detto questo, non è argomento
dell'interpellanza, per cui assolutamente non voglio andare in
questo senso, per cui mi limiterò...anche perché comunque il mio
collega Berstchy questa mattina ha già detto qual è la posizione
dell'UVP in merito e soprattutto la preoccupazione che c'è in
merito a questi continui ritardi.
Il senso di quest'interpellanza deriva dai contenuti della
delibera della Giunta regionale: la 1152 del 22 agosto 2014, con la
quale il Governo regionale ha avviato l'indizione di una procedura
negoziata. Per capire un po' il contenuto di questa delibera, è
necessario fare un breve...riprendere alcune parti di questa
delibera, nella quale correttamente si cita nella prima parte che
c'è stata una gara in cui...era stato approvato con provvedimento
dirigenziale: il n. 4301 del 18 ottobre 2013...che, essendo
pervenuta una sola offerta, che non è risulta valida, poiché non
era conforme in alcuni elementi essenziali, tra i quali -
ricordiamoceli bene perché poi li riprenderemo nel passaggio
seguente - la tipologia dei motori, i tempi di consegna, le
modalità di computazione del parametro di affidabilità e la
normativa presa a riferimento per il comfort termico. Cita poi
l'ulteriore delibera di Giunta regionale: la 484 del'11 aprile del
2014, in cui era stata approvata l'indizione di una seconda
procedura ad evidenza pubblica, per la quale non era pervenuta
nessuna offerta. Cita poi il decreto legislativo 194 del 2010, che
stabilisce che, entro il 30 giugno 2014 e non oltre il 31 luglio
2014, le competenze in materia di servizi pubblici di trasporto
ferroviario e i relativi oneri siano a carico della Regione...e
cita correttamente che
"sulla base delle valutazioni di
Trenitalia, rischiano di superare i 27 milioni di euro
all'anno"
.
Vi è poi un primo passaggio, che è oggetto, peraltro, del primo
quesito che viene posto in quest'interpellanza, nel quale si dice
che
"rileva inoltre che nei documenti ministeriali in corso di
approvazione, e segnatamente nella bozza dell'allegato
Infrastrutture al Programma Infrastrutture Strategiche, così come
nei documenti propedeutici alla stesura dell'allegato
Infrastrutture, risulta mantenuta la linea di finanziamento di cui
al predetto decreto interministeriale del 17 luglio 2013, per
27.000.000"
. E qua il primo quesito: noi chiediamo, vorremmo
capire se da quest'atto ci sono state ulteriori comunicazioni
ufficiali che in parte rassicurino l'Amministrazione regionale che
questi 27 milioni ci sono ancora, perché sappiamo bene che il
decreto interministeriale del 17 luglio 2013 aveva una scadenza ben
precisa entro cui la Regione avrebbe dovuto aggiudicare questa
fornitura; questo è il primo quesito.
Detto questo, si dice che, tenuto conto di quest'urgenza, il
rischio di perdere questi finanziamenti...si richiama l'articolo 57
del decreto legislativo 163, nel quale si dice correttamente che
viene consentito espressamente
"il ricorso ad una procedura
negoziata nel caso in cui, in esito all'esperimento di una
procedura aperta, non sia stata presentata nessuna offerta e, al
comma 6, stabilisce che ove possibile, siano selezionati almeno tre
operatori"
.
Fino qui cita correttamente quelli che sono i termini di legge.
I primi dubbi nascono dai contenuti della delibera, perché il
decreto legislativo 163, tra le altre cose, cita - lo leggo
testualmente -:
"...qualora, in esito all'esperimento di una
procedura aperta o ristretta, non sia stata presentata nessuna
offerta, o nessuna offerta appropriata, o nessuna candidatura.
Nella procedura negoziata non possono essere modificate in modo
sostanziale le condizioni iniziali del contratto..."
.
Nella premessa del deliberato, nel comma successivo, si dice
correttamente che è possibile:
"pur senza modificare in modo
sostanziale le condizioni contrattuali, la revisione del capitolato
d'appalto e dei documenti di gara tenuto conto anche di quanto
emerso nell'ambito delle precedenti procedure aperte...in
particolare, ai tempi per la presentazione delle offerte, alle
modalità di pagamento degli acconti, al sistema di applicazione
delle penali, alle cause di risoluzione del contratto, ai
riferimenti tecnico-normativi per la climatizzazione e alle
modalità di valutazione dei parametri statistico-prestazionali di
affidabilità e disponibilità, in modo da agevolare il buon esito
della procedura"
.
Ora, io ho guardato i presenti della Giunta che hanno deliberato
questo testo, mi risultano assenti gli Assessori Rini e Testolin,
io me ne compiaccio, perché un atto politico di questo genere
implica delle responsabilità politiche personali. Per quello che
riguarda le responsabilità politiche e personali su atti
palesemente in contrasto come questi, la Magistratura della Corte
dei Conti dice che, per essere responsabili di un atto del genere,
bisogna avere il dolo e la colpa grave. Io allora, siccome non
voglio che nessuno di voi abbia nel futuro nessun tipo di
conseguenza, lo dico pubblicamente in questo Consiglio e rimarrà
agli atti: voi con un testo del genere, con la procedura di gara a
procedura negoziata di questo genere...se si incorre in un ricorso,
sicuramente si incorrerà in un ricorso modificando i capitolati in
questi termini...ci sono delle responsabilità personali, se noi
perdiamo i 27 milioni di euro dello Stato per colpa di quest'atto,
qualcuno dovrà pagare in maniera personale. Ora, la Valle d'Aosta
in questo momento non può permettersi di perdere 27 milioni, non
può permetterselo pur avendo delle visioni diverse sull'utilizzo
dei 27 milioni!
A questo proposito, io non voglio andare tanto distante, perché
di solito citiamo delle sentenze da parte del TAR di tutta Italia,
io vi cito la sentenza del TAR Valle d'Aosta che dice:
"l'Amministrazione non può stabilire una diversa base d'asta, né
può modificare le altre condizioni del contratto che influiscono
sul sinallagma, perché la norma mira ad evitare un'elusione delle
norme sulla concorrenza, volendo impedire che un'amministrazione
possa avvalersi della procedura negoziata proponendo condizioni più
favorevoli rispetto alla procedura aperta non andata a buon
fine"
, TAR Valle d'Aosta 28 marzo 2009. Allora questo per dire
che - e qua vengo agli altri quesiti - la Giunta può legittimamente
prendersi delle responsabilità personali, perché queste sono
responsabilità personali in caso di ricorso, perché sia chiaro
ormai tutti ne siete a conoscenza, ma quello che ci preme
sottolineare - e sono gli altri quesiti - è che noi vorremmo
capire:
"se è intenzione del Governo regionale informare il
dirigente responsabile unico del procedimento sui rischi che si
corrono applicando integralmente il punto 2 della delibera di
Giunta regionale..."
, perché sinceramente voi della vostra vita
e delle scelte che fate...in questo caso coscientemente, perché è
stato detto che questo è un rischio effettivo e reale...beh, ognuno
è responsabile delle proprie azioni, ma non vorremmo che con
quest'atto andate ad inguaiare pure il responsabile unico del
procedimento: questo è quanto. Lo diciamo in maniera preventiva,
non siamo qua a fare nessun tipo di repressione, ma noi chiediamo
che, tenuto conto che l'intenzione è di modificare i capitolati con
queste modifiche, si proceda ad una gara e non ad una procedura
negoziata. Grazie.
Si dà atto che dalle ore 19,59 riassume la presidenza il
Presidente Marco Viérin.
Viérin M. (Presidente)
- La parola all'Assessore
Marguerettaz.
Marguerettaz (UV)
- Grazie per la parola, grazie per
l'interpellanza.
Una piccola premessa rispetto a quanto dichiarato dal collega
Gerandin. Posso affermarle senza problemi di smentita che
nell'ultimo incontro che ho avuto con l'Assessore Balocco, in
presenza dei miei dirigenti, ho avuto modo di dire all'Assessore
Balocco che noi avremmo proseguito con l'aggiudicazione dei
bimodali. Leggo come lei queste cose, però le do questo tipo di
informazione e, avendo avuto dei dirigenti con me, potranno
confermarle quanto le ho detto. Io cerco di essere molto diretto
come lo è lei, sicuramente terremo in debito conto le valutazioni e
le indicazioni che ha voluto esternare ed ufficializzare in
quest'aula, che verranno analizzate con grande attenzione, anche
eventualmente con un supplemento di istruttoria, però, mi consenta,
se arriviamo ad un atto deliberativo, significa che tutta una serie
di strutture regionali, dal legale al Responsabile degli appalti e
al Dirigente dell'Assessorato, hanno valutato con molta attenzione
il deliberato.
Sulla prima questione non ci sono agli atti comunicazioni
ufficiali sul mantenimento del finanziamento, così come non ve ne
sono sulla sua estinzione; tuttavia, l'allegato Infrastruttura -
già approvato dal CIPE, come lei ha ricordato, il 1° agosto 2014, e
quindi un documento ufficiale dello Stato - contiene l'intervento
denominato "Collegamento Valle d'Aosta", relativo all'acquisizione
dei treni bimodali e su di essi individua una disponibilità per un
importo di 27 milioni. Le posso poi dire che ai tavoli politici a
cui io ho partecipato a Roma in tal senso si sono espressi i
responsabili sia del Ministero, sia la Presidenza del Consiglio dei
ministri. Sicuramente - le ho risposto - di documenti ufficiali non
ne abbiamo; peraltro, proprio in virtù di questo che lei evidenzia,
a tutela della Regione, la determina a contrarre approvata il 22
agosto stabilisce che nella predisposizione degli atti di gara sia
previsto un tassativo ed inderogabile assoggettamento
dell'aggiudicazione definitiva alla conferma del mantenimento delle
linea del finanziamento statale. Avrà avuto modo di vederla, quindi
c'è questa norma di salvaguardia che è stata recepita dal
disciplinare di gara elaborato dalla centrale unica di
committenza.
Seconda domanda: le considerazioni di carattere
politico-amministrativo che hanno portato alla scelta della
procedura negoziata sono sostanzialmente quelle riportate nella
determina a contrarre: il fatto che si siano già svolte due
procedure aperte e infruttuose, un'espressa facoltà di ricorrere
riconosciuta nel caso di specie dal decreto legislativo 163 del
2006, le caratteristiche del tutto peculiari della fornitura del
mercato di riferimento, il fatto che gli operatori potenzialmente
interessati sono chiaramente emersi nelle procedure già espletate.
Risulta, invece, relativamente marginale il risparmio dei tempi e
dei costi di pubblicazione: su quelli, abbiamo una sostanziale
equiparazione. In altre parole si è tenuta una procedura diversa ed
è stato possibile farlo nel pieno rispetto della legge e senza
sostanziali limitazioni del principio di concorrenza, poiché chi
era interessato si era già fatto avanti. Dalle analisi effettuate
con le competenti strutture della Regione, non sembra quindi
esserci un rischio di contenzioso più alto rispetto ad una
procedura di tipo aperto ristretta, nel senso che il rischio del
contenzioso esiste sempre. Gli interpellanti potranno comunque
illustrarci delle indicazioni com'è stato fatto, che sarà nostra
cura valutare.
Terza domanda: le indicazioni politico-amministrative del
Governo regionale sono esattamente - non può che essere così,
collega Gerandin - quelle indicate nella delibera ad integrazione
di quelle già espresse con le precedenti deliberazioni della Giunta
dell'ottobre 2013 e dell'aprile 2014. Il responsabile unico del
procedimento e la centrale unica di committenza, ciascuno per la
parte di propria competenza, hanno elaborato i documenti di gara e
avviato le relative procedure nel rispetto di tali indicazioni.
Quarta domanda:
"se è intenzione del Governo regionale
informare il dirigente responsabile del procedimento..."
, la
determina a contrarre è frutto di un'attenta e prolungata attività
di analisi ed approfondimento che ha coinvolto - ripeto - tutte le
strutture regionali competenti, nell'ambito della quale non sono
emersi particolari rischi correlati alle indicazioni di carattere
politico-amministrativo individuate al punto 2, piuttosto sono
state formulate con l'obiettivo di conseguire il buon esito della
gara.
Concludo dicendo che quanto da lei affermato assolutamente sarà
preso in debita considerazione, avremo anche modo di acquisire i
verbali e sarà mia cura trasmetterli con grande solerzia a chi si
occupa tecnicamente dell'appalto.
Presidente
- La parola al Consigliere Gerandin.
Gerandin (UVP)
- Merci Président.
Vede, Assessore, il mio riferimento al collega Balocco era del
tutto...
(interruzione dell'Assessore Marguerettaz, fuori
microfono)
...era veramente marginale rispetto ai contenuti. La nostra
preoccupazione è di ben altro tenore, come penso lei abbia recepito
e capito. Con la sua risposta penso che non abbia tranquillizzato
nessuno, non noi almeno, ma non so neanche quanto siano tranquilli
i suoi colleghi di Giunta che comunque hanno deliberato questo
testo. Sinceramente, glielo dico proprio sperando che nulla succeda
- io mi auguro che nulla succeda, ci mancherebbe, noi non
auspichiamo niente e nulla a nessuno -: qualora dovesse esserci
veramente la perdita di queste risorse, qualcuno qualche
responsabilità dovrà comunque prendersela. Lei poi mi ha detto che
ci sono fior di pareri legali, fior di dirigenti, io ho fiducia
nell'Amministrazione, ho fiducia nei vostri consulenti.
Probabilmente ci sarà, almeno...noi ci auguriamo che non ci sia
nulla che possa impedire quest'aggiudicazione; certo, se dovesse
succedere qualcosa, probabilmente ci sarà qualche
corresponsabilità. Voi dite che vi è stato...almeno questo comma 2
viene inserito per facilitare la conclusione per chi era
interessato e si è fatto avanti.
Guardi, Assessore, io poi penso che il discorso dei bimodali,
almeno per l'Italia, sia un'assoluta novità, e penso che questo lei
me lo possa confermare e, quando ci sono delle novità così
rilevanti, gli interessi escono fuori dalla
petite patrie
,
che può essere la Valle d'Aosta...anche dall'ambito nazionale, ci
sono probabilmente delle concorrenze di carattere internazionale...
Attenzione, voi, modificando il capitolato di appalto così come lo
modificate...perché questo con il punto 2 è un altro capitolato di
appalto, che non ha nulla a che fare con le procedure di gara che
avete fatto prima! E, attenzione, le ditte che possono fare ricorso
non sono solo quelle che hanno manifestato l'interesse prima, ma ci
può essere una qualunque ditta che vuol fare saltare la fornitura
in Valle. Allora, pensateci...io ve lo dico adesso, perché non
voglio che poi magari si dica: "avevate il dubbio, ma non lo avete
detto...", pensateci bene.
Se volete fare un'altra gara, fate un'altra gara, cambiate il
capitolato, cambiate quello che volete, ma fate una gara regolare,
non una procedura negoziata: questo vi viene chiesto, non vi chiedo
di tornare indietro! È una scelta politica la vostra dei bimodali,
non la condividiamo, ma non fate correre il rischio alla Valle
d'Aosta di perdere pure i 27 milioni, magari in contenziosi
infiniti, quando sappiamo che lo Stato, come lei ci ha confermato,
in questo momento non ha né mantenuto, né cancellato questi
trasferimenti; è molto facile poi passare un colpo di spugna quando
gli diano noi
l'assist
... Questo vi viene chiesto: ripensate
alla procedura, siete ancora in tempo. Vanno bene tutte le norme
che avete detto, che l'affidamento avverrà solo tassativamente ed
inderogabilmente assoggettato... l'aggiudicazione definitiva...del
mantenimento della linea del finanziamento statale, questo va bene,
è nel senso corretto, perché sennò non avreste neanche la copertura
finanziaria, però rimane il grande dubbio...non corretelo questo
dubbio! Sinceramente ve lo dico in quanto...io non penso che
sia...nessuno deve gioire se un amministratore poi magari per una
scelta viene chiamato a delle responsabilità personali. E questa
delibera dice tutto il contrario di tutto, perché voi nelle
premesse dite:
"senza modificare in modo sostanziale..."
,
poi, dove modificate, dite:
"tempi per la presentazione delle
offerte, pagamento degli acconti, sistema...delle penali, cause di
risoluzione del contratto, riferimenti tecnico-normativi per la
climatizzazione e modalità di valutazione dei parametri
statistico-prestazionali di affidabilità e delle
disponibilità"
...ma questo è un altro capitolato!
Presidente
- Grazie colleghi. Con quest'intervento si
chiude la giornata dei lavori odierna. Ci vediamo domani alle 9.
Grazie.
---
La seduta termina alle ore 20,22.
