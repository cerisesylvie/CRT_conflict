Classificazione
TRASPORTI E VIABILITÀ
Impianti a fune



Oggetto del Consiglio n. 1938 del 27 luglio 2011 - Resoconto
OGGETTO N. 1938/XIII - Interpellanza: "Ipotesi di
predisposizione di varianti tecniche al progetto di realizzazione
della nuova funivia del Monte Bianco".
Interpellanza
Visto che i lavori per la realizzazione della nuova Funivia
del Monte Bianco sono iniziati;
Visto che la prima gara d'appalto è andata deserta e
successivamente con un rialzo dei costi complessivi di circa 32
milioni di Euro è stata indetta la seconda gara di appalto e che
dal punto di vista tecnico non vi sono state modifiche al
progetto;
Visto che è stato necessario rivedere il computo metrico
estimativo assumendo i valori riferiti di fatto al 2012 considerato
che la prima gara d'appalto è andata deserta;
Considerando che il consorzio "Cordée Mont Blanc" di Pontey,
con associata la Doppelmayr, azienda di Bolzano, ha conseguito il
miglior punteggio complessivo quale combinazione tra offerta
tecnica ed economica per un costo stimato per la realizzazione
dell'intero progetto, al netto del ribasso d'asta, di circa 105
milioni di euro;
Appreso che già dal primo tronco, la partenza da Pontal
d'Entrèves con arrivo al Pavillon du Mont Fréty registra un ritardo
di diverse settimane sul cronoprogramma dei lavori;
i sottoscritti Consiglieri regionali
Interpellano
l'Assessore competente per sapere:
1) se è vero che si stanno predisponendo varianti tecniche e
che c'è l'impossibilità ad eseguire alcune migliorie previste in
offerta e, se sì, quali sono le motivazioni;
2) se ci saranno per l'Amministrazione regionale ulteriori
costi e ritardi sui tempi di realizzazione ed eventuali
perizie.
F.to: Chatrian - Patrizia Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente. Nel mese di
settembre 2010 avevamo affrontato in quest'aula la situazione,
all'epoca si parlava ancora della gara di appalto, volevamo avere
delle informazioni e dei dettagli ulteriori per capire la natura
della modifica della procedura di appalto, delle risorse messe a
disposizione e dei nuovi criteri di aggiudicazione. Con questa
iniziativa si vuole conoscere innanzitutto lo stato dell'arte dei
lavori, poi se si stanno predisponendo delle varianti tecniche e se
ci sono delle difficoltà legate alle migliorie previste in offerta.
In seconda battuta, in relazione al primo quesito:
"se ci
saranno per l'Amministrazione regionale ulteriori costi e ritardi
sui tempi di realizzazione ed eventuali perizie"
. Non sto a
riannunciare o a esplicitare le premesse fatte nell'iniziativa,
perché sono a seguito di motivazioni e di considerazioni che
avevamo già fatto in aula nel mese di settembre dell'anno scorso.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
-Nelle premesse dell'interpellanza c'è
un
"appreso"
:
"appreso che già dal primo tronco, la
partenza da Pontal d'Entrèves con arrivo al Pavillon du Mont Fréty
registra un ritardo di diverse settimane sul cronoprogramma dei
lavori"
, appreso non si sa da chi e da come, però viene
indicata una cosa che cercherò di evidenziare che non è. La
stazione appaltante dei lavori di cui trattasi è la società Funivie
Monte Bianco, che ne segue l'esecuzione secondo il mandato
conferito dalla Regione con deliberazione della Giunta regionale,
inizialmente quella del 19 giugno 2009, poi con quella del luglio
2010, sulla base dei contenuti dell'APQ, dell'accordo di programma
sottoscritto nel 2004 e delle convenzioni stipulate nel 2006. Sulla
base delle informazioni acquisite per le vie brevi dalla suddetta
società, risulta, con riferimento alle varianti tecniche, che, in
base alle constatazioni rese possibili a seguito dell'iniziativa
dei lavori di scavo, si è reso possibile prevedere, senza alcuna
penalizzazione della futura fruibilità, una riduzione della sezione
strutturale della galleria di collegamento fra il Rifugio Torino a
Punta Helbronner da metri 4 a metri 3,5 di larghezza, quindi una
riduzione e conseguentemente un risparmio. In proposito, la
stazione appaltante ha emesso, ai sensi della vigente normativa in
tema di contratti pubblici, un ordine di servizio nei confronti
della direzione lavori per la predisposizione, attualmente in
corso, dei relativi elaborati tecnici. Qualora definitivamente
approvato, è atteso che la variante in diminuzione lavori, ex
articolo 135 del DPR n. 554/1999, articolo 12 del decreto
ministeriale n. 145, comporti una riduzione di costi. Riguardo alle
migliorie offerte, risulta che quelle relative alla
cantierizzazione e alla logistica sono già state integralmente
approvate con atto concessorio dell'Amministrazione comunale e sono
attualmente in corso di esecuzione. La progettazione definitiva
delle altre migliorie inerenti le opere funiviarie e quelle civili
è stata consegnata nel termini previsti dal contratto di appalto ed
è attualmente all'esame della stazione appaltante per la sua
approvazione. Essa riguarda tutte le migliorie previste in sede di
offerta e, sempre secondo quanto riferito dalla società Funivie
Monte Bianco, non risulta l'impossibilità della realizzazione di
alcune di esse.
Seconda domanda: riguardo ai possibili ritardi, sulla base delle
informazioni fornite dalla stazione appaltante, non esiste al
momento alcun ritardo sull'avanzamento dei lavori, ma anzi
dall'analisi del cronoprogramma le seguenti attività di
cantierizzazione risultano in anticipo: messa in servizio della
teleferica T3, esecuzione plinti della teleferica T1, messa in
servizio della gru presso il Rifugio Torino nuovo, montaggio gru
presso Punta Helbronner. Riguardo alle possibili perizie e ai
relativi costi, si veda quanto riferito al punto precedente, ossia
nulla di tutto quello. In sintesi, lo dico con una battuta, collega
Chatrian, nell'interpellanza ha "appreso" male, ma spero che la mia
risposta le faccia piacere, nel senso che non c'è nulla di tutto
quello che probabilmente qualcuno ha espresso. Questa poi è la
situazione attuale, del futuro non c'è certezza, ma questa è la
realtà di oggi.
Presidente
- La parola al Vicepresidente Chatrian.
Chatrian (ALPE)
- Grazie Presidente. Registriamo
positivamente le risposte dell'Assessore, nella situazione attuale
non ci sono ritardi, c'è un risparmio, i termini rientrano nei
contratti approvati. Non possiamo che essere felici come gruppo e,
come ha ben detto lei, ad oggi la situazione è questa. Registriamo
quindi positivamente le risposte sia per quanto riguarda il punto
n. 1 che il punto n. 2.
