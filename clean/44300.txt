Classificazione
ASSISTENZA SANITARIA E OSPEDALIERA



Oggetto del Consiglio n. 1353 del 9 marzo 2022 - Resoconto
OGGETTO N. 1353/XVI - Interrogazione: "Notizie in merito alla
sospensione dei ricoveri programmati a causa della mancanza di
posti letto presso l'Ospedale Parini".
Bertin (Presidente) -
Punto n. 21 all'ordine del giorno.
Risponde l'assessore Barmasse, ne ha facoltà.
Barmasse (UV) -
La prima domanda è: se venga effettuato
uno
screening
di tutto il personale USL, per evitare
l'aggravarsi della situazione pandemica in un ambito così delicato.
L'effettuazione di tamponi a scopo preventivo è riservato al
personale esentato dalla vaccinazione per ragioni sanitarie, che
viene sottoposto a test ogni 48-72 ore a seconda della tipologia di
test stesso, cioè antigenico o molecolare. La restante parte degli
operatori o è vaccinata per obbligo di legge o è sospesa dal lavoro
per inadempienza all'obbligo. Viene, invece, effettuato il tampone
di controllo in caso di potenziale contatto con casi infetti,
secondo le procedure previste dalle indicazioni ministeriali.
La seconda domanda è: ogni quanto questo screening venga
effettuato. Lo screening viene effettuato ogni 48-72 ore a seconda
della tipologia di test, ma l'azienda sanitaria da inizio pandemia
supporta e promuove l'autosorveglianza clinica per i propri
operatori, oltre ovviamente la vaccinazione estensiva contro
Sars-COV-2.
Il terzo quesito: se corrisponde al vero che sono stati sospesi
i ricoveri programmati, per quanto tempo e quali siano i motivi
della decisione. I ricoveri programmati, sia chirurgici che medici,
sono stati sospesi giovedì 24 febbraio alle ore 11:00, con
e-mail
del direttore sanitario del presidio, in accordo con
i direttori dei dipartimenti chirurgico e medico. Il direttore del
pronto soccorso ha informato la direzione strategica, a causa di
una momentanea carenza di posti letto dovuta al permanere di
reparti ospedalieri per pazienti Covid positivi. Nella giornata di
giovedì 24, in mattinata, erano presenti, infatti, quindici
pazienti in pronto soccorso, in attesa di posti letto nei vari
reparti e in assenza di dimissioni previste. Lunedì 28 febbraio,
quattro giorni dopo, è stata data indicazione alla riapertura nel
giorno successivo delle normali attività, grazie alla riapertura
del reparto di chirurgia generale precedentemente destinato al
ricovero di pazienti con Covid, reparto Covid 3, al termine dello
svuotamento dei pazienti Covid, delle successive operazioni di
sanificazione e della predisposizione dei turni di personale
assistenziale.
La quarta domanda: se l'Amministrazione regionale abbia chiesto
all'USL di estendere ai suoi dipendenti esenti dalla vaccinazione
le norme specifiche già introdotte per i dipendenti regionali. La
circolare 35 dell'Amministrazione regionale non è stata inviata ed
estesa all'Azienda USL, in quanto il personale sanitario non può
essere messo sullo stesso piano di qualsiasi altro lavoratore, in
quanto viene in contatto con persone fragili. Questa è la
motivazione per cui l'azienda ha deciso, ed è sua facoltà di farlo,
di sottoporre a tampone anche le persone che non vengono vaccinate
per motivi sanitari.
Presidente -
Per la replica il consigliere Carrel a cui
passo la parola.
Carrel (PA) -
Grazie Assessore. Partendo dall'ultima sua
risposta, condivido con lei: il personale sanitario sicuramente non
può essere trattato in questo caso come tutto il personale
regionale. Pertanto credo che sia necessario, vaccinati o non
vaccinati, quindi esenti, effettuare degli
screening
a tutto
il personale, perché sappiamo bene che il virus possiamo prenderlo
anche se vaccinati e possiamo soprattutto trasportarlo e
trasmetterlo ad altri malati in altri reparti, quindi questo è un
pericolo e su questo volevamo soffermarci proprio con
quest'interpellanza.
Gli esentati, esattamente come i vaccinati, possono prendere e
trasmettere il virus. Credo che se da una parte possiamo
comprendere un determinato atteggiamento, dall'altro assolutamente
no, quindi
des deux l'une
: o trattiamo tutti allo stesso
modo, e quindi anche gli esentati, essendo tali, esattamente come
per l'Amministrazione regionale non devono fare il tampone ogni 48
o 72 ore, oppure a tutto il personale medico, una volta ogni
settimana, dieci giorni, due settimane si fa il tampone per evitare
che il virus giri e si propaghi ancora nel nostro ospedale, che
credo che sia la questione più delicata e più preoccupante.
Per quanto riguarda invece la sospensione dei ricoveri
ospedalieri, un altro elemento sicuramente grave, credo che questo
non sia più giustificabile in questo momento storico dal Covid: li
vediamo tutti, li riceviamo tutti i giorni, i bollettini sono
sicuramente molto migliorati. Dato ne è che anche il Presidente
quest'oggi nelle sue comunicazioni per la prima volta, credo, non
abbia parlato della situazione pandemica, il che significa che
stiamo andando verso una soluzione. Non possiamo usare come scusa
questo problema per delle inefficienze, dobbiamo assolutamente
trovare dei sistemi per evitare che ciò accada.
Faccio un esempio: questa settimana di carnevale, quindi
sicuramente con molti turisti in Valle d'Aosta, il centro
traumatologico di Breuil-Cervinia è stato senza medico il primo di
marzo e il 5 di marzo; due giorni senza un medico al centro
traumatologico. Il che significa che tutti coloro che sono caduti
sulle piste a Breuil-Cervinia, sono dovuti scendere all'ospedale in
pronto soccorso e hanno contribuito a creare del disservizio.
Questa è una questione legata all'organizzazione, non al Covid, e
questa è una problematica sicuramente molto più grave e su cui è
necessario agire immediatamente.
