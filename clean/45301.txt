Classificazione
AGRICOLTURA
Apicoltura



Oggetto del Consiglio n. 2074 del 14 dicembre 2022 - Resoconto
OGGETTO N. 2074/XVI - Interrogazione: "Valutazioni in merito
all'estensione agli apicoltori non professionisti degli aiuti a
sostegno della filiera apistica".
Sammaritani (Presidente) -
Passiamo ora al punto 12
all'ordine del giorno, per la risposta, la parola all'assessore
Sapinet.
Sapinet (UV) -
Nell'iniziativa mi si chiede "Sapere se si
sia valutata la possibilità di estendere il bando summenzionato
agli apicoltori non professionisti per evitare di escludere questi
ultimi dall'accesso alle risorse".
Innanzitutto grazie per l'attenzione su questo settore così
importante, poi lo vedremo anche sia qualitativamente che
numericamente.
I criteri e le modalità di ripartizione delle risorse destinate
al sostegno della filiera apistica pari a euro 7,75 milioni
all'anno per il 2022, definito dal Decreto ministeriale del 20
luglio 2022, sono rivolti all'attuazione degli interventi di cui
all'articolo 5 comma 1 della legge quadro della disciplina
dell'apicoltura del 24 dicembre 2004 n. 313, tra cui, dato che
interessa la nostra regione, il punto L: "Incentivazione della
pratica dell'allevamento apistico e del nomadismo".
Considerato che l'articolo 2 del Decreto ministeriale ribadisce
che si applicano le definizioni di cui agli articoli 2 e 3 della
legge del 24 dicembre 2004 n. 313, la quale definisce le diverse
figure, quindi apicoltore, imprenditore apistico e apicoltore
professionista, e preso atto che l'articolo 4 del Decreto
ministeriale definisce chiaramente quali sono i beneficiari, ovvero
gli apicoltori in forma singola o associata che alla data del 31
dicembre 2021 sono in regola con gli obblighi d'identificazione
degli alveari e sono registrati in Banca dati nazionale apistica,
BDN, come apicoltori professionisti che producono per la
commercializzazione ed esercitano l'apicoltura sia in forma
stanziale sia praticando il nomadismo, anche ai fini dell'attività
di impollinazione.
Precisato inoltre che l'allora Ministero delle politiche
agricole alimentari e forestali, oggi Ministero agricoltura della
sovranità alimentare e delle foreste, aveva incaricato quale
soggetto gestore l'Agenzia per le erogazioni in agricoltura, che
conosciamo come Agea, la quale ha emanato delle proprie
disposizioni relative alle modalità di concessione del sostegno e
risulta quindi inattuabile da parte nostra estendere l'aiuto agli
apicoltori registrati in BDN in regime di autoconsumo, cioè coloro
che sono in possesso al massimo di dieci alveari, in quanto non
rientrano nella casistica definita dal citato articolo 4 del
Decreto ministeriale e neppure nella condizione richiesta dal punto
4 delle istruzioni operative di Agea, ovvero possesso di partita
I.V.A., fascicolo aziendale e indirizzo PEC.
Per queste motivazioni prettamente tecniche, non è stato
possibile contemplare anche gli apicoltori non professionisti
nell'aiuto in questione. Tuttavia - e l'iniziativa ci dà modo anche
di fare un po' il punto della situazione - l'Assessorato conosce
bene il ruolo degli impollinatori nella salvaguardia della
biodiversità. Due terzi delle specie vegetali coltivati al mondo e
circa il 75% delle piante spontanee dipendono dall'impollinazione
prodotta dagli insetti.
In Valle d'Aosta ci sono circa 500 apicoltori, di cui il 28,5%
risulta registrato alla Banca dati nazionale, in linea quindi con
il dato nazionale che è pari al 25,5%.
La produzione è di circa 130 tonnellate annue e, nonostante le
perdite di produzione causate dalle avversità climatiche, il numero
di alveari è in crescita, erano oltre 8.200 nel 2020.
L'Assessorato fornisce gratuitamente a tutti gli apicoltori,
compresi quindi quelli anche in autoconsumo, assistenza tecnica in
campo presso l'apiario didattico sito a Saint-Marcel.
Il laboratorio agrochimico dell'Assessorato, quello che si
occupa del settore miele, provvede ad analizzare il miele al fine
di effettuare i controlli legati alla salubrità, qualità e
conservazione del prodotto stesso.
Il Dipartimento agricoltura poi collabora con l'Associazione
Consorzio apistico per lo svolgimento di corsi di apicoltura e
l'organizzazione del concorso Mieli della Valle d'Aosta.
Il nostro personale svolge inoltre attività di comunicazione ed
educazione alimentare nelle scuole, infatti da diversi anni si
promuove il settore e le sue produzioni attraverso progetti
tematici rivolti alle scuole, che ogni anno vedono l'adesione di
circa 1.000-1.200 studenti.
Il tecnico dell'Assessorato, con la collaborazione del servizio
veterinario della USL, segue il progetto BeeNet 2021-2023, un
progetto nazionale a cui la Valle d'Aosta ha aderito e consiste nel
monitoraggio e nella rilevazione delle patologie delle api nonché
del monitoraggio del territorio tramite i rilievi di diverse
matrici dell'alveare.
Siamo consapevoli che in Valle d'Aosta, non solo in apicoltura,
l'agricoltura è praticata spesso da aziende non professioniste che
con grande passione hanno un ruolo fondamentale per la gestione del
nostro territorio, delle nostre comunità rurali e per la produzione
delle nostre eccellenze enogastronomiche; è chiaro che accanto a
queste ci sono le imprese agricole vere e proprie.
Lo sforzo è sicuramente riuscire a rendere complementari queste
due anime dell'agricoltura valdostana, riuscendo nello stesso tempo
a professionalizzare e rendere sostenibili quante più imprese
possibili. Non sempre è possibile come in questo caso, dove le
regole sono determinate da bandi nazionali ed europei. É comunque
importante, come abbiamo già visto negli incontri in III
Commissione ma anche in riferimento al DEFR, mantenere questo
duplice sostegno, uno più forte e strutturato, che faccia
riferimento anche a fondi europei per le aziende dove
l'agricoltore, spesso coltivatore diretto, è titolare dell'impresa
e da essa trae il proprio reddito, e uno, più leggero, più
semplificato, complementare, per le aziende che fanno
dell'agricoltura un sostegno al proprio reddito.
Vorrei infine ricordare che l'inserimento dell'apicoltore tra i
non professionisti - cioè dichiarando l'autoconsumo e un numero di
alveari inferiore a dieci - se in alcuni casi, come quello citato
prima, questo bando è penalizzante, a volte è anche favorevole per
quel che riguarda tutta una serie di prescrizioni, anche in
relazione ai laboratori di smielatura e alle prescrizioni di tipo
veterinario, adempimenti spesso non banali sia da un punto di vista
burocratico ma sia anche da quello degli investimenti.
Presidente -
Per la replica, la parola al consigliere
Planaz.
Planaz (LEGA VDA) -
Vede, Assessore, non è la prima volta
che la Regione Valle d'Aosta deve andare in deroga a dei bandi
europei o A dei bandi nazionali: quando c'era il premio sul Fondo
latte, dove richiedevano un quantitativo di analisi del latte per
accedere a questo fondo, siamo andati in deroga con una legge
regionale.
Siamo andati in deroga sul primo pilastro per la monticazione di
animali di altre persone sugli alpeggi, perché altre Regioni
avevano avanzato la richiesta di non monticare animali di terzi per
limitare le frodi sui pascoli: vediamo tutti i giorni degli
indagati.
Io leggo il bando pubblicato dall'Assessorato all'agricoltura
della Valle d'Aosta e, me lo consenta, non lo capisco. L'ecoschema
3 della nuova programmazione, che abbiamo anche discusso in
Commissione, va a tutelare, per le regioni che non hanno delle
siepi o delle parti non coltivate, proprio per proteggere le api...
c'è uno spot dell'anno scorso "Salviamo le api" con una raccolta
fondi per salvare le api.
Io non riesco a capire che differenza ci sia fra un alveare in
cui il titolare sia in regola, in questo caso perché Agea chiedeva
di essere in regola con i pagamenti contributivi e la Partita
I.V.A. ...ma nel nostro caso abbiamo degli apicoltori chiamati
hobbisti ma anche per altre categorie, bisognerebbe farsi delle
domande perché abbiamo così tanti hobbisti che non sono sempre
hobbisti, lo vediamo anche nella legge sulle misure della
zootecnia: si rileva sempre di più tutti gli anni una fascia e una
categoria di aziende che non sono in regola con la posizione
contributiva, che non pagano i contributi agricoli, perché fanno un
altro lavoro e, di conseguenza, non hanno l'obbligo di versare
questi contributi.
Noi, come Regione autonoma Valle d'Aosta, come autonomia che
tanto vogliamo vantarci, io penso che su questo bando qualcosa si
potesse fare.
Io non penso che siano dei grandi importi che vanno ad arrecare
dei danni, ma soprattutto per queste piccole aziende, questi
piccoli importi a volte incoraggiano questi titolari a mantenere
uno o più alveari. Adesso lei mi ha detto che da uno a dieci non
sono tenuti ad essere iscritti alla BDN; io questo non lo sapevo,
sotto i dieci non si è tenuti a tenere il registro su BDN, però
sarebbe da valutare, io non so se è stato fatto un passaggio con il
Ministero per spiegare la nostra situazione, anche perché se
vogliamo salvaguardare le api... nei nostri pascoli e prati non
facciamo uso di pesticidi, perché non abbiamo culture seminative,
qui l'habitat per le api è, a mio avviso, un paradiso - non solo
per le api ma soprattutto in questo caso per le api - e che venga
escluso un aiuto non così importante ma comunque utile... più
apicoltori mi avevano fatto presente di questa problematica: si
vedevano esclusi da questo premio che a dir poco andava a sostegno
della scorsa campagna del 2021, quando c'è stato un calo di
produzione a seguito delle gelate primaverili. Io capisco tutta
l'assistenza tecnica che si fa per tutelare questo comparto, però
dovremmo fare attenzione e magari consultarci con il Ministero per
poter avere una deroga.
Io non so se è stato fatto o si pensa di farlo per questi bandi
per queste piccole aziende di apicoltori in questo caso, ma ci sono
anche molte piccole aziende che sostengono il territorio, che, in
questo modo, andiamo a escludere da aiuti fondamentali per la
continuazione dell'azienda.
