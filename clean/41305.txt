Classificazione
INDUSTRIA
LAVORO



Oggetto del Consiglio n. 450 del 6 marzo 2019 - Resoconto
OGGETTO N. 450/XV - Interrogazione a risposta immediata:
"Azioni poste in essere per arginare la crisi dell'industria nella
Bassa Valle".
Rini (Presidente)
- Passiamo al punto 3.02 all'ordine del
giorno.
La parole à la collègue Pulz pour l'illustration.
Pulz (ADU VDA)
- L'industria in Bassa Valle continua a
mettere in luce situazioni altamente problematiche, ora si aggiunge
la crisi del colosso americano Shiloh che ha sede anche a Verrès,
nello stabilimento dell'ex Meridian, oltre che nel nord America,
nel nord Europa e in Asia. Shiloh è tra i
leader
mondiali
nel settore delle automobili, nella fattispecie per la produzione
di telai in alluminio e magnesio. Il settore automobilistico ha
subito una forte contrazione a livello europeo con un calo delle
vendite che si attesta sul 20 percento. Il committente principale
di Shiloh è la FIAT Chrysler, che fa registrare anch'essa notevoli
cali sul mercato. Sono quindi ben 164 i dipendenti - tra operai e
impiegati, con un rapporto di uno a uno, che è già di per sé
problematico e difficile da mantenere - per i quali è stata avviata
la cassa integrazione, per tredici settimane non consecutive ma
spalmate su alcuni giorni lavorativi, il che permetterà loro, per
il momento, di percepire la paga base, ovvero circa il 70 percento
del precedente stipendio senza le maggiorazioni.
Poiché il diritto al lavoro deve essere una delle maggiori
preoccupazioni della politica, anche in un contesto come il nostro,
che purtroppo non è affatto al riparo dalle conseguenze del
capitalismo e delle crisi del mercato internazionale, che sono
difficilmente arginabili, noi chiediamo al governo regionale come
intenda farsi carico dell'ennesima crisi dell'industria nella Bassa
Valle.
Présidente
- La parole à l'Assesseur Testolin pour la
réponse.
Testolin (UV)
- L'iniziativa in esame, presentata dalla
collega Pulz, parte da una situazione specifica e circoscritta
riguardante il periodo di crisi che sta vivendo l'azienda Shiloh,
insediata a Verrès, per giungere a interrogare il governo al fine
di conoscere come intenda farsi carico della crisi dell'industria
in Bassa Valle.
È chiaro che un'interrogazione a risposta immediata non risulta
essere il mezzo più efficace per affrontare una problematica di
così ampia portata. In ogni caso, attenendosi ai ristretti tempi
regolamentari, in merito alla situazione specifica dell'azienda in
questione si evidenzia come, da quanto appreso dalla struttura
regionale competente in capo all'Assessorato affari europei,
politiche del lavoro, inclusione sociale e trasporti, la crisi
aziendale parrebbe essere causata da una situazione contingente
temporanea di mercato, causale riconducibile alla cassa
integrazione ordinaria. Al momento si registra un calo di
produzione e una commessa attesa tra marzo ed aprile. Per il
momento è escluso il ricorso ai licenziamenti e il Centro per
l'Impiego di Verrès, competente per territorio, non è stato
contattato né dall'azienda, né dalle organizzazioni sindacali, né
dai lavoratori. Al momento l'Amministrazione non ha avuto alcuna
comunicazione di avvio di procedura di cassa integrazione guadagni
straordinaria, misura per la quale vengono coinvolti gli uffici del
competente Assessorato. Per quanto riguarda gli spazi utilizzati
dalla Shiloh, la stessa sfrutta un diritto di superficie concesso
dal 1995 su un terreno sito appunto in comune di Verrès. In forza
di detto diritto, la società Brabant S.r.l. ha realizzato lo
stabilimento produttivo che dal 2018 è stato ceduto proprio alla
Shiloh Industries.
Detto questo, al fine di dare una panoramica generale delle
imprese attive in Bassa Valle, si segnala come dai dati trasmessi
dall'Osservatorio economico e di provenienza dalla
Chambre
valdôtaine, nell'anno 2018 risultano insediate nella zona circa
1550 imprese rispetto alle 1568 dell'anno precedente, con una
flessione di circa l'1 percento. Specificamente al settore
industriale, le imprese insediate nel 2018 risultano essere 191 (lo
stesso numero dell'anno precedente). In merito ad ulteriori
elementi relativi alla situazione industriale della Bassa Valle,
occorre ricordare le aziende insediate negli immobili di proprietà
di
Vallée d'
Aoste Structure che vengono messe a
disposizione al fine di sviluppare l'imprenditoria locale. A tal
proposito, relativamente alle aziende insediate in tali immobili
siti in Bassa Valle, al 31 dicembre del 2017 si segnalano 945 unità
lavorative impiegate in 21 aziende. Interessanti sono i numeri
relativi ai dodici nuovi contratti stipulati relativamente a nuovi
insediamenti tra il 2018 e il 2019: cinque contratti di locazione e
sette contratti di prestazione e servizi (questi ultimi relativi
all'incubatore di Pont-Saint-Martin), ciò rispetto ai sei contratti
risolti per la gran parte perché giunti a naturale
scadenza.
Per quanto concerne la specifica iniziativa messa in atto
dall'Amministrazione regionale per sostenere l'imprenditoria e lo
sviluppo e contrastare la crisi, al momento sono in atto circa
venticinque iniziative, prevalentemente a bando, relativamente alle
quali, per ovvi motivi di tempo, non si riesce ad entrare nel
merito.
Présidente
- La parole à la collègue Pulz pour la
réplique.
Pulz (ADU VDA)
- Ringraziamo l'Assessore per le
informazioni che completano il quadro, per il momento ancora sotto
controllo, ma in prospettiva preoccupante, su cui abbiamo voluto
riportare l'attenzione della politica, seppure in questi pochi
minuti disponibili. Il quadro è preoccupante per i lavoratori della
Shiloh e, più in generale, per la tenuta delle industrie nella
Bassa Valle. Sappiamo inoltre che i sindacati del settore
metalmeccanico, almeno a detta loro, restano ancora in attesa di
incontri con i nuovi Assessori e ci permettiamo, molto umilmente,
di farcene carico come portavoce.
