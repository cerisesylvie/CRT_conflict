Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 346 del 24 gennaio 2019 - Resoconto
OGGETTO N. 346/XV - Reiezione di mozione: "Contrarietà al
raddoppio del Tunnel del Monte Bianco".
Rini (Presidente)
- Alla presenza di 33 Consiglieri
possiamo iniziare i lavori di questo pomeriggio. Siamo in
discussione generale sul punto n. 43 dell'ordine del giorno. Era
iscritto il collega Vesan. Prego.
Vesan (M5S)
- Sembra un po' difficile ripartire con la
discussione dopo averla interrotta tutti quanti per il pasto, ma
cerchiamo di rimetterci sulla questione del raddoppio del Tunnel
del Monte Bianco.
Dagli interventi precedenti ho sentito dichiarazioni relative al
fatto che il raddoppio del traforo non comporterà un aumento del
traffico. Questa dichiarazione del collega Marquis mi sembra un po'
forzata. In realtà anch'io ho frequentato letteratura in ambito
urbanistico: qualunque ampliamento di sede stradale porta quasi
inevitabilmente ad aumento della circolazione ed è questo forse il
vero motivo per cui tale raddoppio viene promosso.
Veniamo invece alla questione legata all'inquinamento. Sempre
collegato al numero di macchine che transitano, i tunnel a doppia
canna, avendo di solito due corsie per senso di marcia, consentono
maggiore velocità di transito proprio perché sono più sicuri. Il
limite dei 70 chilometri all'ora non è detto che permanga in un
tunnel a doppia canna, pertanto è possibile che il numero di mezzi
che transitano nello stesso tempo sia incrementato, così come viene
drasticamente incrementato l'inquinamento dalle polveri, e non solo
riguardo ai mezzi di trasporto che sono sempre più performanti e
meno inquinanti, ma soprattutto per quanto concerne la
cantieristica. L'inquinamento molto forte sarebbe collegato alla
presenza del cantiere vicino ad una delle nostre località
turistiche più importanti, penalizzandola invece che valorizzarla.
Ci siamo confrontati in questa legislatura, non tanto tempo fa, sui
problemi legati alla realizzazione della galleria, questa volta in
direzione del Gran San Bernardo, e abbiamo potuto tutti tristemente
vedere che cosa comporta la cantieristica legata alla realizzazione
della galleria. Come è facilmente prevedibile per tantissimi
appalti di grandi opere, stradali o non stradali, il blocco del
cantiere ha fatto sì che i villaggi di Etroubles e Saint-Oyen siano
assediati da cumuli enormi di smarino con problemi di impatto
visivo, sì, ma anche - l'avevamo evidenziato in Commissione -
rischi per la popolazione a causa delle infiltrazioni d'acqua e di
questi accumuli di terreno non stabilizzato.
Veniamo infine a un altro problema molto importante che riguarda
questo cantiere. Realizzare la seconda canna del Monte Bianco costa
come realizzare la prima canna del Monte Bianco; questi costi
saranno probabilmente sostenuti dal concessionario, anche perché mi
sembra assolutamente improponibile che in questo momento la Regione
Valle d'Aosta disponga di fondi destinati a realizzare quest'opera.
Questo comporterà inevitabilmente - ne abbiamo discusso fino a non
più tardi di ieri e in tutti gli ultimi nostri incontri relativi ai
costi autostradali e alle concessioni - all'aumento in modo
vertiginoso del costo del transito verso il Monte Bianco,
penalizzando nuovamente sia i nuovi trasporti, sia l'arrivo dei
nostri turisti oppure portando all'aumento in modo consistente
della durata della concessione. Le durate delle concessioni sono
uno dei gravi problemi di gestione di qualunque tratto autostradale
e anche il Traforo del Monte Bianco è tratto autostradale.
Sulla scorta di queste considerazioni, il nostro movimento ha
ritenuto saggia la posizione espressa in passato da questo
Consiglio e quindi si esprime a favore di questa mozione, ribadendo
che il mantenimento di questa posizione, allo stato di fatto delle
conoscenze, possa essere la scelta più oculata. I sette, gli otto o
nove anni che sono indispensabili per l'esecuzione dei lavori, con
la stessa tipologia e realizzazione, non è ancora chiaro che tipo
di chiusura comporteranno. È quindi importante, sì, questa mozione
con la quale chiediamo di rimanere su nostre basi cautelative e di
tutela della nostra Regione - il discorso del revanscismo nei
confronti dei francesi mi interessa pochissimo -, ma soprattutto
teniamo aperto, come già previsto da questa mozione, il fatto di
rimanere aggiornati e informati, riservandoci di prendere una
decisione diversa da quella già assunta in quest'Aula solamente nel
momento in cui avremo ulteriori informazioni. Ringrazio il collega
Bertin per avere proposto questa mozione.
Présidente
- La parole à la collègue Morelli.
Morelli (ALPE)
- La questione che pongono il collega
Bertin e la collega Minelli è complessa, che io fatico ad
affrontare con una posizione tutta in un senso o tutta in un altro.
Alle questioni complesse è un po' difficile dare risposte
semplici.
Come gruppo di ALPE, negli anni siamo stati più volte promotori
di un dibattito in Consiglio regionale in merito a questo tema.
Devo dire che negli anni abbiamo visto all'interno di quest'Aula
prese di posizione unanimi nei confronti dell'inopportunità del
raddoppio del Tunnel del Monte Bianco, perché si è considerato che
tale raddoppio potrebbe essere portatore di un aumento di traffico
e quindi di un aumento di inquinamento in un'area circostante al
Monte Bianco, la cui caratteristica principale è data proprio dal
valore ambientale, naturalistico e anche economico. Queste
condizioni potrebbero essere agevolate dalla costruzione di una
nuova canna che richiederebbe, come già ricordato, un cantiere
molto impattante, si presume per la durata di un decennio, in una
zona già molto provata - come opportunamente ricordava il collega
Aggravi - con la necessità di smaltire oltre un milione di metri
cubi di risulta - lo smarino di cui parlava il collega Vesan - che
comporta poi lo smaltimento e il trasporto di tutto questo
materiale. Immaginiamo quanti camion ci vogliono per trasportarlo e
immaginiamo quanti camion ci vogliono per trasportare lo smarino
che deriverebbe da un tunnel ferroviario, altra opzione di cui si è
sentito parlare. Sono questioni da tenere nella giusta
considerazione.
Un cantiere di quella portata, ai piedi del Monte Bianco, nella
zona di partenza della
Skyway
, alle porte di una località
che costituisce un richiamo importante per tutta la Valle,
naturalmente preoccupa, e giustamente. Se da un lato il Tunnel del
Monte Bianco è una delle porte che per la Valle d'Aosta si
spalancano sulla Francia e su tutta l'Europa togliendoci da una
condizione di
cul de sac
e trasformandoci invece in un
carrefour
, a cui riconosciamo un ruolo fondamentale e
irrinunciabile sotto tutti i punti di vista evocati dai colleghi
intervenuti questa mattina, dal punto di vista puramente
trasportistico, economico, turistico, ma anche di
liaison avec
un peuple avec lequel nous partageons l'histoire, une langue, une
culture, comme l'a rappelé le collègue Lucianaz
,
dall'altro ci chiediamo se il suo ruolo non sia invece considerato
da altri livelli decisionali, piuttosto quello di un canale di
transito che trasforma la nostra Regione in un corridoio di
scorrimento, di un traffico che procede verso altre destinazioni. O
meglio: ci chiediamo fino a che punto il tunnel possa assumere
questo ruolo di grande arteria di scorrimento al fine di garantire
una sostenibilità e un equilibrio economico che evidentemente noi,
come comunità, come Regione, non siamo in grado di poter
garantire.
È evidente che il tunnel, per stare in piedi, ha bisogno di un
grande flusso di traffico che non è giustificato dalla sola Valle
d'Aosta. Vi deve quindi essere un giusto equilibrio tra costi e
benefici che una grande opera come questa, decisa e voluta a suo
tempo a livelli ben superiori a quello regionale, comporta anche
per il territorio in cui è inserita. Dobbiamo riconoscere che il
Tunnel del Monte Bianco dal 1965 in avanti è stato volano di
progresso, che ha portato alla costruzione di un'altra grande opera
quale l'autostrada e che ha contribuito a sviluppare ulteriormente,
dal punto di vista turistico, l'alta Valle.
Cela dit
, la nostra posizione nel merito della mozione
dei colleghi è piuttosto articolata perché, come dicevo in
premessa, la situazione è complessa: dobbiamo riconoscere - come
diceva il collega Gerandin citando una mozione di dieci anni orsono
- che la situazione è in evoluzione e registra elementi nuovi non
trascurabili. Di recente, come quasi velatamente ricordano i
colleghi in premessa, notizie giornalistiche hanno riportato
all'attenzione dell'opinione pubblica la necessità di intervenire
con dei lavori di rifacimento della volta della galleria nell'arco
di sei, sette anni, quindi non nell'immediato. Questi lavori,
contrariamente a quanto è avvenuto per i lavori di rifacimento
della soletta, pare che richiederanno chiusure prolungate. Tutto
questo lo abbiamo appreso dai giornali, ma anche da una
comunicazione scritta della Società italiana di gestione del Tunnel
del Monte Bianco, la quale dice che sarà necessaria una chiusura di
ventiquattro mesi. La preoccupazione suscitata da
quest'affermazione credo sia ben comprensibile a tutti.
Gli anni di chiusura, a seguito del gravissimo incidente del
1999, hanno provocato un danno all'economia, non soltanto della
Valdigne e dell'alta Valle, ma di tutta la nostra Regione, e la
prospettiva di vivere nuovamente quell'esperienza preoccupa
moltissimo, perché oltretutto - mi pare ne parlasse il collega
Restano questa mattina - le attività imprenditoriali valdostane che
nel frattempo si sono rivolte e hanno instaurato rapporti con la
Savoia sono aumentate di molto. Vi do alcuni dati. I dati dei
flussi turistici ci dicono che in testa alla graduatoria degli
arrivi stranieri ci sono i francesi, di gran lunga davanti a tutti
gli altri. I dati del 2017 - non abbiamo ancora quelli del 2018 -
ci dicono che i francesi costituiscono il 23 per cento dei turisti
stranieri, ma anche una grande percentuale delle altre nazionalità
estere transita attraverso il Tunnel del Monte Bianco. Non solo: i
dati dell'export valdostano verso la Francia superano il mezzo
miliardo di euro con un aumento del 20 per cento negli ultimi tre
anni e per il 2018 ammontano a 560 milioni (dati della
Chambre
); per fare un confronto e dare un ordine di
paragone, verso la Svizzera sono di 99 milioni, verso la Germania
di 76 milioni.
È evidente che la nostra Regione risentirebbe in modo devastante
della chiusura del Tunnel del Monte Bianco. Non sarebbe così per i
francesi, al di là di tutte le
querelle
franco-italiane che
possiamo evocare anche come battuta, non sarebbe così per i
francesi e per la Savoia, perché comunque loro hanno,
semplificando, tutta l'Europa dietro, mentre per noi in questo
senso le Alpi sono una barriera. È di questo che dobbiamo
preoccuparci, di evitare la chiusura, esplorando tutte le
situazioni tecnologiche possibili, naturalmente con la
preoccupazione di garantire le migliori condizioni di
sicurezza.
Io credo che in questo momento non sia ribadendo l'inopportunità
e la contrarietà al raddoppio del tunnel che si risolva il problema
o che si tranquillizzi la popolazione valdostana e, in particolare,
la popolazione dell'alta Valle nella quale io risiedo, ma è
affrontando la questione nel merito, acquisendo tutti gli elementi
necessari e valutando tutte le opzioni possibili, andando anche a
fondo nell'ipotesi avanzata dai colleghi presentatori della
mozione, per i quali la costruzione della seconda canna non sarebbe
necessaria come effettivamente viene detto nella loro premessa.
In tutto questo ragionamento si inserisce poi il fatto che i
francesi si sono pronunciati chiaramente contro il raddoppio del
tunnel, e la condivisione con i francesi è imprescindibile. Mi
sembra quindi che stiamo forse facendo un po' un esercizio di
dialettica, rischiamo di fare un dibattito un po' su posizioni
diverse, contrapposte, sui principi, e forse non è così che va
affrontata la questione. Poi ci sta che nel confronto politico
all'interno dell'Aula si utilizzino argomenti spinosi come questi
proprio per creare una contrapposizione; se poi è all'interno della
stessa maggioranza, meglio ancora. Il collega Bertin è, come me, un
politico di terza legislatura, quindi credo di non avere nulla da
insegnargli. Penso però che l'approccio a tale questione debba
essere molto cauto, molto ragionato, molto nel merito, non
finalizzato a schiacciare l'occhiolino a una parte di elettorato
piuttosto che a un'altra. La questione va affrontata nel merito,
confrontandosi con il territorio; credo vada in questo senso
l'intervento del collega Aggravi, con gli Enti locali, con i
rappresentanti delle categorie, e credo sia quello che come
Consiglio regionale dobbiamo fare.
Consideriamo pertanto questa mozione inopportuna in questa fase
perché, invece di semplificare le cose, le complica. Ritengo infine
che sia stata saggia la proposta del collega Gerandin di chiedere
ai proponenti di modificarne l'impegno.
Presidente
- Ha chiesto la parola il collega
Rollandin.
Rollandin (UV)
- Permettez-moi de rappeler deux aspects.
En premier lieu le fait que la Vallée d'Aoste comme région de
montagne n'est plus toute seule, mais elle fait partie de la
macro-région alpine constituée il y a deux ans, sur laquelle on
parle encore très peu et qui a comme but celui de partager avec les
autres régions toute une série de thèmes et de problèmes, qui sont
les mêmes et qui nous concernent: comment développer le rôle de
cette soi-disante barrière - qui n'est plus une barrière, mais un
moyen de liaison entre différentes populations - et comment prévoir
un développement important entre les différentes régions ayant des
intérêts en commun. Parmi les problèmes les plus importants de la
macro-région, il a été soutenu en quelque sorte que le plus
important est celui de maintenir ces liaisons entre les deux
aspects des Alpes dans son ensemble. Autrefois il y avait l'école
qui mettait en relation les populations d'un côté et de l'autre,
tandis que maintenant le problème se transfère sur la question des
tunnels: tunnel routier et tunnel de chemin de fer. Si vous allez
voir, ce problème est à l'attention de toutes les régions alpines:
il y a des tunnels déjà réalisés, d'autres qui sont en train d'être
réalisés entre les régions alpines et d'autres encore qui sont en
train d'être étudiés. Comme vous savez, autrefois on avait eu même
l'intention de faire une liaison ferroviaire avec le Valais (la
ligne ferroviaire Aoste/Martigny) qui, par la suite, n'a plus été
prise en considération. La Suisse même n'avait pas pu donner son
avis favorable, étant donné qu'elle était engagée dans d'autres
tunnels, mais c'était fondamental de le souligner. Pour ce qui est
du Tunnel du Mont Blanc, je crois qu'aujourd'hui l'aspect important
est celui de faire une sérieuse réflexion sur ce thème; il ne
s'agit pas de doubler ou de ne pas doubler le tunnel, mais de voir
de quelle façon on peut maintenir cette liaison pour toute la
circulation, des poids lourds comme des voitures, afin de maintenir
ce développement que notre zone a eu après l'ouverture du tunnel et
qui - comme d'autres l'ont rappelé - donnerai des problèmes sérieux
si par hasard on devrait obturer le tunnel même.
Credo ci sia un impegno particolare per raggiungere nel più
breve tempo possibile alcune considerazioni forti su questo
sviluppo del tunnel. Per riuscire a ridurre al minimo i problemi di
inquinamento e i problemi di collegamento tra Aosta e il punto di
partenza del tunnel, come Regione si è provveduto a intervenire per
il finanziamento dell'autostrada, perché altrimenti non si sarebbe
potuta realizzare, senza contare che per l'autostrada c'erano tutta
una serie di partiti contrari alla stessa. Io immagino che cosa
sarebbe oggi il traffico da Aosta a Courmayeur se non ci fosse
l'autostrada, autostrada che è stata studiata in modo particolare
per evitare le difficoltà di inserirsi in un ambiente che tutti
vogliamo continuare a mantenere come lo conosciamo.
Il tema sottolineato da alcuni, che con il raddoppio o con la
seconda canna di sicurezza si raddoppia il traffico, è
assolutamente falso, non è vero che si raddoppia, perché gli stessi
che vanno da una parte e dall'altra, anziché andare nella stessa
canna, sono su canne parallele o sovrapposte, ma non cambia nulla
perché anche le velocità non sono
ad libitum
; le velocità,
come tutta una serie di regolamenti sui mezzi di trasporto, sono
ormai regolamentate a livello europeo. Voglio ricordare che a
livello europeo tra le linee principali di trasporto a livello
internazionale c'è proprio il Traforo del Monte Bianco. Oggi
dobbiamo poter escludere di arrivare ad una chiusura del tunnel per
effettuare alcuni interventi, poiché questo obiettivamente sarebbe
difficilmente superabile proprio come tempistica, tenendo conto che
avere per alcuni anni tale chiusura vorrebbe dire cambiare
radicalmente le posizioni che noi oggi conosciamo.
La collega Pulz ha ricordato quanto detto da Tosoni al Fréjus. È
chiaro, Tosoni ha tutto l'interesse a dire alcune cose in quanto
lui è da una parte e dall'altra, quello che perde da una parte lo
guadagna dall'altra, ma il nostro problema non è rispettare alcune
regole che loro si sono dati, per noi il problema essenziale è non
perdere il collegamento che, sicuramente, è anche per le merci. Non
dimentichiamo però anche il discorso turistico, ricettivo, quello
che rappresenta il Tunnel del Monte Bianco per tutta la Valle, e
vorrei dire non solo per tutta la Valle, bensì per l'Italia del
nord-ovest.
Io credo sia essenziale fare una riflessione in tempi brevissimi
che escluda questa possibilità perché, se si arriva ad una
definizione compatibile, allora si può fare un ragionamento
sull'essenzialità di predisporre o meno la seconda canna, sennò
credo che obiettivamente si debba fare un ripensamento nell'insieme
che non vada a turbare gli equilibri a noi già noti, che non vada
ad aumentare l'inquinamento. Certo, è chiaro che ci sono i disagi
legati alla costruzione, ma non è quello il problema: il problema è
non permettere la chiusura del tunnel per un tempo così lungo,
perché poi iniziano i lavori, ma quando finiscono sappiamo come
vanno le cose, da due anni si passa a tre, e voi potete capire che
cosa significa tre anni senza avere il Tunnel del Monte Bianco a
disposizione.
Penso sia questa la riflessione per la quale noi oggi non
riteniamo di poter aderire a questo invito dicendo "no" alla
seconda canna, è controproducente, è fuori tempo. Deve essere
invece fatto un approfondimento in tempi rapidi, affinché ci
permetta di decidere una volta per tutte quello che dobbiamo
fare.
Presidente
- La parola alla collega Minelli.
Minelli (RC-AC)
- Ho ascoltato con attenzione tutti gli
interventi che si sono susseguiti: alcune parti erano per me più
interessanti, altre mi hanno lasciato quanto meno un po'
sconcertata.
Alcune affermazioni dei colleghi andavano nella direzione di
dire che aumentare il traffico non significa automaticamente
aumentare l'inquinamento, Questa, secondo me, è un'affermazione
quanto meno strana.
Altra questione sottolineata dal collega Marquis: la candidatura
del Monte Bianco a patrimonio mondiale dell'Unesco non sarebbe in
contraddizione con questo ipotizzato intervento. Io credo invece
che ci sia una palese contraddizione tra le due cose.
Poco fa il collega Rollandin ci parlava della macroregione
alpina. Ricordo che la macroregione alpina discende direttamente
dalla Convenzione delle Alpi, scritta nel lontano 1991, e
all'interno di questa convenzione ci sono diversi protocolli. Il
protocollo dei trasporti, che sta all'interno di questa
convenzione, dice testualmente: "
Ridurre gli effetti negativi e
i rischi derivanti dal traffico intralpino e transalpino, tra
l'altro attuando un consistente trasferimento su rotaia dei
trasporti, in particolare dei trasporti merci
". Questa
convenzione non prevede in alcuno dei suoi punti né la costruzione
di nuove arterie, né l'ampliamento della capacità del trasporto
stradale, perché questo comporterebbe una conseguenza per quanto
concerne l'inquinamento. Tutti i Paesi che stanno aderendo alla
Convenzione alpina ragionano in termini diversi.
Io credo che alla fine non emerga una presa di posizione
ideologica, perché non è questo, ma è una questione anche di tipo
culturale. Non penso che oggi noi possiamo permetterci di fare
scelte che vadano in tal senso, considerata la situazione del luogo
in cui viviamo. Io credo che alcuni discorsi - non tutti - che ho
sentito fare in quest'Aula riguardo a questa mozione denotino in
tal senso una grave arretratezza, arretratezza che in futuro
aumenterà il divario che abbiamo rispetto ad altre Regioni e ad
altri Paesi.
Altra questione: voglio far notare che nella mozione non si
parla di contrarietà, come ha già sottolineato il collega Bertin,
alle soluzioni che si possono avere sul tunnel, ma si parla di
ribadire quanto già aveva sottolineato questo Consiglio, cioè la
contrarietà al raddoppio, di questo si parla, oltre che della
necessità di informarsi in merito ai lavori di manutenzione e di
messa in sicurezza effettuati. Erano questi i due impegni della
mozione.
Presidente
- La parola al collega Marquis.
Marquis (SA)
- Volevo fare un secondo intervento con una
breve replica, visto che sono state fatte alcune considerazioni che
hanno richiamato le parole da me espresse nell'intervento
precedente.
Per quanto riguarda quello che ho ascoltato sulle tariffe o su
un paventato aumento tariffario nel caso venisse fatto qualche
intervento di un'ulteriore canna sul Monte Bianco, vorrei
rassicurare il collega Vesan sulla situazione. Il traffico
Italia-Francia è regolato con le medesime tariffe, sia sul Fréjus
sia sul Monte Bianco. Quando il Fréjus è stato autorizzato a
realizzare la seconda canna, ha avuto il riconoscimento di un
aumento tariffario del 3,5 per cento per cinque anni consecutivi
che ha effetti cumulativi sino a fine concessione. Questo
intervento è stato concesso per finanziare la seconda canna.
Analogo aumento, per le ragioni che ho detto prima (che le tariffe
sono uguali), è stato autorizzato al Monte Bianco; il Monte Bianco
ha congelato queste risorse in attesa di destinazione per
investimenti, per interventi di miglioramento della situazione
della sua infrastruttura. Il paradosso è quindi il contrario: gli
utenti del Monte Bianco, nel 2021, quando entrerà in esercizio la
seconda canna del Fréjus, pagheranno una medesima tariffa rispetto
agli utenti che beneficeranno della sicurezza che ci sarà
all'interno della canna del Fréjus pagando le stesse tariffe,
pagheranno con minori condizioni di sicurezza. Pertanto il problema
è che le risorse ci sono, sono state assegnate al Monte Bianco con
quell'obiettivo, e sta poi alla società o all'azionista decidere se
volere perseguire questa opportunità.
Per quanto concerne invece il discorso del traffico, posso
rassicurare, collega Vesan, che il traffico che ci sarà nei
prossimi anni è indipendente dal fatto dell'ulteriore canna del
Monte Bianco, perché dipende da più dinamiche che sono terze a
questo problema, e questo è dimostrabile e leggibile su tutti i
piani del traffico.
Un'ultima cosa su quanto è stato appena affermato, che se
aumentano i mezzi aumenta l'inquinamento. È vero che, se oggi
passassero cinquecento mezzi in più di ieri, l'inquinamento odierno
rispetto a quello di ieri sarà superiore, ma è anche vero che
l'inquinamento di oggi è quattro volte inferiore a quello di dieci
anni fa, nonostante passino più mezzi, perché è calato, c'è stata
l'evoluzione dei mezzi, sono tutti euro 6. Quando si progetta e si
pensa al futuro, noi dobbiamo pensare alla situazione che ci sarà
tra dieci anni. Stiamo ragionando su un'opera che avrà una durata
tecnica di cinquanta, sessant'anni, per cui non possiamo ragionare
sulle condizioni di oggi, ma come dicevo prima dobbiamo ragionare
sulla prospettiva, su quello che sarà il mondo domani.
Pertanto credo che, alla luce di tutte queste considerazioni, di
questi interventi, a maggior ragione dobbiamo fare tutti insieme
degli approfondimenti prima di prendere una decisione definitiva,
perché almeno prendiamo coscienza di quali siano tutti i problemi
consequenziali a una decisione su un argomento così delicato. Credo
che non vada gestito con un pregiudizio ideologico. Ricordo i tempi
in cui fu realizzata l'autostrada Aosta/Monte Bianco: i partiti,
che allora si opponevano strenuamente, hanno fatto fare dei ricorsi
a tutti i livelli, allora sono costati 75 miliardi di lire di danni
alla Regione per realizzare poi una struttura che oggi garantisce
un servizio, serve per sgravare l'inquinamento dalla città di
Aosta, ha migliorato la sicurezza dei paesi della Valdigne da Aosta
a Courmayeur, e quindi ha portato un beneficio a tutta la comunità.
Pertanto è giusto fare dei ragionamenti a 360 gradi con tutta la
cognizione di causa che occorre per prendere le decisioni che vanno
nell'interesse del bene della comunità.
Presidente
- Se non ci sono altre richieste di
intervento, possiamo chiudere la discussione generale. La
discussione generale è chiusa. In replica? Da parte del Governo
qualcuno vuole replicare? La parola al collega Bertin.
Bertin (RC-AC)
- A mio avviso questa mozione è opportuna
in questo momento, anche perché a breve si riunirà il Consiglio di
amministrazione della società di gestione e, proprio per questo,
sarebbe stato importante dare un chiaro segnale alla società di
gestione.
I collegamenti transfrontalieri sono importantissimi e
strategici per la nostra Regione e quindi è importante che il
Consiglio regionale ribadisca la sua posizione riguardo al
raddoppio del traforo, la sua contrarietà. Non è una posizione
ideologica, ma realistica - lo ripeto - e guarda al futuro dei veri
interessi delle regioni che circondano il Monte Bianco, della
nostra regione come della Savoia. Una mozione quasi identica era
stata votata all'unanimità da questo Consiglio dieci anni fa e vi
assicuro che in quel Consiglio non vi erano degli ideologi, ma
persone di buon senso, razionali, che guardavano all'interesse di
questa regione; tra l'altro diversi di questi sono ancora presenti
in questo Consiglio. Togliamo quindi di mezzo questa ridicola
accusa di atteggiamenti ideologici; si può cambiare idea, succede,
ma non si possono accusare gli altri di atteggiamenti ideologici
perché si è cambiato idea. Al contrario, questa mozione non è per
niente ideologica, è molto realistica e ha come obiettivo
l'impedimento della chiusura del Traforo del Monte Bianco e il
raddoppio della canna. Insistere con il raddoppio del tunnel, vista
la contrarietà francese, è pericoloso e dannoso, e comporterà
inevitabilmente la chiusura per anni per il rifacimento della
volta, della canna esistente: è questo il pericolo. Attenzione,
perché ci stiamo infilando in un tunnel dal quale difficilmente
riusciremmo ad uscire. La Regione deve ribadire la propria
contrarietà al raddoppio e alla chiusura imponendo soluzioni
alternative alla società di gestione, che ha i suoi legittimi
interessi, ma che in questo caso non coincidono con quelli della
nostra Regione, in modo di garantire ugualmente la sicurezza senza
chiudere per due anni il Traforo del Monte Bianco e senza creare
una nuova canna. La chiusura rappresenterebbe un grave danno, come
il raddoppio, peraltro irrealizzabile perché non vi è la volontà da
parte francese.
Bisogna guardare agli interessi generali di questa parte di
territorio del Monte Bianco che non è nel raddoppio del tunnel, ma
nel mantenimento di un collegamento a scopo turistico e coerente
con la candidatura del Monte Bianco come patrimonio dell'umanità.
Questa candidatura dell'Unesco ha senso proprio se si mantiene
quella qualità ambientale e unica di questa Regione che è la vera
ricchezza di questa parte di Alpi al di qua o al di là del Monte
Bianco. Anche la distinzione tra interessi francesi e italiani mi
pare piuttosto ridicola, questo neonazionalismo di questi giorni si
sente anche qui, in questo Consiglio, e mi pare francamente
superato, non riproponibile.
Il raddoppio è del tutto in contrasto con la candidatura come
patrimonio dell'Unesco. L'aumento del traffico merci - perché poi è
questo il rischio, il fatturato della società di gestione viene
fatto con il trasporto merci, con i camion, e non con quello
turistico - rischia di trasformare questa regione in un corridoio
per merci su gomma con un aumento inevitabile dell'inquinamento e
anche con un danno turistico. Realizzare il raddoppio del tunnel
vorrebbe dire - è stato sottolineato da diversi interventi - dieci
anni di lavori in corso per una grande opera che avrebbe
conseguenze sul piano turistico e dell'attrattiva dell'alta Valle
facilmente immaginabili: si tratta di lavori di grandi dimensioni,
con uno spostamento di terra enorme, e che comporterebbe per i
cittadini di quelle località un danno grave, dieci anni di lavori
in corso. Non sto poi a sottolineare anche l'attrattiva che queste
grandi opere, soprattutto di spostamento terra, hanno verso le
organizzazioni criminali, in particolare della 'ndrangheta; ci sono
al riguardo interi
dossier
, fatti anche dalla Commissione
antimafia. Pertanto, visto che è meglio prevenire che curare e che
tanti in questi giorni scoprono la presenza della 'ndrangheta in
Valle d'Aosta, è forse il caso di prendere in considerazione anche
quest'aspetto per un'opera che rischia di essere inutile.
L'interesse della Regione è ribadire la contrarietà alla
chiusura e al raddoppio, come già fatto in altre occasioni. A mio
avviso cambiare idea è un errore che indebolisce anche tatticamente
questa Regione, ribadire la contrarietà alla chiusura e al
raddoppio e imporre soluzioni alternative deve essere la via da
perseguire. Attenzione, perché fare altre scelte significherà
ritrovarsi con il tunnel chiuso per due anni. Vi invito pertanto a
pensarci attentamente.
Presidente
- Ricordo che siamo in replica. La parola
all'Assessore Chatrian.
Chatrian (ALPE)
- Qualche considerazione, dopo un ampio e
interessante dibattito. Per quanto mi riguarda io non ho tutte le
certezze che qualche collega in quest'Aula ha; non ho tutti gli
elementi che qualche collega probabilmente ha e che noi, a livello
di Governo regionale, ad oggi non abbiamo.
Scinderei in due il mio intervento. La prima parte è legata alla
candidatura Unesco, in quanto l'11 dicembre abbiamo deciso, insieme
ai
partner
savoiardi e
valaisan
, di scegliere la
tipologia per quanto riguarda la candidatura. La tipologia è
ricaduta sull'individuazione del valore eccezionale legato al
partenariato che siamo andati a mettere in campo e la candidatura
implica l'individuazione del valore eccezionale, nonché la
definizione del suo perimetro che è di natura culturale. Facciamo
attenzione a non fare confusione e non vorrei che ci fosse anche la
volontà di fare confusione. Un mese fa, come dicevo, abbiamo deciso
di preparare il terreno che sappiamo non facile, un terreno che
riteniamo molto utile per le ricadute sulla Valle tutta intera, non
solo per la Valdigne e Courmayeur, che avranno il beneficio
principale, pur guardando a un orizzonte a medio-lungo termine,
soprattutto a lungo termine. Chiederei ai colleghi di non fare
confusione, perché in questo momento il baricentro è spostato: la
scelta fatta un mese fa va nella direzione dell'ambito più
culturale.
La seconda parte, invece, è legata più ad una questione di
natura tecnica, alle criticità, alla sicurezza. Io non ho le
certezze che qualche collega ha nel non accettare positivamente la
proposta che ci fate oggi con questa mozione, che è quella di
mettere quasi nero su bianco che c'è solo esclusivamente una
possibilità. Siamo certi che questa sia la soluzione migliore? Con
questo non sto dicendo che la soluzione migliore sia eventualmente
la seconda canna, ma forse c'è una terza soluzione, molto più
robusta, che è quella di andare a declinare e a programmare i
lavori in una certa maniera, senza nasconderci dietro al
posizionamento dei francesi o dello Stato. Abbiamo ascoltato tutti
le dichiarazioni di importanti persone che hanno ruoli prettamente
gestionali. La prima, quella del Direttore del GEIE, che ad oggi ci
dice: "
Aujourd'hui il y a des études qui sont engagés par le
GEIE pour essayer d'identifier les zones qui nécessiteraient de
travaux de plus grande ampleur au cours des prochaines années
",
quindi ad oggi questa è la prima considerazione che il Direttore ha
espresso e, la seconda, quella del Presidente della società
francese, che dice: "
Au niveau de commission
intergouvernementale entre France et Italie on n'a jamais été
saisis d'un projet de doublement
"
.
Io non utilizzerei il termine "inopportuna" per la mozione dei
colleghi, ma "fuorviante", perché mi sembra che ci sia quella
volontà di portarci fuori strada e fare della confusione;
confusione che, come dicevo prima, è legata alla candidatura per il
patrimonio Unesco dell'Espace Mont Blanc, che ha deciso la
tipologia del paesaggio culturale - questo è fondamentale e
basilare - e di precludere e quindi di chiudere tutte le soluzioni
legate alle questioni di natura tecnica. Sempre il Presidente della
società francese, intervistato qualche giorno fa, ci disse:
"
C'est de la responsabilité non pas des deux sociétés
autorou
i
tiaires qui gèrent l'infrastructure, mais des deux
États
", ed è quello che dicevamo anche questa mattina nel
dibattito.
La terza considerazione è più di natura
prospettica
: non
precludiamoci la possibilità di fare delle analisi e delle
verifiche, perché ad oggi nessuno ha assunto posizioni e nessuna
scelta è stata fatta. La società francese non ha all'ordine del
giorno alcuno studio, ma si stanno affrontando le pianificazioni di
ristrutturazione della canna esistente. Facciamo quindi attenzione
a tenere conto sempre di una pianificazione a breve e a lungo
periodo, anche perché, riguardo alle modifiche a livello di
inquinamento delle macchine e dei TIR, mi sembra che negli ultimi
anni ci sia stato un forte abbattimento dei limiti massimi
consentiti dalla normativa europea, e non solo, che in futuro ci
permetterà di abbattere il livello gli inquinanti. Questo per
ribadire, da una parte, i concetti legati alla disponibilità e alla
candidatura a patrimonio dell'Unesco e, dall'altra, anche le
dichiarazioni fatte. Nella memoria fornita dal Presidente i
condizionali sono in tutte le tre pagine e mi sembra che non ci sia
ancora alcun tipo di cronoprogramma o studio fatto. Soprattutto i
tecnici delle due società (francese e italiana) stanno valutando
come poter non chiudere per un periodo così lungo - penso sia
questa la criticità principale - o mettere in campo azioni e
soluzioni tecniche, strutturali, per chiudere per un tempo minimale
questa struttura, poiché al centro ci deve essere la certezza di un
transito in sicurezza.
Presidente
- La parola all'Assessore Bertschy.
Bertschy ( UVP)
- Ringrazio a nome del Governo regionale
per essere arrivati alla conclusione di questo dibattito
estremamente ricco di contenuti; personalmente ringrazio anche per
l'apprezzabile approfondimento fatto da tutti i gruppi e per quanto
hanno portato in discussione.
A nome del Governo regionale e della maggioranza tutta non
possiamo che ribadire che respingiamo questo approccio ai problemi
così complessi - vale per questo come per altri - che hanno
ricadute importanti anche solo sulla situazione attuale dello
sviluppo della nostra comunità: non possono essere affrontati con
una mozione per ribadire quanto è stato detto tempo fa. Non più
tardi di ieri abbiamo ricevuto associazioni importanti di categoria
che ci hanno ribadito la loro preoccupazione per questa mancanza di
presa di posizione chiara da parte della politica; una presa di
posizione chiara che non è, come è stato ribadito, un "lanciamo noi
i progetti", ma è una ferma e determinata azione di indirizzo ai
nostri rappresentanti.
Noi non siamo assolutamente d'accordo sul sentire parlare di
chiusura del Tunnel del Monte Bianco e di ipotesi di chiusura
prolungata per lavori di ammodernamento e di manutenzione. Apprendo
che qui alcuni colleghi hanno capacità tecniche per dire che si può
ovviare a questa chiusura con soluzioni tecniche: noi non le
conosciamo. Facciamo i politici e cerchiamo di fidarci, analizzando
i problemi, delle cose che ci vengono dette. Non siamo strumento di
società - tra l'altro lo stiamo contestando nella nostra visione
futura della gestione delle autostrade - e non siamo neanche
oggetto di analisi riguardanti azioni che altri territori stanno
facendo. Non facciamo i nazionalisti, ma non ci facciamo neanche
dettare l'agenda da chi ha giustamente il suo territorio da
governare, perché altrimenti con questa logica se i francesi
avessero detto di sì, avremmo detto di sì anche noi.
Io credo che sia molto serio fare un lavoro approfondito e dire
al nostro mondo delle imprese che creeremo le condizioni affinché
non avvengano momenti di rottura dei collegamenti: questo è
funzionale come indirizzo e come azione al lavoro che le
maggioranze che si sono succedute e questa maggioranza vogliono
fare per creare ulteriore sviluppo per la nostra Regione. Come
faremmo a portare avanti azioni di investimento se andassimo a dire
che nel prossimo futuro i collegamenti si interromperanno? Sarebbe
difficile da far passare come messaggio! Per ora diciamo "no" a
questo modo di agire e "sì" invece a un approfondimento puntuale,
che è quanto hanno richiesto tutti i colleghi su quello che dovrà
essere fatto e sugli indirizzi che dovranno essere dati. In questo
senso saremo a disposizione per portare tutta la documentazione che
ci sarà fornita e per affrontare l'argomento.
Annunciamo sin d'ora che per il prossimo Consiglio regionale la
maggioranza porterà la propria posizione attraverso un documento
chiaro che avrà il piacere di condividere con chi crede in questa
posizione politica. Pertanto "no" alla chiusura del traforo, "no"
ai lavori che portano alla chiusura del traforo, ma invece "sì" a
un'attenzione puntuale alla sicurezza, all'ambiente e, se
possibile, per garantire a un collegamento internazionale così
importante le stesse attenzioni che sono state date ad altri
collegamenti più volte citati in Aula: il Fréjus e il Gottardo.
Lavoreremo quindi in questa direzione.
Presidente
- Ha chiesto la parola il collega Bertin.
Bertin (RC-AC)
- Questa mozione, se ha una qualità, è
quella di essere chiara e di non creare confusione, con in più
l'obiettivo di ribadire una posizione già espressa da questo
Consiglio dieci anni fa, una posizione chiara. Mi sembra che la
confusione arrivi da altre parti cercando di voler attribuire ad
altri valutazioni diverse. La chiusura deve essere evitata e sinora
non ci sono progetti di alcun tipo, lo diceva l'Assessore ed è
importante sottolinearlo. Proprio per questo bisogna ribadire una
posizione chiara che va contro la chiusura e il raddoppio, per
cercare di trovare soluzioni alternative che garantiscano la
comunità Valdigne, lo sviluppo turistico e il mantenimento della
qualità ambientale di quei territori anche in prospettiva. La
mozione aveva questo obiettivo, come quello di dieci anni prima,
ribadiva gli stessi concetti e le stesse valutazioni che ancora
oggi sono d'attualità, purtroppo anche in ragione di queste nuove
notizie. Pertanto non capisco francamente certi atteggiamenti.
Presidente
- Se non ci sono altre richieste di
intervento, possiamo mettere in votazione l'atto. La votazione è
aperta. La votazione è chiusa.
Presenti: 32
Votanti: 24
Favorevoli: 7
Contrari: 17
Astenuti: 8 (Aggravi, Distort, Gerandin, Luboz, Lucianaz,
Manfrin, Sammaritani e Spelgatti)
Il Consiglio non approva.
