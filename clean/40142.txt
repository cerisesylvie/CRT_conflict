Classificazione
CONSIGLIO REGIONALE
Attività consiliare d'aula



Oggetto del Consiglio n. 3016 del 22 novembre 2017 - Resoconto
OBJET N° 3016/XIV - Communications du Président de la
Région.
Rosset (Presidente) -
Punto n. 2 all'ordine del giorno.
Ha chiesto la parola il Presidente della Regione; ne ha
facoltà.
Viérin (UVP) -
Alcune comunicazioni per rendere partecipi
i colleghi e l'intero Consiglio delle questioni intervenute in
questa pausa tra un Consiglio e l'altro, e anche per informare
sull'avanzamento di alcuni
dossier
.
Giovedì scorso sono stato a Roma alla Conferenza dei Presidenti,
all'unificata e alla Stato-Regioni, per discutere di alcuni
argomenti. Sicuramente è stata l'occasione per dialogare e
analizzare la Finanziaria dello Stato, al di là delle
rivendicazioni della nostra Regione. Ricordo comunque che noi
abbiamo lavorato, rispetto all'ultimo Consiglio, sulla
presentazione di un emendamento per risolvere la "questione
finanziaria" in termini anche di entità economica per il 2017, al
di là della questione del 2018; seguiamo e monitoriamo
l'avanzamento di questa possibilità. Abbiamo lavorato anche ad un
emendamento per dare delle risposte sul settore agricolo per quanto
riguarda la PAC/DAR su sollecitazione non solo delle associazioni
valdostane, ma anche di alcune sensibilità a livello nazionale.
Speriamo che anche queste vengano in qualche modo codificate per
risolvere la questione dei mancati pagamenti causati da errori
intervenuti negli anni sulle domande relativamente alla PAC e alla
DAR.
È stata anche l'occasione per lavorare in sinergia con
l'Assessorato dell'istruzione e cultura, con l'Assessore Rini e i
funzionari, in particolare con la dottoressa Hugonin. Ringraziamo
poi gli uffici di Roma, perché è stata sbloccata una situazione
inerente i fondi per l'edilizia scolastica, poiché non era prevista
per la realtà valdostana la possibilità di accedere a certi fondi,
attraverso la presentazione di alcuni emendamenti in questa
possibilità oggi è stata fatta rientrare la Valle d'Aosta. Abbiamo
anche informato tempestivamente l'Amministrazione comunale di
Saint-Vincent perché questi finanziamenti riguardano in particolare
- ma non solo - la scuola di Moron. Crediamo perciò che il lavoro
sia stato molto proficuo, soprattutto a favore del mondo
dell'istruzione. In questo senso è stato approvato il decreto che
fissa per il triennio 2017-19 il riparto tra le Regioni del fondo
destinato agli interventi per la prevenzione del rischio sismico e
alle indagini diagnostiche concernenti gli edifici scolastici (la
prima versione non prevedeva la Valle d'Aosta). Nella riunione del
giorno precedente, a Genova, questa proposta è stata avanzata da
parte dell'Assessore e poi si è conclusa nella Conferenza
Stato-Regioni. È stato poi approvato anche questo Piano 2018/2020
dell'edilizia scolastica in cui è stata prevista la possibilità di
intervenire, dato che in un primo momento era stato interpretato
che le scuole comunali erano (come questo succede fuori) scuole
private. Per quanto ci riguarda sono scuole comunali, quindi
in
extremis
è stato riaggiornato il riparto facendo rientrare
anche la scuola di Moron.
Ho avuto poi la possibilità di incontrare, a nome del Governo,
il Presidente dell'ANAS Armani per rilanciare alcuni
dossier
fermi e proporre anche un modo di operare per far avanzare alcune
problematiche. Le questioni analizzate con il dottor Armani sono
state sicuramente quelle della variante di Etroubles/Saint-Oyen e
dei ritardi a causa dei problemi legati alle imprese sorti in
questi anni. In questo senso riprenderanno le procedure di appalto
per affidare la continuazione dei lavori entro fine anno sulla
Statale 27 e ciò è collegato al ragionamento fatto sui problemi di
viabilità nei territori interessati. C'è stato poi un confronto
sulla questione dell'ammodernamento della Statale 26 tra Quart e
l'ingresso di Aosta per il quale abbiamo chiesto ad ANAS, al di là
dello sblocco, di rinviare (questo in sinergia non solo con
l'Assessore ai lavori pubblici, ma anche con le categorie, con la
Confcommercio e il responsabile Dominidiato) onde evitare disagi
durante il periodo natalizio nelle aree interessate a tale
intervento, e questo è stato accolto. D'intesa con l'Assessore
Nogara, abbiamo anche espresso una problematica manifestata in
diversi territori valdostani (
in primis
nella zona del Gran
San Bernardo) per la questione dei passi carrai, di cui avevamo già
parlato in questi ultimi mesi. Sono passi carrai che, dopo gli
interventi di ANAS, non rendono possibile l'accesso ai terreni
agricoli, chiusi a seguito di posizionamento di nuove barriere
stradali. Si è pertanto convenuto sulla necessità di aprire un
tavolo di confronto che entro fine anno sarà in qualche modo
proposto per cercare delle soluzioni. Infine, è stato aperto un
dialogo sulla programmazione, ci è stato consegnato un piano con la
possibilità concreta di un investimento di 50 milioni di euro per
interventi riguardanti il rifacimento della pavimentazione
stradale, la manutenzione cordoli e il posizionamento di nuovi
sicurvia da parte di ANAS sul nostro territorio, assieme alla
questione della programmazione dei fondi rispetto alla zona della
Bassa Valle, in sinergia con ciò che si è analizzato in
quest'ultimo periodo, per la progettazione della messa in sicurezza
della parte rocciosa sovrastante la strada di accesso all'abitato e
al Forte di Bard. Questo per quanto riguarda gli incontri a
Roma.
Infine, come Governo regionale, abbiamo nominato Presidente
della società del Tunnel del Gran San Bernardo, della società
Sitrasb, Silvano Meroi, vista anche la situazione di criticità e di
emergenza da gestire da parte di questa importante società. È un
professionista indiscusso, con una grande professionalità e una
grande esperienza soprattutto inerente le tematiche che dovrà
affrontare. Abbiamo operato una scelta tecnica, e non politica.
Visto che si parla spesso in questo periodo di scelte che devono
andare nell'ottica di valorizzare le professionalità al di là delle
appartenenze politiche - abbiamo avuto modo di dirlo in altre
occasioni - riteniamo che l'aver scelto un tecnico per andare a
gestire la nostra società Sitrasb sia un messaggio importante. Con
l'arrivo del nuovo Presidente, assieme all'Assessore Marguerettaz,
alle Amministrazioni comunali del territorio e chiaramente alla
società, abbiamo richiesto di organizzare un incontro pubblico per
aggiornare le popolazioni, gli operatori e tutte le persone
interessate sull'avanzamento della questione "riapertura del
tunnel". Al di là di alcune ricostruzioni fatte, per chi c'era
credo sia stato un incontro molto interessante, che ha ribadito le
nostre preoccupazioni, nel rispetto del ruolo e delle funzioni
della società - avremo modo di parlarne anche oggi su alcune
iniziative - separando il ruolo dell'Amministrazione, che è, sì,
socio in una società, ma è soprattutto ente territoriale, e quindi
portatore di indirizzi rispetto alle
governance
che poi
devono essere tradotte. Quindi il messaggio, soprattutto attraverso
un momento di dialogo, che ci è stato in qualche modo codificato e
proposto dalle parti presenti in quell'incontro, per aggiornare
puntualmente al di là dell'emergenza, è di un raccordo maggiore e
di assicurare la possibilità di condivisione e di confronto sulle
tematiche delle nostre valli, inerenti non solo le problematiche,
ma gli sviluppi futuri e i rapporti che dovremo in qualche modo
garantire in futuro. La serata informativa era pertanto necessaria
per fare chiarezza, è stata necessaria anche e soprattutto per il
cambio al vertice della società. Ci sembrava giusto confrontarci,
al di là dei passaggi interni che il Presidente ha fatto con gli
impiegati e con il personale, e presentare alla comunità questa
professionalità nonché l'avanzamento del
dossier
.
Presidente -
Sulle comunicazioni ha chiesto la parola il
Consigliere Bertin; ne ha facoltà.
Bertin (GM) -
Entrerò in particolar modo nel merito della
viabilità della Valle del Gran San Bernardo, che si trova in una
situazione oggettivamente difficile. Da una parte vi è il blocco
dei lavori della variante di Etroubles sulla Statale 27, blocco che
comporterà un ritardo nella consegna dei lavori molto lungo, con un
deterioramento delle opere fatte sinora (siamo al 78 percento di
questi lavori) e, contemporaneamente, vi è il blocco del Tunnel del
Gran San Bernardo. Ho la sensazione che sia l'uno, sia l'altro
siano stati sottovalutati e rischiano di provocare seri danni non
soltanto a quella valle, ma a tutta la Valle d'Aosta. Per quanto
riguarda la variante, si parla addirittura di quattro o cinque anni
con un deterioramento - ripeto - di una parte dei lavori fatti, con
problemi di viabilità e con uno spreco anche di denaro, perché
bisognerà di nuovo intervenire.
Per quel che riguarda il Gran San Bernardo, abbiamo visto in
questi mesi (oramai sono due mesi che il tunnel è chiuso) una
totale sottovalutazione del problema. Prima si parlava di alcuni
giorni, poi di una settimana, poi di quindici giorni; si è arrivati
anche, soltanto la settimana scorsa, nell'ultimo Consiglio,
rispondendo ad una mia interrogazione, a confermare la data del 30
novembre, quando sapevamo che in tale data sarebbe stato molto
difficile, per non dire totalmente improbabile, che il tunnel si
fosse riaperto. Questi annunci e questo modo di fare - che poi ci
hanno fatto fare anche una brutta figura a livello internazionale,
poiché per giorni sui quotidiani elvetici siamo stati anche derisi
- sono una cosa estremamente grave, soprattutto per gli effetti
negativi sulla nostra regione. E chi - operatori economici,
cittadini e transfrontalieri - deve recarsi in Svizzera, deve poter
programmare le attività commerciali di Aosta, poiché in questi anni
hanno avuto molti clienti che arrivano dalla Svizzera per ovvie
ragioni legate al cambio, pertanto si devono pur sapere le cose. In
questo mese si è gestito il tutto in modo un po' superficiale, con
annunci continui che hanno creato un caos. Adesso l'ultima data è
del 30 dicembre e mi auguro che venga rispettata. È poi anche un
problema di serietà per le attività economiche, perché per i
cittadini valdostani è importante avere date realistiche, non
invenzioni seguendo annunci su annunci. È stato un problema
sottovalutato, che ha creato ulteriori problemi e, se vogliamo, un
piccolo disastro, per il quale si è nominato giustamente il Capo
della Protezione civile per mettere a posto le cose. Evitiamo prima
i disastri, in modo da non dover ricorrere poi alla Protezione
civile!
Presidente -
Per la risposta ha chiesto la parola il
Presidente della Regione; ne ha facoltà.
Viérin (UVP) -
Ringraziamo il collega Bertin e
condividiamo le preoccupazioni per la questione della viabilità,
tant'è che l'incontro con il Presidente ANAS, Armani, aveva proprio
lo scopo di interpretare, al di là della posizione della Giunta, il
sentimento di questo intero Consiglio, della nostra comunità e
delle valli interessate su questi allungamenti che dipendono
chiaramente da una società esterna: l'ANAS.
Come, collega Bertin, noi condividiamo il concetto di essere
precisi sia sulle date che sulla comunicazione, ma anche qui
ricordiamo - io non ho vissuto il primo mese direttamente su tale
questione, perché ce ne occupiamo solo da metà ottobre - che le
date sono state comunicate dalla società. In queste settimane anche
gli organi di informazione ci hanno chiesto qual era la data, ma
non è la Regione che fissa la data di riapertura, è il Presidente
Meroi, è lui che oggi ha dichiarato qual era. Noi abbiamo sempre
detto che ad oggi ci atteniamo alla dichiarazione e alla
comunicazione fatta dalla società. Se vi ricordate, la società
prima aveva annunciato qualche giorno e poi ha fatto un'altra
comunicazione al 30 novembre; dopodiché, per quanto ci riguarda -
come abbiamo più volte ribadito, finché lo abbiamo formalizzato con
lettera lunedì della settimana scorsa - noi abbiamo chiesto due
cose in termini di indirizzi: la riapertura in sicurezza del tunnel
e nel minor tempo possibile. L'abbiamo detto nell'incontro
pubblico: abbiamo tante volte sollecitato la società per cercare di
lavorare su questi due assi. Chiaramente la comunicazione delle
parti tecniche e delle date, come dell'avanzamento delle procedure,
è di competenza della società.
Per noi oggi è importante - come ricordava il collega Bertin -
che almeno questa data sia rispettata e che ci sia la possibilità
effettivamente di riaprire prima possibile il tunnel e soprattutto,
visto il periodo delle vacanze di Natale, è molto importante per la
nostra realtà e per il nostro turismo che questo possa
avvenire.
