Classificazione
AGRICOLTURA
AMBIENTE
Flora e fauna



Oggetto del Consiglio n. 3164 del 11 gennaio 2024 - Resoconto
OGGETTO N. 3164/XVI - Reiezione di risoluzione: "Posizione
del Governo regionale su un nuovo piano per la gestione del lupo in
Valle d'Aosta".
Bertin (Presidente) -
Punto n. 57.05. Consigliere Planaz,
a lei la parola.
Planaz (RV) -
Come promesso ieri nella mia interpellanza
e viste le risposte avute, abbiamo ritenuto opportuno presentare
questa risoluzione, che è semplicissima, ma proprio per
approfondire, con tutti gli esperti necessari, la tematica sulla
gestione del lupo nella nostra regione.
Con quest'iniziativa chiediamo al Governo regionale di rivedere
la gestione del lupo nella nostra regione, rivedere non significa
abbatterlo o quant'altro; quando parliamo di rivedere la gestione
di questo animale o di altri animali di fauna selvatica, è proprio
rivedere l'intero pacchetto, dalla gestione degli animali ai
piccoli attacchi, al rilevamento dei dati e al numero di animali
che sono presenti nel territorio e non è per forza detto che con
quest'iniziativa vogliamo applicare o attivare delle politiche
d'abbattimento su questa specie. È proprio per avere migliori e
concreti dati su questa tematica, infatti la risoluzione è
semplicissima. Io spero che il Governo accetti la nostra richiesta
e che andremo ad approfondire le tematiche e gli argomenti
necessari per poter dare e chiarire al meglio possibile - io non
dico una volta per tutte - questa questione. Nelle istituzioni o
negli uffici per tante persone c'è una visione, ma fuori, nel mondo
rurale e nei piccoli paesi di montagna ce n'è un'altra ed è giusto
che queste due idee si confrontino per arrivare a un documento che
si avvicini alla nostra realtà, anche a fronte, come ho anticipato
ieri, di tutte le decisioni che si stanno muovendo sia a livello
europeo e nazionale anche a fronte di altre Regioni che hanno avuto
un po' più di coraggio di prendere certe iniziative. Non dico che
siano quelle risolutive o le migliori però che hanno provato e
hanno fatto capire anche a tutta la popolazione l'intento che
questo Governo o quest'Aula, questo Consiglio ha su questa
tematica.
Presidente -
Per il Governo, ha chiesto la parola
l'assessore Carrel, ne ha facoltà.
Carrel (PA) -
Il collega Planaz ieri ci aveva annunciato
che avrebbe fatto una mozione, invece è stato ancora più rapido e
ci ha presentato una risoluzione, ma così com'è - e le spiego i
motivi - diventa difficile da approvare, semplicemente perché lei
parla di un piano lupo regionale, e attualmente - proprio per i
motivi che le ho spiegato ieri nel risponderle all'interpellanza -
non esiste un piano lupo nazionale, e quindi non esistono i piani
lupi regionali.
Proprio su questo ci stiamo confrontando come Regioni, vi sono
le due visioni, quindi, da una parte, vi è chi si accontenta di
avere un piano lupo regionale, all'interno del piano lupo
nazionale, e chi invece... come le Regioni Alpine - tra cui quelle
che lei ha ben citato - che cercano dei protocolli regionali
direttamente con ISPRA, quindi dei protocolli specifici e, proprio
per questo motivo, non è ancora stato approvato il piano lupo
nazionale. D'altro canto però ribadisco che vi è la piena
disponibilità da parte nostra di poter venire in Commissione a
discutere del tema lupo e di andare a presentare tutte le azioni
sulle quali ci confrontiamo spesso e volentieri anche in aula
grazie alle vostre iniziative della gestione del fenomeno lupo. Con
questa disponibilità di partecipare ad un'audizione, ma non
parlando di un piano lupo regionale, chiedo a lei di ritirare
l'iniziativa o, in caso contrario, ci asterremo.
Presidente -
Consigliere Planaz, a lei la parola.
Planaz (RV) -
Assessore, condivido in parte quello che ha
detto e, se è come ha detto lei, non vedo il motivo per cui noi
abbiamo presentato una legge; non solo noi come gruppi di
minoranza, ma anche di maggioranza. Allora se non c'è un piano lupo
gestionale, regionale o quant'altro, a cosa serve quel documento
che abbiamo prodotto noi? Su questo bisognerebbe farsi delle
domande, poi non dobbiamo stupirci se fuori la gente non ha più
fiducia nella politica o non vuole più andare a votare, perché se
noi abbiamo presentato una legge su questa problematica, è perché
c'erano delle problematiche. Adesso lei ha cambiato parte, è
dall'altra parte e ci dice esattamente il contrario.
Questo documento si poteva benissimo emendare, si poteva
benissimo affrontare o avere altre dichiarazioni, era semplicemente
di portare queste tematiche in Commissione, si vede che per lei e
per la sua maggioranza non c'è il problema, e questo io voglio che
tutti i Valdostani lo sappiano, che per la Giunta regionale non c'è
questo problema e non si ha voglia di affrontarlo. Di conseguenza
noi continueremo con le nostre attività ispettive fino a quando non
avremo delle risposte concrete ma non per noi come gruppo di RV o
come gruppi di Consiglieri di minoranza o di opposizione, ma per
tutti i Valdostani.
Presidente -
Vi sono altri interventi? Non vedo
richieste. Mettiamo in votazione la risoluzione. La votazione è
aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet, Testolin)
La risoluzione non è approvata.
Con questo punto all'ordine del giorno, si esauriscono i lavori
di questa sessione, pertanto il Consiglio si chiude. Il Consiglio è
chiuso.
---
L'adunanza termina alle ore 17:07.
