Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 918 del 18 settembre 2019 - Resoconto
OGGETTO N. 918/XV - Interpellanza: "Recupero di una somma
dovuta alla Regione da parte di un ex dipendente a titolo di
risarcimento danni".
Rini (Presidente)
- Alla presenza di 22 colleghi,
possiamo iniziare i lavori di questo pomeriggio. Dovremmo trattare
il punto n. 24 ma l'Assessore non è in Aula, per il punto n. 28 non
è in Aula il collega Manfrin, quindi passiamo al punto n. 29. Per
l'illustrazione, la parola al collega Sammaritani. Colleghi, vi
chiedo un po' di silenzio in Aula.
Sammaritani (LEGA VDA)
- Questa interpellanza nasce da
una storia ormai risalente nel tempo perché si tratta di una
vicenda collegata ancora alle tristi vicende dell'alluvione del
2000 e di ciò che poi era successo a livello di gare di appalto,
eccetera. Allora la Corte dei Conti Sezione centrale con una
sentenza del 2016, in riforma di una precedente sentenza del 2009,
condannava un ex dipendente della Regione al pagamento a titolo di
risarcimento di danno erariale della somma di 750 mila euro per
somme indebitamente percepite. È una somma rilevante naturalmente
e, per recuperare questa somma, naturalmente si deve sicuramente
mettere in atto qualsiasi attività possibile, in particolare una
somma di 350 mila euro risulta confiscata proprio a questa stessa
persona ed è conservata presso la Confederazione elvetica in
applicazione di una sentenza della Corte penale del Tribunale
federale svizzero del 2012. Dal 2012 ad oggi quindi quella somma
già ce l'ha, come la stessa sentenza penale Svizzera dice, è una
somma di spettanza dello Stato italiano, in particolare della
Regione Valle d'Aosta, quindi è una somma che è opportuno
recuperare, è fondamentale recuperare. Si tratta di un importo non
trascurabile e, visto il lungo lasso di tempo ormai trascorso, è
bene adoperarsi in tutte le maniere possibili affinché questa somma
non vada perduta perché se la lasciamo in Svizzera, non la possiamo
utilizzare, è evidente, e c'è il rischio che con il passare del
tempo il nostro diritto si prescriva e tutte le complicazioni
burocratiche - che già sicuramente ci sono e probabilmente hanno
rallentato anche questa procedura - rischiano proprio di far sì che
questa somma vada definitivamente perduta con danno per la nostra
Regione.
Presidente
- Per la risposta, la parola al presidente
Fosson.
Fosson (PNV-AC-FV) -
Non è solo una questione molto
datata, è una situazione molto complessa, quindi accetti la
risposta di un povero medico che legge a un avvocato quanto è stato
previsto, nella speranza, come ha detto lei, di recuperare questi
fondi perché poi il discorso è comune.
La questione a cui fa riferimento l'interpellanza è estremamente
complessa in quanto interessa non solo la Valle d'Aosta, ma
soprattutto le competenti Autorità statali d'Italia e Svizzera. In
effetti, nel 2006 un ex dipendente della Regione è stato condannato
con sentenza di patteggiamento per fatti corruttivi, siamo quindi
in ambito penale. La sentenza ha previsto la confisca del "prezzo
della corruzione" quantificato in euro 400 mila depositato presso
una banca svizzera. Con sentenza del 14 giugno 2012, la Corte
penale federale elvetica, in esito a due gradi di giudizio, ha
condannato l'ex dipendente alla pena sospesa di dieci giorni di
detenzione per il reato di riciclaggio, complementare a quello di
corruzione commesso in Italia, disponendo anche la confisca
dell'importo di euro 351 mila. Nel frattempo in primo grado, nel
2009 e in secondo grado nel 2016, la Corte dei conti ha condannato
il medesimo soggetto al risarcimento danni nei confronti della
Regione per la somma indicata nell'interpellanza: 750 mila euro.
Abbiamo quindi due condanne con natura diversa: una sanzionatoria,
la confisca del procedimento penale, e una riparatoria, quella
disposta dalla Corte dei conti.
L'Avvocatura regionale già nel 2013 si è attivata formalmente
presso il Ministero della giustizia e presso l'Ufficio federale di
giustizia svizzero al fine di concordare l'iter per il recupero
delle somme in oggetto. Il Ministero della giustizia, Dipartimento
per gli affari di giustizia, ha quindi investito della questione il
Tribunale di Aosta comunicando che l'esecuzione materiale della
confisca del denaro depositato sul conto svizzero avrebbe dovuto
avvenire mediante commissione rogatoria a norma delle vigenti
convenzioni internazionali e il Tribunale di Aosta ha provveduto a
quanto di sua competenza. Come dicevo, si tratta di un iter
piuttosto complesso che, come affermato nella sentenza di cui si
tratta, deve anche tener conto della problematica di una doppia
confisca, su cui le Autorità italiane e svizzere devono accordarsi.
La stessa sentenza della Corte penale federale elvetica afferma
infatti che, in virtù della legge federale sui valori patrimoniali
confiscati, la Svizzera può concludere con gli Stati esteri accordi
di ripartizione del denaro confiscato tenendo presente che i valori
legati alla corruzione dovrebbero essere integralmente restituiti
allo Stato estero, cioè a noi. L'Avvocatura regionale sta seguendo
comunque lo sviluppo della situazione, pronta a mettere in atto
tutte le azioni necessarie per il recupero delle somme in capo alla
Regione e sicuramente questa interpellanza ha suonato un ulteriore
campanello affinché si proceda in questo senso.
Presidente
- Per la replica, la parola al collega
Sammaritani.
Sammaritani (LEGA VDA)
- In effetti si tratta di una
questione complessa tutte le volte in cui si mettono a contatto
sistemi diversi e soprattutto quelli giudiziari sicuramente non è
facile venire a capo di queste pratiche burocraticamente molto
complesse. L'importante è avere una grande attenzione perché
appunto, al di là del fatto che si tratta di denaro nostro e dei
nostri concittadini - quindi è opportuno e dobbiamo fare tutto il
possibile per recuperarlo, per impiegarlo come risorsa della nostra
Regione - come la Corte dei conti ci insegna - purtroppo spesso
dobbiamo citarla -, non solo spendere malamente in modo indebito il
denaro pubblico costituisce un danno erariale ma anche non
recuperarlo o non andarlo a prendere laddove è possibile farlo. È
importante quindi che in questo caso la Giunta monitori
costantemente questa situazione e cerchi in tutti i modi con i
contatti giusti anche a livello ministeriale naturalmente di poter
finalmente portare a casa questa somma che ci spetta.
