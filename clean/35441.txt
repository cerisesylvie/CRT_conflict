Classificazione
ASSISTENZA SOCIALE
Politiche giovanili



Oggetto del Consiglio n. 2929 del 8 aprile 2013 - Resoconto
OGGETTO N. 2929/XIII - Inizio della discussione del disegno
di legge: "Promozione e coordinamento delle politiche a favore dei
giovani. Abrogazione della legge regionale 21 marzo 1997, n. 8
(Promozione di iniziative sociali, formative e culturali a favore
dei giovani).
Président -
La parole au rapporteur le Conseiller
Praduroux.
Praduroux (UV)
- Grazie Presidente.
La legge ancora in vigore in materia di politiche regionali a
favore dei giovani è la n. 8 del 21 marzo '97, "Promozione di
iniziative sociali formative e culturali a favore dei giovani". Con
tale legge la Regione aveva a suo tempo inteso promuovere e
sostenere iniziative per favorire l'informazione, l'aggregazione,
l'associazione, la cooperazione tra i giovani, per prevenire il
disagio e la devianza giovanile e per valorizzare e dare impulso a
ogni forma di manifestazione di contenuto culturale e del tempo
libero. Va detto però che negli ultimi vent'anni ci sono stati
consistenti cambiamenti nell'esperienza dell'essere giovani, con
l'emergere anche di nuove problematiche sociali e individuali sul
piano dell'occupazione, della formazione, dell'organizzazione
sociale e del tempo libero, della salute, delle prospettive di
vita, che hanno avuto ripercussioni a livello di assetti
istituzionali e di modelli e prassi delle politiche a favore dei
giovani. Queste ripercussioni hanno mutato notevolmente il quadro
delle politiche a favore dei giovani, sia a livello nazionale, sia
a livello europeo. A ciò va aggiunto che i contenuti della legge
regionale n. 8/1997 non risultano più essere coerenti neppure con
il quadro delle politiche regionali a favore dei giovani che si è
sviluppato negli ultimi anni, a partire dall'adozione delle linee
guida in materia di politiche giovanili nel 2007.
Da queste considerazioni appare chiara la necessità di rendere
attuale la normativa regionale in materia di politiche giovanili.
Il disegno di legge n. 223 intende infatti abrogare la legge
regionale 8 del '97 e si pone l'obiettivo di aggiornare e rendere
maggiormente coerente il quadro giuridico regionale ampliando,
semplificando e coordinando gli interventi a favore dei giovani.
Per la revisione del testo di legge va ricordato il grosso lavoro
preparatorio con una serie di consultazioni territoriali con le
realtà associative, le rappresentanze giovanili e scolastiche, gli
operatori sociosanitari, gli uffici e i dipartimenti regionali
competenti per materia e, in allegato, la tabella con il calendario
di tutti gli incontri effettuati.
Dalla lettura del disegno di legge si evince che l'attenzione
del legislatore regionale è stata quella di prevedere interventi in
linea con i principi di non discriminazione, riconoscimento delle
diversità, inclusione e solidarietà sociale, riconoscendo al mondo
giovanile il suo essere portatore di un'esigenza pluralista di
espressione che dà spazio alla creatività, alla comunicazione, alla
sperimentazione, visti come momenti di crescita, di sviluppo delle
personalità dei giovani. A loro viene riconosciuto un ruolo
fondamentale per il futuro delle comunità locali e regionali nel
loro insieme.
Il disegno di legge n. 223 disciplina gli interventi economici
di sostegno e di promozione rivolti agli adolescenti e ai giovani,
dando all'Amministrazione regionale il compito di provvedere alla
gestione degli stessi per garantire un'attuazione coordinata e
omogenea delle politiche regionali giovanili. A tal fine fa
esplicito riferimento alla realizzazione d'interventi volti a
garantire l'integrazione e il coordinamento delle politiche e delle
iniziative promosse dagli Enti locali, dalle associazioni del terzo
settore e dalle realtà aggregative informali che operano nel
territorio regionale.
I destinatari degli interventi previsti dal disegno di legge
sono gli adolescenti e i giovani di età compresa tra i 14 e i 29
anni, residenti o domiciliati nel territorio regionale. Per il
perseguimento delle finalità indicate nel disegno di legge, la
Regione promuove e sviluppa interventi in materia di formazione,
orientamento scolastico e lavorativo, sport e tempo libero; agisce
inoltre nel campo dell'informazione e della comunicazione, del
volontariato, del servizio civile volontario, della mobilità e
degli scambi socioculturali internazionali, dell'inserimento
lavorativo, dell'accesso all'abitazione, della cultura, della
prevenzione e della partecipazione sociale. Il disegno di legge
pone infine attenzione anche al sostegno delle giovani coppie,
18-29 anni, al fine di facilitarne il percorso di autonomia.
Per poter intervenire in maniera efficace ed efficiente sulle
politiche giovanili regionali il disegno di legge si dota di un
organismo operativo, il Gruppo regionale di coordinamento delle
politiche giovanili, avente in particolare il compito di
predisporre, di concerto con il Forum regionale dei giovani, il
Piano regionale giovani, monitorandone l'andamento e valutandone
gli esiti, di organismi di rappresentanza giovanile, i Consigli
territoriali dei giovani, il
Conseil régional des jeunes
, e
il Forum regionale dei giovani, aventi quale obiettivo prioritario
la partecipazione responsabile e responsabilizzante dei giovani. I
primi due organismi radicati sul territorio regionale costituiscono
il luogo di ascolto attento, preciso e puntuale dei giovani
presente nei vari territori, di discussione sulle tematiche
giovanili e sulle iniziative di partecipazione attiva dei giovani,
abituandoli inoltre a un confronto democratico, al dialogo, alla
costruzione di iniziative per i loro coetanei, per giungere infine
a un livello più centrale, il Forum regionale dei giovani, in cui
far convergere quanto raccolto dai territori e definire ambiti e
azioni specifici e principi d'intervento. È prevista inoltre la
presenza dei seguenti strumenti operativi: il Piano regionale
giovani, elaborato dal Gruppo regionale di coordinamento delle
politiche giovanili e dal Forum regionale giovani quale strumento
di progettazione, programmazione e realizzazione delle politiche
giovanili regionali, che viene approvato ogni tre anni dal
Consiglio regionale, previo parere del Consiglio permanente degli
Enti locali, e con cui si stabiliscono gli obiettivi da perseguire
nel triennio in materia di politiche giovanili regionali; l'elenco
delle associazioni giovanili che operano sul territorio regionale,
istituito allo scopo di sostenere le iniziative delle associazioni
stesse, raccordare e coordinare le diverse realtà presenti e
attive; il finanziamento di progetti e iniziative per il
raggiungimento delle finalità di promozione in ambito giovanile
contenuto nello stesso disegno di legge.
La Giunta stabilisce quindi i requisiti di ammissibilità dei
progetti che possono essere presentati direttamente dai giovani, a
titolo individuale o collettivo, dagli Enti pubblici e privati,
dalle associazioni o dalle fondazioni. Nel disegno di legge si pone
infine attenzione a realtà già presenti e attive sul territorio
regionale, favorendo la creazione e il sostegno di spazi
aggregativi e di libero incontro, quali, a titolo esemplificativo,
la Cittadella dei giovani di Aosta, e valorizzando gli organismi e
le associazioni giovanili operanti sul territorio regionale, quali
ad esempio la Consulta regionale degli studenti. Segnalo infine che
il CPEL ha inviato parere positivo al testo di questo disegno di
legge formulando un paio di osservazioni agli articoli 7 e 8 sugli
organismi di rappresentanza e sull'elenco regionale delle
associazioni. Rispetto a queste osservazioni, pur condividendole,
si è giunti all'individuazione di tre organismi di rappresentanza,
proprio in seguito al confronto con i giovani. L'esperienza finora
fatta indica la necessità di avere degli spazi formali di
rappresentanza nei quali, tuttavia, vanno affiancate forme snelle e
flessibili per il funzionamento degli organismi stessi. A tale
proposito, in seguito all'entrata in vigore della legge, bisognerà
prevedere un costante sostegno al funzionamento degli organismi
stessi. Per quanto riguarda invece l'elenco delle associazioni si
ritiene che le osservazioni del CPEL coincidano con quelle già
svolte dalle strutture regionali competenti in materia. Si è
previsto tuttavia un elenco specifico anziché inserire le
associazioni giovanili nel Registro regionale delle organizzazioni
di volontariato, in quanto i criteri previsti da questo registro
sarebbero troppo vincolanti per le realtà associative giovanili.
Grazie.
Presidente
- Grazie collega Praduroux. Possiamo aprire la
discussione generale. Ci sono richieste d'intervento? La parola
alla collega Morelli.
Morelli (ALPE)
- Merci Madame la Présidente.
Da parte del nostro gruppo l'attenzione ai temi sociali è sempre
stata massima, così come il nostro atteggiamento di collaborazione
e di attenzione nella Commissione competente. Ora ricordiamo che il
piano sociosanitario prevedeva una nuova legge sulle politiche a
favore dei giovani e, in effetti, anche il documento che è stato
presentato dal Presidente Rollandin, in concomitanza con la
discussione del bilancio scorso, nel cronoprogramma per gli ultimi
sei mesi di legislatura prevedeva il licenziamento di una legge sui
giovani. Di questa legge sui giovani sono anni che si sente
parlare, sono anni che si ribadisce quanto ha detto il collega
Praduroux, che è necessaria una modifica, perché è una legge che
deve andare a sostituire la legge n. 8 del '97, una legge
sostanzialmente inapplicata, che vede l'inattività degli organismi
di rappresentanza previsti dai giovani, e quindi una legge
inefficace, ed è necessario, quindi, trovare una nuova formulazione
in virtù, giustamente, come veniva ricordato, dei profondi
cambiamenti avvenuti nella società in questi anni. Ma una legge che
abbia come protagonisti i giovani evidentemente non può prescindere
da un'approfondita analisi e da una concertazione con quelli che
sono i destinatari di questa legge, ovvero i giovani stessi. Se
l'obiettivo è quello di concepire uno strumento legislativo
veramente utile e che dia risposte e, invece, l'obiettivo non è
quello semplicemente di fare un'operazione di vetrina per poter
dire, in "zona Cesarini", alla fine della legislatura e alla
vigilia delle elezioni "abbiamo fatto la nuova legge sui
giovani"...ecco, crediamo che il percorso avrebbe dovuto essere un
altro, avrebbe dovuto essere un percorso di maggiore condivisione,
un percorso con i tempi adeguati,
d'autant plus
che sappiamo
bene che la bozza di questa legge circola ed è stata redatta ormai
da anni, perché, contrariamente a quanto testimoniato dall'elenco
degli incontri citati proprio dal relatore Praduroux, dalle
audizioni delle componenti giovanili interpellate non è risultato
nessun coinvolgimento preventivo...credo che i verbali scritti
stiano a testimoniarlo.
La Consulta regionale degli studenti, l'unico vero organismo di
rappresentanza che attualmente esiste ed opera, ha ricevuto il
testo una settimana prima, e ci ha detto aver avuto difficoltà a
riunire l'organismo, naturalmente in tempi brevi, hanno avuto
problemi di numero minimo di presenti...ma noi eravamo pressati dai
tempi di esame della legge, e quindi
il a fallu faire
avec
...e la rappresentante degli studenti ha apertamente
dichiarato che il tempo è stato poco e l'analisi non è stata
approfondita. Non solo, anche il rappresentante di una delle
quattro associazioni contattate, l'unico ad essere intervenuto...le
quattro associazioni giovanili che operano sul nostro territorio,
contattate...il quale ha dichiarato di parlare solo a nome della
sua associazione, e non in rappresentanza anche delle altre, ha
detto di aver ricevuto il testo una settimana prima, di non aver
mai avuto incontri prima, di essersi informato come meglio è
riuscito e sulla buona volontà dei giovani, che sono intervenuti,
non abbiamo dubbi, ma di non aver avuto incontri con l'Assessorato.
Il rappresentante degli studenti promotori del progetto che voleva
dare vita al
Conseil régional des jeunes
, un'iniziativa alla
quale anch'io ho dato il mio modesto contributo con simulazioni del
Consiglio regionale, proprio con in giovani, e gruppo che era
fortemente motivato a proporre l'indizione, l'istituzione di un
organismo di rappresentanza dei giovani...il rappresentante di
questi giovani non lo abbiamo potuto audire, perché non ha
partecipato all'audizione della Commissione, ma anche perché è uno
studente, e si presume che gli studenti, alla mattina, vadano a
scuola...ma, anche lì, non c'era il tempo per fare un'altra
convocazione, perché bisognava assolutamente chiudere e
concludere!
Personalmente mi rincresce, proprio perché questa partecipazione
di questo gruppo di studenti così motivati, così entusiasti,
avrebbe meritato una maggior valorizzazione, una maggior attenzione
e un maggior coinvolgimento, con i tempi adeguati. Dunque, dal
nostro punto di vista, non possiamo che stigmatizzare con severità,
ancora una volta, il metodo con cui si è proceduto. Non siamo
soliti sottrarci alle nostre responsabilità, capiamo quando c'è
l'urgenza di affrontare un atto importante, tant'è che la nostra
Commissione in quest'ultimo periodo non ha affrontato soltanto
questo disegno di legge, ma anche altri, che andremo a discutere
fra breve, e il nostro atteggiamento è sempre stato quello di
apertura, ma naturalmente nei limiti dei tempi disponibili e della
necessità di approfondimento delle questioni. Un disegno di legge
che giace nei cassetti per anni e poi improvvisamente viene buttato
sul tavolo della Commissione senza i tempi per operare i necessari
approfondimenti, non solo da parte dei Commissari, ma, ripeto,
palesemente anche da parte dei destinatari della legge stessa, cioè
i giovani. Ci sembra evidente e ci rincresce di questo, che
l'obiettivo non sia veramente licenziare una legge utile, completa,
che dia risposte aderenti alla realtà, ma forse molto più
semplicemente affermare che si è fatta la legge sui giovani, niente
a che vedere confrontandola con testi, leggi sui giovani approvate
da altre Regioni e Province autonome a cui, spesso, noi ci
rifacciamo!
Nel merito non ci sentiamo nemmeno di entrare nel merito di una
legge farraginosa, di una legge che crea organismi ridondanti, che
difficilmente potranno funzionare; andiamo a sostituire una legge
vecchia che prevedeva due organismi che non funzionano, con tre
organismi i cui ruoli non sono ben definiti, i cui ruoli in qualche
modo un po' si sovrappongono, cosa che tra l'altro è stata anche
evidenziata da uno dei rappresentanti degli Enti locali intervenuto
in Commissione, e quindi una legge che non definisce i ruoli di
questi organismi, ma che rinvia tutto a delle delibere di Giunta,
quando invece sarebbe stato proprio il caso di approfondire, di
fare un quadro che potesse essere applicabile sin da subito, ma
naturalmente condiviso, e condiviso con i giovani.
Quindi, di fronte a questa scarsità d'impegno, di un impegno
serio, di un impegno che tenda veramente a dare delle risposte
puntuali, il nostro gruppo si dissocia totalmente ed è con
rincrescimento che lo facciamo, perché riteniamo che una buona
legge sui giovani sia necessaria.
Président
- Merci. Il y a des requêtes d'intervention? La
parole au collègue Donzel.
Donzel (Pd-Sin.VdA)
- Poche considerazioni personali che
mi vedono coinvolto direttamente rispetto ad un aspetto di questo
disegno di legge che, come diceva poc'anzi la collega, fa un
résumé
complessivo di così tante materie che difficilmente
si può arrivare a una sintesi compiuta oggi. Io mi riferirò
semplicemente ad un piccolo aspetto, sebbene estremamente
importante, che ho avuto modo di seguire; invece, nel merito del
disegno di legge nel suo complesso, interverrà successivamente il
collega Rigo.
Ho avuto modo - e mi dispiace che non sia stato citato in
quest'aula - di collaborare con il Presidente Albert Cerise,
all'interno dell'
Assemblée Parlementaire de la Francophonie
,
di collaborare sul tema del
Conseil régional des jeunes
.
All'inizio fu una cosa che mi capitò tra le mani da nuovo
Consigliere, appena arrivato; mi trovai un dossier, nella mia
specifica Commissione, in cui venivano fatti corsi particolari per
i Parlamentari delle Assemblee nazionali, per i giovani
Parlamentari e, devo dire, c'era un grosso riscontro intorno a
questo tema e, in qualche modo, anche dei giovani valdostani sono
sempre stati coinvolti in queste esperienze, ma anziché provenire
da un'assemblea eletta, cioè da un
Conseil régional des
jeunes
o da
une Assemblée nationale des jeunes
, questi
giovani venivano scelti naturalmente con dei criteri molto validi,
perché sono sempre stati dei giovani splendidi, delle persone
veramente squisite, ma chiaramente anche loro si sentivano un po'
in imbarazzo non rappresentando ufficialmente un
Conseil
régional des jeunes
de la Vallée d'Aoste in Assemblee
internazionali, in Assemblee internazionali.
Quindi, lavorando proprio con il Presidente Cerise, gli chiesi
la possibilità di seguire questo dossier, e naturalmente con lui
avrei in qualche modo condiviso i passi avanti; nel seguire questa
cosa, si scopre che in Valle d'Aosta già c'era un lavoro molto
avviato, non è un segreto per nessuno, non faccio la pubblicità a
nessuno, ma il Liceo classico in alcune sue classi aveva già
avviato un progetto di studio, di approfondimento rispetto a questa
tematica, addirittura alcune classi del Liceo avevano partecipato
all'incontro dei
Conseil régional des jeunes
organizzati a
livello nazionale francese, quindi con una presenza qualificata
anche della nostra Regione, e questi ragazzi erano tornati pieni di
entusiasmo da questa esperienza e dicevano: "ma possibile, noi,
Regione autonoma, non abbiamo un
Conseil régional des
jeunes"
! E si sono buttati a capofitto in un progetto per
portare un contributo fattivo a questa idea. Ed è qui che, insomma,
interessandomi di questo tema, ho scopetto che molto i giovani
avevano già fatto su questo percorso, molto gli insegnanti avevano
fatto su questo indirizzo e, con l'autorizzazione del Presidente
del Consiglio regionale Cerise, in qualche modo ho avuto modo di
poter interloquire con loro e capire che si stava camminando sulla
strada giusta.
E qui, a un certo punto, s'interrompe il mio cammino perché,
giustamente, non sono un componente della V Commissione; questo
dossier viene catapultato in V Commissione e passa dalla Presidenza
del Consiglio all'Assessorato alla sanità e servizi sociali. A
questo punto...molte grazie, mi metto giustamente da parte, non è
che devo essere protagonista di tante questioni, ma mi accorgo che
questo dossier che doveva procedere speditamente si arena, viene
bloccato, scompare, si inabissa, si insabbia, sparisce
sotterraneamente! Intanto le classi che avevano lavorato su questo
dossier dicono: "ma cosa sta facendo la politica valdostana"? I
ragazzi vanno addirittura all'università e ancora la politica non
dà loro la risposta necessaria; dopodiché, a un certo punto, il mio
collega Rigo dice: "guarda che sta per arrivare in aula questa
cosa"...con una certa mia sorpresa scopro che addirittura adesso
non c'è soltanto più il
Conseil régional des jeunes
, ma c'è
il Consiglio territoriale, c'è il Forum, adesso passiamo dal nulla
al tutto, dal nulla al tutto! E, con grosso rammarico, scopro che
appunto i giovani sono stati coinvolti così e così...anzi, dalle
parole della collega Morelli, ho delle grosse perplessità sul
percorso che è stato messo in campo! Allora se si voleva arrivare a
fine legislatura e dire: abbiamo fatto il compitino, siete tutti
felici, questa non è, dal mio punto di vista, la strada...
Presidente
- Colleghi...
Donzel (Pd-Sin.VdA)
- ...la strada corretta, non è questo
il percorso che almeno su questo tema bisognava seguire. Una
democrazia che nasce dal basso deve assolutamente coinvolgere in
prima istanza chi di questi...diciamo organismi, deve poi essere
parte attiva, per non poi scoprire che...ah, ma abbiamo creato
degli organismi, ma i giovani non è che sono poi così interessati a
partecipare, eccetera...invece c'è una grossa voglia di
partecipazione dei giovani, ma è chiaro che gli organismi non
calano dall'alto all'ultimo secondo, all'ultima ora, perché è
chiaro che i giovani si aspettavano sicuramente qualcosa di
più.
Presidente
- Grazie. Colleghi, se siete d'accordo, vi
propongo di sospendere i lavori per questa mattinata. I lavori
riprenderanno alle ore 15,30. Grazie.
La seduta termina alle ore 12,48.
