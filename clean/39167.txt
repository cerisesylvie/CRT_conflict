Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 2472 del 22 novembre 2016 - Resoconto
OGGETTO N. 2472/XIV - Interrogazione: "Precoce deterioramento
delle strutture dell'Istituto professionale regionale".
Rosset (Presidente) -
Punto n. 7 dell'ordine del giorno.
Ha chiesto la parola l'Assessore Baccega per la risposta; ne ha
facoltà.
Baccega (SA) -
A seguito di questa interrogazione, sono
lieto di comunicare che le operazioni di collaudo
tecnico-amministrativo e di taratura degli impianti della scuola
sono ancora in corso. Trattandosi di ristrutturazione, in questa
fase può emergere una necessità di messa a punto di alcuni
elementi, ma tutto questo viene fatto prontamente dall'impresa che
è ancora presente
in loco
. L'edificio in questione dispone
di impianti piuttosto complessi, pertanto la fase di messa a punto
può richiedere tempi leggermente più lunghi rispetto al normale. I
materiali utilizzati sono di prima scelta e regolarmente accettati
dalla direzione lavori, e sono in sintonia con il capitolato
previsto.
Ad oggi l'impresa è sempre prontamente intervenuta a sue spese,
senza nessun maggior onere per la Regione; ha ripristinato alcune
imperfezioni ed alcuni malfunzionamenti che sono stati ovviamente
evidenziati dalla Dirigente scolastica: sostituzione di maniglie
difettose delle porte, riparazione di alcuni serramenti, ripristino
di alcune parti difettose - alcune di queste sono state danneggiate
per uso scorretto - nonché alcune situazioni di ripristino nelle
pareti in cartongesso che sono state danneggiate. Al momento non
risultano esserci i presupposti per un contenzioso con l'impresa,
perché l'impresa è
in loco
e sta proseguendo la fase di
collaudo amministrativo che verrà conclusa a breve. Alla fine,
verificato il corretto funzionamento di tutte le componenti, in
caso di problematiche ulteriori e in caso di inottemperanza saranno
adottate le misure di legge a garanzia dell'Amministrazione.
Voglio ancora comunicare che la settimana scorsa è stato fatto
un sopralluogo da parte dei Vigili del fuoco per il rilascio del
CPI e non si sono evidenziati problemi di sorta. Sempre la
settimana scorsa, l'ingegner Roffin e il dottor Colasanti dell'Usl,
su mandato conferito dalla Procura della Repubblica, hanno
effettuato un sopralluogo presso lo stabile al fine di verificare
le problematiche relative alla presunta violazione delle normative
in materia di superamento delle barriere architettoniche. A
sopralluogo ultimato hanno emesso un verbale nel quale hanno
dichiarato di avere accertato la fruibilità della struttura
scolastica da parte di persone portatrici di disabilità motoria, di
aver verificato la presenza di più vie di accesso alla struttura,
la fruibilità di tutti i piani e la presenza su ogni piano di
almeno un servizio igienico dedicato, non rilevando criticità di
sorta in questo ambito. Questo è importante, perché c'era stata una
polemica in questa direzione all'apertura della scuola.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Assessore, accogliamo con piacere la sua
risposta.
La nostra iniziativa arriva in questo momento proprio per
evitare che poi si debba magari scendere a dei contenziosi, voleva
solo chiarimenti e delucidazioni a seguito di alcune segnalazioni
da parte degli studenti e degli operatori all'interno della scuola.
Credo sia abbastanza normale e capibile che ci siano delle messe a
punto e delle regolazioni, però riteniamo anche che si debba
provvedere immediatamente alla sistemazione e che non debbano
esserci costi per l'Amministrazione regionale.
Siamo dell'avviso che, a neanche due mesi dall'inizio della
scuola, questi "piccoli malfunzionamenti" o "piccoli
danneggiamenti" - come lei li ha chiamati - non possano essere
attribuibili a chi in questo momento occupa la struttura e a chi la
sta utilizzando, ma forse siano imputabili a problemi di
progettazione. Lei ci ha già segnalato che sono state sostituite
tutte le maniglie delle porte; credo che se a neanche due mesi
dall'insediamento nella scuola già tutte le maniglie devono essere
sostituite è perché forse c'è un difetto del materiale. Siamo stati
tutti amministratori, sappiamo che può succedere, però chiediamo
che venga fatta un'analisi puntuale del capitolato e di essere
puntuali nel controllo. Assessore, se per poter chiudere due o tre
tapparelle elettriche bisogna andare in un'altra classe - credo
siano state abbinate due a due - oppure bisogna chiudere in
entrambe le classi le tapparelle, capisce che questi sono errori di
progettazione più che malfunzionamenti, comunque ci interessa che
vengano risolti. Abbiamo quindici giorni di vacanze natalizie,
pertanto credo che questo possa essere un periodo interessante.
Ci segnalano disguidi per l'accesso ai disabili, danneggiamenti
che lei dice dovuti forse al cattivo uso, danneggiamenti al
cartongesso di una palestra che è stato sfondato a seguito del
lancio di un pallone. Ora credo sia normale che in una palestra si
lancino i palloni, anzi, sarebbe davvero inusuale se non lo si
potesse fare, quindi è chiaro che il materiale messo dovrebbe
essere resistente. Chiediamo pertanto che venga fatto un controllo,
anche con la Dirigente, con chi utilizza - ma non ho dubbi che sia
stato fatto questo tipo di sopralluogo - e comunque con chi sta
seguendo in prima persona il trasloco, affinché vengano accolte
tutte le segnalazioni fatte.
