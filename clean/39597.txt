Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2727 del 9 maggio 2017 - Resoconto
OGGETTO N. 2727/XIV - Interpellanza: "Riorganizzazione
dell'attività chirurgica al fine della riduzione delle liste
d'attesa".
Rosset (Presidente) -
Punto n. 14 all'ordine del giorno.
Ha chiesto la parola il consigliere Guichardaz, ne ha facoltà.
Guichardaz (PD-SIN.VDA) -
Credo che il tema delle liste
di attesa sia tra i più discussi e trasversali in assoluto in
qualunque consesso politico. Anche nel nostro Consiglio regionale
se ne è parlato frequentemente: ancora qualche settimana fa il
consigliere Cognetta e prima di lui la consigliera Morelli ne hanno
accennato e ci hanno ricordato che esiste un problema di tempi di
attesa troppo lunghi per talune prestazioni sanitarie. A volte la
questione si pone in termini di percezione, altre volte invece
rappresenta un problema reale, tale da costringere l'utente a
rivolgersi al privato, sia a quello privato-privato, sia a quello
accreditato, sia addirittura al professionista pubblico, ma in
regime di libera professione.
Dicevo che a volte la questione si pone in termini di
percezione, con ciò significando che non sempre l'urgenza
dell'interessato corrisponde effettivamente a una reale urgenza
della prestazione. Il fatto che sia generalmente riconosciuto il
concetto di urgenza della prestazione, significa che alcuni
interventi o accertamenti possono anche essere posticipati senza
conseguenze particolari sullo stato di salute dell'interessato,
così da permettere di dedicare le più grandi attenzioni a quelli
che, se troppo dilazionati, potrebbero peggiorare il proprio stato
di salute o addirittura indurre a situazioni di danno
irreversibile.
Non sono un medico, ma so che esistono o che dovrebbero esistere
un po' dappertutto protocolli terapeutici ai quali attenersi per
valutare l'indifferibilità di una prestazione urgente, o la sua
posticipazione nel caso di prestazioni meno urgenti. Leggo di
classi di priorità sia nella fase prescrittiva, sia in quella di
prenotazione: le famose "prestazioni urgenti". Non so se i colleghi
hanno mai sentito nominare le "differibili" e le "programmate",
parlando delle prestazioni in questo caso diagnostiche terapeutiche
in regime ambulatoriale, o delle varie classi di priorità dei
ricoveri cosiddetti "programmati". La più urgente è la classe A,
entro trenta giorni: sono quelle prestazioni per le quali si
avverte dolore, che non è possibile prorogare oltre; poi
centottanta giorni per le prestazioni della classe C, fino a un
massimo di dodici mesi - così è scritto sui protocolli - per i
ricoveri per quei casi che non provocano dolore e che in qualche
modo non generano disabilità.
In una logica di governo delle prestazioni è assolutamente
ragionevole identificare classi di priorità, cioè distinguere tra
l'urgenza e la differibilità. Ma se non vi è la possibilità di
uniformare realmente i criteri in uso tra i prescrittori, se
continua a esistere un'alea di autonomia valutativa da parte del
medico, se l'appropriatezza della prestazione resta un concetto
individuale, come è giusto che sia - si parla tanto di autonomia
delle professioni: figuriamoci se questa non riguarda i
professionisti sanitari - se spesso prevale nel medico e nel
prescrittore l'idea di una medicina difensiva che li scarichi anche
da responsabilità evitabili, il concetto di urgenza rischia di
essere più il problema che la soluzione. Rischia cioè di ingenerare
un circolo vizioso che dilata cronicamente i tempi di attesa ma,
caso strano, solo di alcune prestazioni, a prescindere dalle reali
necessità organizzative e di approccio alla prestazione. Mi spiego
meglio. Se si giustificano con la scusa della priorità le
dilatazioni delle liste di attesa o i differimenti a tempi più
opportuni di una prestazione a discapito di un'altra, non sempre si
fa l'interesse dell'utente che è, e deve essere, sempre al centro
delle nostre preoccupazioni. Piuttosto si rischia di fare
l'interesse del privato o del pubblico in regime di libera
professione, per essere chiari.
Questo è un dibattito che ascoltiamo da sempre, ma da cui non
usciamo praticamente mai: io lo sento praticamente da vent'anni. È
possibile, mi chiedo, che per fare un esame o, peggio, un ricovero
di un certo tipo, mi ci vogliano dei mesi e a volte più di un anno,
mentre se lo faccio in privato, nel convenzionato magari, con lo
stesso professionista che è quello che magari mi inserisce pure
nelle liste d'attesa, ma in regime di libera professione
intramuraria, me la cavo in pochi giorni? Guardate che vale lo
stesso anche per le prestazioni in ricovero con la libera
professione, perché esiste anche la possibilità di farsi ricoverare
e operare, ma il concetto di priorità, di appropriatezza in questo
caso non vale. Com'è che lo stesso professionista accetta che la
mia prestazione sia inserita in liste di attesa chilometriche e
poi, senza problemi, mi accoglie nel suo studio, spesso lo stesso
usato per l'attività istituzionale, magari il giorno dopo, e riesca
pure ad accelerare un ricovero, così sfuggendo ai criteri di
differibilità e di urgenza che valgono per tutti i comuni
mortali?
È una questione di equità e di parità di accesso. E siccome
tutti noi partecipiamo, in modo proporzionale, attraverso le nostre
tasse, al sostentamento del sistema sanitario nazionale e
regionale, io credo che la soluzione vada trovata mettendo ciascuna
struttura e ciascun professionista nella condizione di meglio
operare. Certo, si tratta di uniformare in qualche modo le
procedure di accesso, ma senza costringere i prescrittori e chi
gestisce le liste d'attesa - perché non sono sempre i medici: a
volte sono i CUP e gli amministrativi - a rinvii o dilazioni,
dovuti magari solo a meccanismi a volte non voluti - non voglio
sempre metterci della cattiva fede - che favoriscono il ricorso
alla libera professione, in quanto l'attività istituzionale è
svolta in tempi non consoni e spesso improponibili.
Mi riferisco in particolare in questa interpellanza ai ricoveri
per alcune prestazioni chirurgiche, che arrivano addirittura a 530
giorni di attesa! Non posso negare di essere stato interpellato da
persone che si sono dovute aggiustare diversamente, una addirittura
recandosi fuori Valle per un'operazione di tonsillectomia, che le
impediva di andare a lavorare a causa delle febbri continue e
ricorrenti. Chi ne capisce qualcosa mi può insegnare che le
infezioni alle tonsille possono avere gravi controindicazioni,
anche di tipo cardiaco. A un'altra persona che mi ha contattato,
per un'ernia inguinale le hanno prospettato un anno e mezzo di
lista d'attesa. Va tutto bene, ma mi chiedo se questi famosi limiti
dei dodici mesi oltre i quali non si dovrebbe andare, valgono per
tutti o per certe prestazioni no.
Sono consapevole che a volte la mancanza di professionisti possa
cagionare problemi alle liste d'attesa, ma francamente è la prima
volta che sento parlare di mancanza di chirurghi. Non mi pare che
manchino i chirurghi che operano in chirurgia generale, in
chirurgia d'urgenza e tantomeno i chirurghi vascolari. Per fare una
legatura delle vene varicose ci vogliono quattro mesi: abbiamo
dieci chirurghi vascolari! So, perché bazzico nel mondo della
sanità da diversi anni, di sale operatorie tolte ad alcune
categorie di professionisti, per lasciare spazio ad altre
evidentemente più importanti e, malgrado ciò, si assiste a una
progressiva dilatazione delle liste d'attesa in genere. Basta
scaricare i rapporti quadrimestrali per vedere che si va di male in
peggio su questo versante. Capisco la situazione della dermatologia
e dell'oculistica che pagano, o hanno pagato, scelte organizzative
programmatorie magari non previste, che sono in una fase di
ricostruzione dei loro organici. Però, nella maggior parte dei
casi, io penso che manchi del tutto una spiegazione razionale a
questa situazione oramai incancrenita, come cercavo di dire prima.
Situazioni che portano poi a un susseguirsi di tempi di intervento,
che diventano inaccettabili, dilatati, difficili da recuperare,
malgrado nei protocolli si dica che ogni anno bisognerebbe azzerare
le liste d'attesa e resettarle.
Lo dico con molta serenità: spesso vi è un problema di
governance
, di capacità di direzione. Spesso la politica si
infila inopportunamente in scelte che non gli competono, a volte
anche di tipo tecnico, direttivo: la questione dei primari graditi
o meno è una vecchia storia. La invito, Assessore, a lasciare
quindi da parte, nella scelta anche di chi governa la sanità e
degli stessi primari, la logica dell'amico o del nemico della
politica di turno, per concentrarsi sulla necessità di dare un
servizio universale buono per tutti con le medesime opportunità.
Non deve essere che uno si senta più fortunato ad avere una
patologia rispetto a un altro, perché i medici o il primario sono
più bravi a mantenere contenute le liste d'attesa. È una follia, è
una cosa che non ha nessuna ragion d'essere. È un problema di
difficile soluzione, ma se intanto si ha contezza dei dati e degli
eventuali problemi di carattere gestionale, si può quantomeno
pensare di partire da un certo punto, senza andare alla cieca
dietro al sentito dire di qualcuno che a volte è più convincente di
altri.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Grazie, collega Guichardaz. Prima di
venire alla risposta puntuale delle domande che ha posto con la sua
interpellanza, faccio una considerazione di tipo generale. Io credo
che siamo in un momento giusto e anche importante di
approfondimento e di messa in trasparenza del nostro modello
sanitario. Usciamo da una fase nella quale abbiamo subito,
attraverso la crisi, forti tagli alla nostra sanità. È una fase che
ha messo in discussione un modello che si reggeva sicuramente sulla
qualità delle persone che ci lavoravano, ma anche sulla possibilità
di contare su risorse in quel campo, come in altri, che hanno
permesso di mantenere alti livelli, ma non sempre di valutare
l'efficienza puntuale di ogni modello e di ogni settore. In questo
senso, non solo accolgo positivamente la sua interpellanza, ma dico
che sta nella traccia e nella visione che da qualche tempo stiamo
cercando tutti insieme, credo, qui in Consiglio regionale di
portare avanti.
Sanità vuol dire per il bilancio regionale risorse importanti
assegnate all'azienda: l'abbiamo ribadito in ogni occasione. Un
quarto del nostro bilancio va a sostenere i bisogni dei nostri
cittadini e a finanziare l'azienda pubblica che dovrebbe e -
possiamo anche dirlo - che dà la risposta ai bisogni primari.
Certamente come per ogni modello, soprattutto dopo una fase così
delicata, c'è bisogno di intervenire, riorganizzare e ripensare
quello che può andare meglio.
L'idea e il modo con il quale vorrei lavorare insieme al Governo
e a chi vorrà approfondire questi temi, è di rendere il più
trasparente possibile tutto quello che ruota intorno a queste
importanti assegnazioni di risorse e a questo modello di risposta.
Abbiamo necessità che i cittadini comprendano le cose che
funzionano, però anche di rendere trasparenti i punti sui quali
dobbiamo migliorare e rendere chiari, a mio avviso, diritti e
doveri di ambo le parti. Per chi ha da esigere una prestazione -
lei lo ha detto bene - le priorità cliniche sono individuate
attraverso dei protocolli: trenta, sessanta, centottanta giorni, un
anno. Abbiamo prestazioni, tante, che vanno oltre i
trecentosessantacinque giorni. Quindi dobbiamo dare una risposta a
che cosa non funziona nel sistema, e non nel caso singolo, perché
credo che siamo tutti d'accordo che dobbiamo organizzare e
intervenire sul sistema. Colgo l'occasione per dirle chiaramente
che, forse mai come questa volta, sono pochi e conosciuti i nomi e
i cognomi di chi opera in ospedale, per cui c'è la volontà di
aiutare le persone che lavorano in questo settore così delicato a
poter far bene il proprio lavoro, ma anche a responsabilizzare
tutti su quanto dobbiamo fare per migliorare la situazione attuale;
io credo che le cose possano andare insieme. Abbiamo i dati 2016,
sui quali si può cominciare a fare un lavoro serio di
approfondimento e di discussione nella Commissione deputata, con
coloro che hanno responsabilità all'interno dell'azienda di
governare questi dati. Lo si deve ai cittadini che stanno
aspettando e anche a coloro che operano all'interno dell'azienda,
perché ci possano dire quali sono le criticità, se ci sono. Per
sapere come la politica può aiutare a risolvere questi problemi e
se ci sono problemi di tipo finanziario. Per capire come la
politica debba operare per far sì che, attraverso l'azienda, si
diano le migliori risposte e chi opera all'interno dell'azienda
sappia farlo.
Vengo alle questioni puntuali che mi pone. La prima: "quali sono
le strutture che utilizzano le sale operatorie e come queste siano
organizzate". Lavoriamo su due presìdi (Parini e Beauregard) e
questo è comunque un limite a livello organizzativo, perché
sappiamo che impone un numero maggiore di anestesisti e costi
maggiori. È un ritardo della politica, il fatto di non essere
ancora riusciti a mettere in condizione i nostri professionisti di
poter operare in un unico presidio. Le strutture sono Chirurgia
generale, Chirurgia vascolare, Urologia, Chirurgia toracica,
Ortopedia, Otorino, Neurochirurgia, Oculistica, Ginecologia,
Terapia antalgica. La distribuzione delle sedute è gestita dal
direttore della struttura complessa di anestesia, in accordo con il
direttore del dipartimento delle chirurgie cardiovascolari. Le
risposta che le do - credo sia scontato dirlo - derivano da chi
opera all'interno dell'azienda, quindi io riporto i dati, di modo
che poi li potremo elaborare anche in termini di riflessioni e di
programmazione. Da settembre 2016 la struttura di programmazione è
diventata più dinamica ed elastica, nel senso che c'è
un'attenzione, oltre alle assegnazioni fisse di un numero di
operazioni, anche per quelle liste di attesa più importanti, in
modo da poter assegnare un numero di interventi maggiore alle liste
di attesa più lunghe. Probabilmente avremo un problema nel prossimo
periodo legato al numero di anestesisti presenti, perché a una
dotazione e a un fabbisogno che ci viene richiesto di circa
quarantacinque anestesisti, oggi siamo a trentacinque. C'è un
concorso nel prossimo periodo e si sono presentati a oggi cinque
anestesisti, che speriamo si presentino anche a fare il
concorso.
"Qual è attualmente l'organico della Struttura Complessa di
Chirurgia Generale e delle Strutture che utilizzano a qualsiasi
titolo le sale operatorie". La struttura di Chirurgia generale ha
venti dirigenti medici, la struttura di Urologia ha sette dirigenti
medici, la struttura di Otorino ha otto dirigenti - poi le fornirò
la risposta cartacea con questi dati, se ne ha bisogno - la
struttura Chirurgia toracica cinque dirigenti, struttura Oculistica
nove dirigenti, struttura di Ortopedia e Traumatologia undici
dirigenti, struttura Chirurgia vascolare, endovascolare e
angiologia nove dirigenti sanitari medici, struttura di Ostetricia
e ginecologia dodici dirigenti (all'interno ci sono cinque medici
che operano con lavoro a tempo determinato), in Anestesia e
rianimazione trentacinque dirigenti, Terapia del dolore due
dirigenti, l'attività di Neurochirurgia, in convenzione con
Alessandria, ha tre medici che operano in regime di contratto di
libera professione. Attualmente nella dotazione organica
dell'azienda risultano vacanti cinquantuno posti di dirigente
sanitario medico.
"Qual è il carico di attività per ciascuna struttura e
chirurgo". Rispetto a questo, non abbiamo ancora i dati elaborati
del primo quadrimestre del 2017, ma le fornirei copia dei dati
2016, perché mettermi a elencarli a voce non credo sia necessario.
C'è da considerare che c'è stato tra il terzo e il quarto
quadrimestre 2016 un aumento dell'attività delle sale operatorie e
il dato 2017 potrà tenere conto anche degli interventi di ogni
chirurgo. Quindi avremo la possibilità di identificare, oltre agli
interventi di ogni settore, anche quelli di ogni chirurgo, in modo
da poter anche qui fare un ragionamento tenendo in conto tutti gli
elementi.
Infine: "se vi è l'intenzione di riorganizzare l'attività
chirurgica in modo tale da produrre una riduzione delle liste
d'attesa e soprattutto un uso ottimale delle strutture". È una
domanda molto ambiziosa. Evidentemente l'obiettivo è questo,
attraverso una nuova
governance
, attraverso una visione
chiara e anche attraverso la possibilità di poter contare su
risorse che oggi sono quelle del bilancio, ma che vedremo se
saranno sufficienti a coprire i bisogni e le priorità. È anche in
questo senso che, a mio avviso, va data trasparenza al lavoro da
fare, perché si possa capire se è un problema legato
all'organizzazione, se è un problema legato all'efficacia e alla
redditività del lavoro, o se è un problema anche di risorse. Però
evidentemente c'è l'intenzione di lavorare su questo tema: abbiamo
già annunciato l'intenzione di lavorare a un piano regionale
trasparente della riduzione delle liste d'attesa. In questo senso
si tiene conto delle liste d'attesa degli interventi da fare
all'interno dell'ospedale, come di tutta l'attività di visite, con
la valutazione di come funzionino attualmente i sistemi di
prenotazione, per far sì che ci sia la certezza che il pubblico dia
la risposta più pronta, più efficiente, più rispondente ai bisogni
e alle finanze che gli vengono assegnate, e che la scelta
dell'utilizzo del privato avvenga attraverso convenzioni chiare,
oppure scelte libere e personali del cittadino.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Io condivido assolutamente un
processo di sensibilizzazione e di messa in trasparenza rispetto al
tema delle liste d'attesa, che non riguarda solo il nostro
Consiglio regionale, ma sul quale noi - tanto all'opposizione,
quanto un po' più difficilmente in maggioranza, perché devo
ammettere che in maggioranza è quasi più difficile incidere che non
all'opposizione - siamo sempre stati abbastanza sensibili. Io non
sono così sicuro che i problemi della sanità si risolvano solo ed
esclusivamente mettendoci più soldi. Non ne sono assolutamente
convinto, avendo anche un po' bazzicato, da un punto di vista
sindacale. La sanità ha dei problemi altri, che non sono solo ed
esclusivamente quelli relativi ai finanziamenti. Ha dei problemi
legati anche alle organizzazioni, alle persone, a delle situazioni,
anche interne, di governo incancrenite, che in alcuni casi spostano
e aumentano il problema gestionale non per questioni economiche, ma
di influenze dirette da parte di alcuni a discapito di altri. Lo
dico anche perché esiste uno strano paradosso, per cui spesso e
volentieri accedono alla libera professione, quindi alla
possibilità di incrementare notevolmente i propri stipendi e le
proprie retribuzioni, a volte addirittura con un raddoppio,
paradossalmente non le persone che si comportano in modo più
virtuoso, cioè che contengono le liste d'attesa, ma proprio coloro
che dilatano tali liste. Non so se volutamente, ma purtroppo questa
cosa è un meccanismo abbastanza perverso. Per cui se voi vi andate
a guardare le indicazioni relative alle liste d'attesa, vi sono
delle specialità che hanno liste d'attesa zero, per cui i
professionisti poi, io penso, hanno poca possibilità di lavorare
nella libera professione. Ve ne sono delle altre dove i
professionisti e gli addetti utilizzano tantissimo la libera
professione: operano in regime di intramuraria e a qualcuno
perfino, come è successo - io ho fatto un 116 sulla recente
assunzione di un primario - si dà la possibilità per diversi
periodi magari di accedere e di poter fare la extramoenia fuori
addirittura dalle strutture ospedaliere.
Io credo che qui vada fatta un'analisi attenta delle dinamiche
interne. Esulando dalle influenze dei singoli primari, dei singoli
direttori, bisogna che ci sia una struttura. Io non ho un consiglio
da dare, non ho la soluzione. Però ci deve essere qualcuno che
analizza i dati in maniera assolutamente oggettiva, perché non è
possibile che quelli bravi non abbiano liste d'attesa e quindi
fanno poca libera professione, mentre gli altri, che a volte si
dipingono come dei mostri di bravura, fanno un sacco di libera
professione, perché le liste d'attesa sono inspiegabilmente
sforate. Liste di attesa di 530 giorni sono inspiegabili!
Trecentosessanta, quattrocento giorni per togliere delle tonsille
sono liste d'attesa inspiegabili!
La questione anestesisti, Assessore. Io l'altro giorno ho
scritto un
post
per preannunciare le iniziative di oggi, ma
in molti mi hanno risposto che non mancano gli anestesisti, così
come non mancano i chirurghi vascolari o altri. Sono le scelte
politiche che sono state fatte, di mettere magari gli anestesisti
sul territorio; probabilmente basterebbe riportarli. Allora,
apriamo un ragionamento laico, senza ascoltare sempre il Sindaco
che è preoccupato, perché magari non ha all'interno del DERA
l'anestesista. Credo che, in termini di presenza di anestesisti, la
Valle d'Aosta sia prima nel mondo! Ne vogliamo assumere degli
altri? Basterebbe riportarli, probabilmente, nelle sale operatorie
e ragionare nei termini di coprire il territorio con medici che
provengano magari dalle specialità medico territoriali. È vero, è
un discorso difficile da affrontare, perché c'è la percezione che è
meglio avere un anestesista che magari è in grado di intervenire in
un certo modo, ma rimettiamoci intorno a un tavolo e cerchiamo di
capire come mai in Alta Valle, dove non hanno gli anestesisti, non
muore nessuno o non è morto nessuno fino adesso, malgrado ci sia
comunque una necessità allo stesso modo della Bassa Valle.
Io penso che qui bisogna fare, bisogna mettersi nell'ottica di
ragionare tutti insieme per risolvere un problema, fare una cabina
di regia, cercare di esternarsi rispetto a delle logiche interne
che purtroppo - lo dico con amarezza - da decenni determinano il
governo della sanità, e non sempre nel bene di questa sanità.
