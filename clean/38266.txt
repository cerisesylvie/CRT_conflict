Classificazione
ASSISTENZA SOCIALE
Disabili
TURISMO E INDUSTRIA ALBERGHIERA
Ricettività turistica



Oggetto del Consiglio n. 1839 del 25 febbraio 2016 - Resoconto
OGGETTO N. 1839/XIV - Interpellanza: "Iniziative poste in
essere per soddisfare le esigenze dei fruitori del turismo
accessibile".
Viérin M. (Presidente)
- Punto 38 all'ordine del giorno.
La parola al collega Bertin.
Bertin (ALPE) -
Per turismo accessibile si intende quello
rivolto alle persone disabili e ai loro eventuali accompagnatori.
Si deve considerare che soltanto in Italia i potenziali fruitori
del cosiddetto turismo accessibile ammontano a circa sei milioni. È
un settore in continua crescita che alcune indagini ipotizzano
riguardi circa il 16 percento delle famiglie italiane, che
avrebbero delle esigenze di accessibilità. È un mercato in continua
crescita al quale molti territori sono interessati e si stanno
muovendo in questo senso.
Ci sono moltissime iniziative in molte regioni, che cercano di
attrarre e soddisfare questa clientela sempre più interessante.
Buona parte delle regioni, praticamente tutte, hanno dei siti
internet istituzionali per presentare le loro attività. Altre
regioni hanno altri progetti: il Trentino per esempio ha dei marchi
di accessibilità e altre regioni hanno altre attività legate
proprio a un progetto di promozione. Il Veneto sta investendo molto
su questo settore e ha progetti di accessibilità: Easy Veneto,
turismo facile, accessibile e responsabile. Ci sono progetti più
vasti e più piccoli, ma è un settore nel quale tutte le regioni si
stanno muovendo, per l'interesse che sta suscitando. Il potenziale
dei clienti è in crescita ed è grande: soltanto sei milioni in
Italia, ma se consideriamo l'Europa, i numeri sono enormi. È un
settore in continua crescita in ragione dell'invecchiamento della
popolazione, e non solo. Tra l'altro, investire in questo settore
produce anche degli effetti positivi sui territori, nei quali si
investe da un punto di vista sia sociale che economico, con delle
entrate dovute alla clientela che si attrae e con il movimento
turistico che si accresce.
Volevamo pertanto sapere qual era il livello di accessibilità
delle strutture turistiche valdostane e quali siano i servizi a
disposizione delle persone con disabilità per spostarsi, alloggiare
e prendere parte agli eventi che vengono organizzati sul territorio
in condizioni di autonomia. In pratica, quello che si intende per
turismo accessibile, che sarebbe sostanzialmente questo. Se e quali
iniziative siano state messe in atto per attrarre questa fetta di
turismo in crescita e quali siano poi le ricadute di queste
attività promozionali, se sono state fatte. In generale, quali sono
i progetti, gli obiettivi e gli intendimenti del Governo regionale
per questa sempre più importante fetta di mercato turistico.
Presidente
- La parola all'assessore Marguerettaz.
Marguerettaz (UV) -
Prima di rispondere puntualmente ai
quesiti, vorrei condividere con l'aula un pensiero. Noi,
nell'ambito dello sviluppo del piano di
marketing
, abbiamo
individuato quelli che possono essere dei prodotti. Da lì discende
che per avere un prodotto turistico bisogna avere degli operatori
che propongono dei prodotti turistici. Questo è indispensabile,
perché in caso contrario noi facciamo solo teoria.
Il tema del turismo accessibile è, come ricorda il collega
Bertin, veramente molto ampio. Nella nozione di accessibilità
rientrano tantissimi concetti. Ci sono le disabilità motorie, per
cui con il turismo accessibile parliamo di accessibilità fisica per
coloro che hanno dei problemi di mobilità. Ma abbiamo tanti altri
aspetti che vengono in qualche modo ricondotti al concetto di
accessibilità. Ci sono tutti i problemi alimentari che oggi sono
decisamente importanti e ci sono tutta una serie di patologie. Voi
immaginate solo, parlando anche con il collega Fosson, coloro che
sono diabetici, che hanno dei problemi di questo tipo e che quindi
hanno bisogno di centri dialisi e nefrologici.
Il concetto di turismo accessibile è molto ampio e non può
prescindere da un coinvolgimento diretto degli operatori, perché se
no si fa solo teoria. Devo dire la verità: di operatori che vengano
in assessorato per proporre dei prodotti, ovvero dei club di
prodotti, cioè analizzando caso per caso, accessibilità per
accessibilità, dicendo che tale o tal altra tipologia ha questi
numeri e queste necessità, io non ne ho mai avuti. Ho sempre avuto
cooperative sociali o soggetti che si propongono di fare studi, ma
oggi nei cassetti di studi in teoria ne abbiamo tantissimi.
Dobbiamo avere, più che degli studi, dei manuali, delle attività
che servano per creare un decalogo per fare delle attività
concrete.
Vi farò ridere: c'è qualcuno che negli anni mi ha proposto dei
centri - sempre università o soggetti di teorici - per fare una
proposta di turismo accessibile per cardiopatici a Valsavarenche.
Giustamente, è il luogo più comodo e anche l'altitudine migliore
per un cardiopatico, perché sei lontano dall'ospedale e hai una
quota di un certo tipo! Di idee di questo genere ce ne sono fin
troppe, ma non ci sono degli approcci concreti. Tutti vengono per
proporre studi Interreg e quant'altro, ma da questo punto di vista
ci vuole qualcuno che, in una logica di club di prodotto, definisca
degli insiemi e delle strategie, perché in caso contrario, collega
Bertin, si fa solo teoria.
Lei chiede quale sia il livello di accessibilità delle strutture
turistiche valdostane: è buono, nel senso che le nostre strutture
turistiche valdostane sono quasi nella totalità accessibili per i
disabili motori. Sono poche le infrastrutture che non sono idonee,
per cui si sono, grazie ai contributi, quasi tutte attrezzate e non
mi risulta una protesta in tal senso.
Sui servizi e sul sistema dei trasporti - ne abbiamo appena
parlato nell'interrogazione precedente e anche ieri - sapete che
rispetto a questo tema vi sono luci ed ombre. Per i servizi
accessori noi abbiamo fatto diversi convegni con la Fondazione
Courmayeur Mont Blanc, piuttosto che con le associazioni di
volontariato, e ci sono delle iniziative molto interessanti, per
esempio dei maestri di sci che si sono attrezzati per far fare dei
corsi specifici per permettere dei percorsi sciistici ai disabili.
Lì abbiamo formato delle professionalità, però, collega Bertin, non
abbiamo un prodotto turistico, perché dobbiamo capire che questi
ragazzi vengono a sciare quando vengono tutti gli altri, cioè a
Natale o a carnevale, ma in quei giorni probabilmente i maestri di
sci, o i soggetti che si sono adoperati per avere delle
certificazioni, hanno anche tante richieste collettive oppure
clientela specifica, quindi non sempre sono disponibili, così come
certi accompagnatori.
La disponibilità dell'amministrazione regionale non è quella di
sostituirsi ai privati, ma di agevolare, esattamente come facciamo
con i club di prodotto del
bike
o del benessere. A fronte di
operatori che hanno le idee chiare, si fanno delle azioni
conseguenti, cercando di promuovere e di fare quegli investimenti
che sono corretti e in sintonia. Per esempio, sulla Via Francigena
abbiamo una disponibilità di una serie di associazioni (Lions,
Rotary) nel mettere a disposizione delle loro energie, per
attrezzare alcuni tratti dell'itinerario che possano essere
percorsi dai disabili. Sono quindi dei servizi aggiuntivi, ma
bisogna avere un'offerta a monte fatta da privati (non può essere
la Regione a farla) che costruisce dei pacchetti, in modo tale che
il disabile abbia i percorsi, l'albergo ma anche gli
accompagnatori, le guide e tutti quei servizi che vengono
richiesti.
Da questo punto di vista, noi siamo disponibili e tutta una
serie di attività sono già oggi fruibili. Gli investimenti da parte
degli enti pubblici, Regione o Comuni, sono importanti, ci sono già
tantissime realtà che sono attrezzate e sono accessibili per i
disabili. Quello che manca è una proposta turistica, cioè, per
esempio, avere su internet un blog dove io possa comprare. Ci vuole
qualcuno che metta assieme tutti questi aspetti, ma non può essere
la Regione, nel senso che è un'iniziativa che viene fatta dai
privati e non può essere uno studio teorico, ma deve essere una
cosa pratica.
Presidente
- La parola al consigliere Bertin.
Bertin (ALPE) -
Da questa risposta ho capito che a lei
questo settore non interessa e non ha fatto niente. È veramente
sconcertante. "Qualcuno dovrebbe fare", ma è lei questo qualcuno
che dovrebbe coordinare queste attività e questo è un centro di
espansione nel quale tutte le Regioni si impegnano. La Regione
Veneto, il Piemonte: l'elenco che posso farle è lunghissimo, perché
è un mercato che si sta ampliando. Ma bisogna esserci sul mercato e
sono le Regioni che coordinano e che sono le protagoniste, perché
mettono insieme quello che hanno sul territorio, per venderlo, per
far sapere che ci sono queste possibilità, e poi stimolano il
mercato, perché siamo noi che dobbiamo andare a cercare il mercato
turistico in espansione! Cerchiamo di coordinare le attività sul
territorio, indirizzare gli investimenti e mettere insieme quello
che c'è, come fanno tutte le altre Regioni. Siamo solo noi che non
facciamo niente. Immagini ad esempio la Skyway Monte Bianco che è
accessibile: partiamo da lì e vendiamo questo prodotto turistico in
tutta Europa. Facciamo sapere e da lì creiamo un percorso, facciamo
nascere iniziative: c'è un mercato enorme che bisogna
conquistare!
Lei una volta all'anno giustamente fa un convegno e so che il
prossimo anno sarà sulla Via Francigena. Speriamo che questi
appuntamenti producano qualcosa, ma è inutile fare un convegno:
vengono qui, ci illustrano cosa fanno le altre Regioni in tutta
Europa e noi non facciamo niente. Bisogna fare qualcosa, perché
abbiamo un territorio che si presta, io penso. Ad esempio, i comuni
di mezza montagna che non hanno un'attrattività per lo sci e
neanche altre, potrebbero investire in questo settore, anche in
considerazione del cambiamento climatico e dell'invecchiamento
della popolazione. Tutte le altre realtà istituzionali lo fanno,
mica sono stupidi. Lo fanno, perché questo mercato ha una
prospettiva interessante. Ci sono anche i fondi europei da
sfruttare. So che uno di questi convegni era stato fatto
utilizzando tali fondi e si pensava di dare un seguito concreto, ma
mi sembra che non siate interessati neanche a questo.
Soprattutto un approccio diverso anche alle questioni
riguardanti la viabilità, che potrebbero interessare altresì
l'assessorato alla sanità, perché da lì poi si creano occasioni, si
crea un territorio accessibile che poi ha delle ricadute positive
per tutti i cittadini, perché quando si creano delle situazioni
nelle quali l'accessibilità è rivolta a tutti, va bene per
tutti.
Mi sembra che stiamo perdendo un'occasione, quando tutte le
altre realtà si muovono, mentre noi rimaniamo fermi, pur avendo un
potenziale anche da questo punto di vista. Non è che non ci sia
niente in questa regione, ma bisognerebbe mettere insieme e cercare
di vendere questo prodotto, perché se arriviamo come sempre tardi,
alla fine avremo soltanto delle spese. Evidentemente
l'Amministrazione regionale non può avere l'atteggiamento di dire:
"noi stiamo qui, guardiamo e se qualcuno fa, poi eventualmente
qualcosa possiamo sostenere". Bisogna che l'Amministrazione
regionale guidi queste cose, perché altrimenti diventa
difficile.
Non è una questione di soldi, ma di progettualità, di mettere
insieme quello che c'è, e di avere delle idee e dei progetti.
Tant'è che sulla quarta domanda, "quali siano i progetti, gli
obiettivi e gli intendimenti del governo", non avete né progetti,
né obiettivi e francamente rischiamo di perdere un'occasione che
tutte le altre Regioni stanno cogliendo. Sono decisamente
insoddisfatto della sua risposta. Grazie.
