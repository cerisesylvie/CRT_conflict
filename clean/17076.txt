Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 429 del 24 febbraio 1999 - Resoconto
SÉANCE DU 24 FÉVRIER 1999 (MATIN)
OBJET N° 429/XI Commémoration de l'ancien Conseiller Renato
Nouchy.
Président Au cours de la dernière séance du Conseil nous avions
commémoré officiellement, quoique d'une façon très rapide, étant
donné le délai avec lequel la nouvelle nous était parvenue,
l'ancien Conseiller et Assesseur Renato Nouchy.
Le Conseiller Nicco a demandé de pouvoir évoquer la figure de
l'ancien Conseiller dans cette salle au cours de la matinée, nous
lui donnons la parole. La parole au Conseiller Nicco.
Nicco (GV-DS-PSE) Grazie, Presidente, per l'opportunità che mi è
concessa di sviluppare alcune note biografiche a cui già lei nella
precedente adunanza del Consiglio ha accennato.
Renato Nouchy, di famiglia antifascista originaria di
Saint-Marcel, si avvicina già in gioventù a quella sinistra
valdostana laica ed autonomista dei Binel, dei Carral, dei Vacher,
dei Savioz che si riconosceva nelle posizioni espresse sin dal 1919
sull'Ordine Nuovo nel noto articolo in cui si propugnava una Valle
d'Aosta governata da un proprio Consiglio che esercitasse "un
potere sovrano sugli affari della Valle".
Chiamato in servizio militare, Nouchy frequenta la scuola
allievi ufficiali di Orvieto, diventa capitano di complemento,
viene inviato sul fronte occidentale ove partecipa alle operazioni
contro la Francia nel giugno 1940, poi in Albania e in Grecia. Sarà
decorato al valor militare con croce di guerra. L'8 settembre 1943
si trova a Kalamata nel Peloponneso. Qui è anch'egli fatto
prigioniero dai tedeschi ed inviato nei campi di concentramento, in
Polonia.
Gravemente ammalato, viene rimpatriato. Rafforzato nelle sue
convinzioni laiche ed antifasciste dalla tragedia della guerra,
riprende subito i contatti con l'opposizione clandestina aostana ed
opera a sostegno della Resistenza. In particolare, recupera
munizioni che occulta in una buca scavata nel pavimento della
panetteria paterna in via Sant Anselmo. Una staffetta partigiana,
Anna Dati, passa poi a ritirarle nascondendole sotto il pane e le
consegna al tredicesimo Gruppo "Chanoux".
Dopo la Liberazione, Nouchy partecipa attivamente alla cruciali
vicende politiche dell'immediato dopoguerra nelle file della
sinistra comunista che lo designa a far parte del primo Consiglio
della Valle di emanazione CLN, costituito sulla base del decreto
luogotenenziale 7 settembre 1945.
Il 10 gennaio 1946 Nouchy è nominato Assessore all'Agricoltura e
foreste, settore che conosce in modo approfondito sia sulla base di
studi e letture, sia per l'attività che ha direttamente svolto
nelle proprietà agricole della famiglia a Saint-Marcel.
Chi ha lavorato al suo fianco ricorda lo spirito innovativo con
cui affronta la situazione dell'agricoltura in quel difficile
dopoguerra caratterizzato da risorse finanziarie esigue ed
impellenti necessità di ricostruzione. Si preoccupa, per esempio,
di quel territorio attraversato dalla statale in territorio di
Quart, alle porte di Aosta, che egli descrive come "una plaga
paludosa interamente ricoperta da canneto, in molti tratti soggetta
all'allagamento della Dora". Nouchy è fra i promotori delle
iniziative di bonifica che, attraverso il Consorzio Quart -
Villefranche, avrebbe dovuto consentire di mettere a coltura circa
500 ettari di terreno, realizzando - egli scrive - "l'antica
aspirazione dei più intelligenti fra gli abitanti di Quart,
Pollein, Brissogne e Saint-Christophe".
Spirito innovativo di cui Nouchy informa il programma in materia
di agricoltura, in gran parte opera sua, con cui il Blocco
socialista progressivo si presenta alle elezioni del 24 aprile
1949. Vi si propone l'istituzione di un centro sperimentale
regionale di agricoltura per l'incremento delle colture e dei
prodotti tipici con annessa scuola di agricoltura; lo spietramento
degli alpeggi; la fertirrigazione; la costituzione di un ente per
il credito agrario e di casse mutue contro la mortalità del
bestiame, ed ancora iniziative per la ricomposizione fondiaria.
Si occupa con passione anche dell'intricata questione del Parco
nazionale del Gran Paradiso. Il decreto 11 dicembre 1933, n° 1718
aveva soppresso la Commissione reale che gestiva in modo autonomo
il Parco demandandone l'amministrazione all'Azienda di Stato per le
foreste demaniali.
Nell'immediato dopoguerra il Ministero del Tesoro esprime parere
contrario all'istituzione di un ente parco che, nel mutato
contesto, operi nuovamente con una gestione autonoma. Spetta a
Nouchy recarsi più volte a Roma, in condizioni anche materiali
certamente non facili, presso la Presidenza del Consiglio dei
ministri, i Ministeri dell'Agricoltura e del Tesoro, l'onorevole
Calamandrei e quant'altri per perorare la causa della
ricostituzione del Parco nazionale del Gran Paradiso.
Nota è la sua determinazione nell'operare sempre in stretto
contatto con i diretti interessati e nel cercare di far diventare
protagonista il mondo agricolo allora largamente emarginato dai
centri decisionali. Nouchy auspicava che nel futuro Consiglio
fossero eletti numerosi agricoltori. In tale ottica si situa anche
la sua proposta, discussa dal Consiglio il 5 dicembre 1946, di
consentire l'uso "oltre che dell'italiano e del francese - si legge
nel verbale della seduta - anche del patois, al fine principalmente
di dare modo ai contadini che entreranno a far parte del Consiglio,
e non abbiano sufficiente dimestichezza con la lingua italiana e la
lingua francese, di esprimersi convenientemente". Proposta che il
Consiglio approva a larga maggioranza, 19 contro 3, accogliendo il
principio del libero uso del patois nelle discussioni delle
adunanze di Consiglio e di Giunta.
Nell'elezione del primo Consiglio della Valle, proprio per
questa sua capacità di essere parte organica della popolazione
valdostana ("sono cresciuto fra voi", scrive in un appello al
voto), di proporre soluzioni innovative, ma concrete, ai problemi
reali del mondo agricolo, pur non essendosi potuto impegnare
direttamente nella campagna elettorale a causa di persistenti
febbri malariche, Nouchy ottiene un significativo successo,
risultando, con 15.077 voti, di gran lunga il primo degli eletti
del Blocco socialista progressivo.
A fianco dell'impegno nel settore di sua specifica competenza,
Nouchy fornisce il suo contributo anche su questioni di carattere
generale. Va ricordato, in particolare, un suo intervento
nell'acceso dibattito svoltosi in seno al Consiglio il 7 marzo 1946
sulla garanzia internazionale dell'autonomia valdostana. Com'è
noto, la questione era stata posta già nel documento sottoscritto
il 19 maggio 1945 da vari esponenti valdostani di differente
ispirazione politica ed era diventata l'elemento centrale del
dibattito politico in Valle d'Aosta.
Il 7 marzo, il Consiglio, sulla base di un ordine del giorno di
cui primo firmatario era Severino Caveri, è invitato ad esprimere
"adhésion pleine et entière au principe d'une garantie
internationale". Federico Chabod, Presidente del Consiglio, si
oppone alla possibilità stessa che il Consiglio si pronunci sulla
questione.
E' a questo punto che Nouchy presenta una mozione in cui in
termini espliciti si pone l'accento su uno degli aspetti che hanno
caratterizzato negativamente quella fase della vita politica
valdostana e lo stesso dibattito sulla garanzia internazionale ed
hanno contribuito ad impedire il conseguimento di più avanzati
obiettivi. "Il est temps d'en finir - recita la mozione - avec les
querelles et les vaines discussions entre hommes et personnalités.
Trop de temps a déjà été perdu en stériles discussions. Ces
discussions ont pour objectif de diviser les populations de notre
Vallée et de paralyser tout effort tendant à apporter plus de
bien-être à la Vallée".
Dopo aver svolto il suo mandato con passione civica,
abnegazione, dirittura morale, senza clamori o spirito di
protagonismo, Nouchy riprende, con discrezione, la sua attività di
funzionario dell'Istituto Nazionale della Previdenza Sociale.
Abbandona poi la Valle d'Aosta, trasferendosi in Liguria, a
Santo Stefano al Mare, a pochi chilometri da Imperia, alla ricerca
di quella serenità che qui, in una Valle forse un po' ingrata,
nelle istituzioni e nei partiti, non riusciva più a trovare.
Serenità che riscopre invece sulla costa ligure, seduto per ore a
pescare in quel mare verso il quale, con il passare degli anni,
prova un'attrazione sempre più profonda e che diventa anzi il suo
referente fondamentale, e di fronte al quale chiese espressamente
che fosse posta la sua ultima dimora.
A Renato Nouchy vadano oggi, senza alcuna retorica, il nostro
commosso ricordo e il più sincero ringraziamento per l'opera svolta
in questo Consiglio della Valle in favore della Comunità
valdostana.
Alla sorella Elda, al fratello Ezio, a tutti i familiari
rinnoviamo le più sentite condoglianze.
Président Je me permets simplement d'ajouter que très
prochainement une délégation du Conseil de la Vallée rendra hommage
à l'ancien Conseiller décédé à Santo Stefano al Mare en déposant
une gerbe de fleurs sur la tombe de cet ancien collègue.
