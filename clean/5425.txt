Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 317 del 10 maggio 1983 - Resoconto
OGGETTO N. 317/VII - DISEGNO DI LEGGE CONCERNENTE:
"CONCESSIONE DI UN CONTRIBUTO ALLA SNAM S.p.A. PER LA COSTRUZIONE
DI UN METANODOTTO NELLA REGIONE".
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE (U.V.):
Il problema è noto al Consiglio che ne
ha già a lungo dibattuto in occasione degli ultimi due bilanci di
previsione della Regione. Quello che preme sottolineare a proposito
di questo disegno di legge, che è differente da quanto abbiamo
prospettato al Consiglio, è l'ultimo paragrafo della relazione:
" Il contributo di 30 miliardi previsto dal disegno di legge è
finanziato interamente con fondi propri in quanto il prestito
richiesto alla Banca Europea degli investimenti non è ancora stato
deliberato dalla Banca stessa. Ci siamo trovati di fronte ad una
vicenda burocratica che non credo sia esagerato definire strana in
quanto la BEI, ovvero il direttore generale Ratti a Roma, richiede
per deliberare il finanziamento il progetto esecutivo della SNAM;
la SNAM ci ha dato un progetto che anche a nostro parere non è
esecutivo, ma che Lei considera tale perchè poi il progetto
effettivo verrà impostato sul terreno con numerose varianti a
seconda delle difficoltà, delle distanze di sicurezza,
dell'esistenza dell'oleodotto e delle numerose costrizioni che
esistono. Nel mese di dicembre sono stato espressamente a Bruxelles
e devo qui ringraziare Emile Noel, che mi ha molto aiutato,
permettendomi di arrivare alla definizione, per lo meno teorica,
del problema.
La Regione ha quindi deciso di assumersi, anche per gli esercizi
futuri, l'intero onere continuando la pratica nei confronti della
BEI per il finanziamento agevolato del 50% delle spese occorrenti
sapendo che, al momento dello inizio dei lavori, la BEI erogherà il
contributo previsto e di conseguenza alleggerirà di altrettanto i
bilanci di previsione della Regione dell'84 e dello 85. Il primo
tratto, da nord di Montanaro a Pont Saint Martin, dovrebbe iniziare
quanto prima e uno dei vantaggi del metanodotto è che, già
arrivando a Pont Saint Martin, potrà rappresentare una fonte di
denaro per pagare il mutuo in quanto attualmente, sia l'Ilssa-Viola
che la Cogne, procedono per certe lavorazioni con propano liquido
(Clusaz conosce le cose meglio di me) il cui costo è di almeno
cinque volte e mezzo superiore a quello del metano. Con l'economia
così ottenuta, all'Ilssa-Viola, pur pagando il metano, rimane
ancora una quota che, sebbene rappresenti un notevole risparmio di
energia, è ancora una quota che potrà essere destinata al servizio
del mutuo.
Una delle richieste della Giunta Regionale è che il metanodotto
venga iniziato dalle due parti e magari anche al centro in quanto
la parte più difficile è quella che riguarda la gola di Montjovet,
e non vorremmo che in quella zona i lavori dovessero andare a
rilento, in maniera da ritardare l'arrivo del metanodotto ad Aosta.
Come è già stato detto, e come ripeto, il metano contiene
percentuali infime di zolfo ed è indispensabile per la lavorazione
di certi tipi di acciaio, acciai speciali, a dei costi competitivi
sul mercato internazionale. Quanto oggi viene stanziato dalla
Regione sarà restituito dalle ditte che lo utilizzano a partire dal
momento in cui il metano arriverà in ditta attraverso un meccanismo
che permetterà di aggiungere, alla fornitura del metano, un "quid"
per i servizi dei mutui e più tardi per il rimborso del capitale
alla Regione ad un tasso di interesse che, evidentemente, sarà
calcolato alla epoca. Tale "quid" che è largamente positivo e che
diversifica le fonti di energia della Regione e serve l'80% della
popolazione, la quasi totalità della industria, dovrebbe comunque
permettere un miglioramento qualitativo delle nostre produzioni e,
al tempo stesso, un miglioramento economico per quanto riguarda il
consumo di energia. C'è un emendamento all'ultimo comma dell'art.
2, proposto dalla Commissione, che accettiamo.
PRESIDENTE:
E' aperta la discussione generale sul disegno
di legge. Ha chiesto di parlare il Cons.Mafrica. Ne ha facoltà.
MAFRICA (P.C.I.):
Noi siamo favorevoli al disegno di
legge anche se non possiamo esimerci dal fare alcune
considerazioni. E' oramai da tre anni che si parla di metanodotto.
Ricordiamo di aver presentato, nel gennaio dell'80, una mozione
dopo aver preso contatti con la SNAM. Con quella mozione avevamo
sollevato il problema e sollecitato l'urgenza dell'intervento.
Siamo ritornati sul problema numerose volte e dobbiamo dire di
essere oggi alquanto delusi per un aspetto della vicenda: vale a
dire il mancato, per il momento, intervento della Banca Europea
degli Investimenti. Siamo delusi in particolar modo perchè, in
particolare l'Assessore Chabod, in numerose occasioni, aveva dato
per prossimo, addirittura per il giorno successivo, l'intervento
risolutivo della Banca che avrebbe consentito di accelerare i
tempi. Invece sono passati tre anni e, se vogliamo fare il
metanodotto dobbiamo, come regione, stanziare tutti i denari
necessari e quindi rispetto a quanto previsto, 12 miliardi e mezzo,
ci troviamo oggi a dover stanziare una cifra di 34 miliardi e mezzo
che è un costo notevole, ma proporzionato alla utilità
dell'opera.
Quindi, pur dando questo parere favorevole perchè riteniamo
l'opera indispensabile, non possiamo non sottolineare questo
ritardo e questi aspetti negativi nella conduzione della trattativa
con la BEI. Credo che debbano essere sottolineati altri due aspetti
che, per lo meno in Commissione, hanno sollevato dei problemi;
adesso, non so se casualmente, il gruppo dei democratici popolari,
ovvero alcuni di coloro che avevano sollevato il problema, in
questo momento sono assenti. I due aspetti sono: l'effettiva
utilità per la Valle d'Aosta di una fonte energetica come il metano
e la possibilità di avere invece, altre fonti energetiche
alternative.
Io concordo con quanto detto dal Presidente della Giunta (e
d'altronde l'avevamo noi stessi sollevato in numerose occasioni)
sul fatto che sia indispensabile e possibile per l'industria
valdostana, in modo particolare per quella siderurgica, usufruire
di questa fonte energetica, sia perchè è più pulita, sia anche
perchè può intervenire in alcune fasi della lavorazione in cui la
energia elettrica non è una fonte utilizzabile e le altre fonti
energetiche, olio combustibile e propano, hanno costi elevati che
invece col metano potrebbero essere ridotti. Questo il primo
aspetto. Credo che le relazioni tecniche, che potremmo anche
leggere, ma che Vi risparmiamo, fatte pervenire dalla Cogne e
dall'Ilssa-Viola possano togliere ogni dubbio su tale aspetto. Per
l'industria valdostana il fatto di disporre di metano è un punto
fermo. Purtroppo arriverà soltanto ad Aosta, anche se forse alla
stessa Morgex potrebbe far comodo poter utilizzare il metano.
Il secondo aspetto è quello dell'autosufficienza possibile in
materia energetica da parte della Regione. In questo senso credo
che anche il Consigliere Faval forse, a volte, abbia fatto delle
affermazioni non corrispondenti al vero. Noi abbiamo spesso
ricordato che la Valle d'Aosta produce dai 3 miliardi ai 3 miliardi
e mezzo di Kw. di energia elettrica e che i consumi in Valle
d'Aosta sono di 700 milioni di Kw. Quindi potremo calcolare,
facendo buon peso, 2 miliardi e mezzo di Kw. di energia ceduta
all'esterno della Regione e in questo senso ci diciamo fornitori.
Se però noi nel conto mettiamo, e i dati sono allegati alla
documentazione per il metano, i 265 milioni di tonnellate di olio
combustibile e facciamo l'equivalenza termica tra l'olio
combustibile utilizzato nell'industria per il riscaldamento e
l'energia elettrica prodotta in Valle non utilizzata qui, vediamo
che non c'è in questo caso un vantaggio da parte della Regione, ma
c'è più o meno una situazione di parità. Sottolineo questo aspetto
per dire che nel bilancio energetico vanno presi in considerazione
tutti gli aspetti.
Evidentemente è positivo incrementare la produzione dell'energia
elettrica di fonte idraulica, però dobbiamo anche tener conto di
altri consumi energetici di cui finora siamo tributari verso il
resto del Paese. Quando parliamo di queste cose non possiamo fare
un ragionamento parziale, ma dobbiamo considerare il tutto. Per
concludere su questo punto, quindi, credo che il poter disporre del
metano sia necessario per la industria, utile per i consumi civili,
utile anche per diversificare le nostre fonti di approvvigionamento
energetico. Questa è la sostanza e quindi non crediamo di dover
condividere alcuna delle critiche che sono state fatte a questa
opera, perchè la riteniamo indispensabile e utile da più punti di
vista.
PRESIDENTE:
Ha chiesto di parlare il vicepresidente
Faval. Ne ha facoltà.
FAVAL (U.V.):
Sull'interpretazione dei dati sulla
produzione dei consumi di energia in Valle d'Aosta, resi dal
Consigliere Mafrica credo che si debba aggiungere qualcosa. Lui
dice che noi siamo tributari nei confronti del resto del Paese per
quanto riguarda una certa quantità di oli combustibili. Questo è
vero, se si tiene conto, per esempio che, per il momento,
l'automobile e tutta l'autotrazione funzionano con derivati del
petrolio, perchè le macchine che funzionano elettricamente ancora
non so no in circolazione. E questa è una parte che comunque, noi
non potremo mai eliminare. Se però Mafrica riflette un attimo sul
fatto che, producendo energia elettrica, con tutti i vantaggi che
avremmo, potremmo anche utilizzarla per il riscaldamento, a questo
punto diminuiremo di molto la quota di derivati dal petrolio che
consumeremmo in Valle d'Aosta, aumentando la forbice a favore del
resto del Paese. Noi non siamo per nulla tributari, inoltre si
aggiunga questo: adesso la Valle d'Aosta potrebbe utilizzare parte
di quella energia che io dico viene utilizzata dal resto del Paese;
il Consigliere Mafrica ha usato il verbo ceduta; magari potessimo
noi cedere!! Questo significherebbe che noi potremmo averne un
compenso, ma, in realtà, abbiamo soltanto subito scelte che altri
avevano fatto al posto nostro per poter avere a disposizione questa
ricchezza.
Se l'Enel consentisse, cosa che non fa, il riscaldamento
attraverso l'energia idroelettrica prodotta in Valle d'Aosta, già
ora una grossa parte di prodotti petroliferi non sarebbe consumata
nella nostra Regione. Voi sapete tutti infatti, che l'Enel, per le
utenze civili, non consente una installazione di potenza superiore
ai 3 Kw., anche se è solo una scelta fatta dall'Enel che io non
discuto, ne faccio presente soltanto in relazione a quel tipo di
interpretazione che ha dato Mafrica.
Noi non siamo per nulla tributari rispetto al resto del Paese,
rimanendo comunque una parte di derivati del petrolio che non
possiamo eliminare, ed è quella per l'autotrazione, ma la rimanente
parte, per esempio tutta quella riguardante gli usi civili,
potremmo senz'altro eliminarla attraverso la costruzione delle
centrali che voi tutti conoscete e la produzione di quella quantità
di energia che al minimo è stata individuata in 760 milioni, ma che
può essere molto più alta. Non solo i punti individuati hanno dato
dei risultati in relazione alla portata minima, ma ci sono altri
punti, altre zone nelle quali si può produrre energia pulita e
senza compromettere l'equilibrio idrogeomorfologico della
Regione.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO (P.C.I.):
Non si tratta di un intervento, è
soltanto una considerazione che prima non è stata fatta e che
voglio fare io e che riguarda il fatto che il propano,
immagazzinato dalle industrie, oltre ad essere costoso per la
lavorazione, è estremamente pericoloso. Il deposito di propano
dell'IlssaViola di Pont Saint Martin, se dovesse malauguratamente
scoppiare, fa saltare anche me, che abito a Donnas, il che mi
preoccupa! Tra l'altro voglio dire al Presidente della Giunta, in
qualità di prefetto, cha mio avviso, il deposito di propano
dell'Ilssa è anche scarsamente vigilato, per cui, anche da quel
punto di vista, mi sembra opportuno, nel frattempo, mettere le mani
avanti!
Una domanda, infine, al Presidente della Giunta per sapere se,
nei contatti avuti con la SNAM, si sono già affrontati i problemi
della distribuzione, soprattutto per quanto riguarda l'utenza
domestica. Mi risulta che il compito della SNAM sia quello di
provvedere alla fornitura, mentre i problemi della distribuzione
dovranno essere affrontati o da aziende municipalizzate o da
società concessionarie. Voglio chiedere allora al Presidente della
Giunta se ha notizie in proposito e, seconda questione, se siamo in
grado oggi, approvando questo disegno di legge, di fare anche una
previsione sui tempi, soprattutto nel tratto che arriva a Pont St.
Martin, in modo da poter poi iniziare il tratto relativo alla Valle
d'Aosta.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Per una precisazione, rispetto a quanto
ha detto il Consigliere Faval, le tabelle, che non abbiamo
predisposto noi, ma che ci sono state fornite come documentazione,
dicono che i consumi energetici in Valle d'Aosta, esclusa la parte
elettrica, sono di 100 milioni di tonnellate di gasolio, 165
milioni di olio combustibile, 25 milioni di G.P.L., 8 milioni di
tonnellate di Kerosene e 50 milioni di combustibile solido. Se
sommiamo tutte queste componenti arriviamo a circa 250 milioni di
tonnellate che, moltiplicate per 10.000 kilocalorie e confrontate
con l'equivalente termico dell'energia elettrica, non danno ancora
un pareggio, anche se mettiamo nel conto i 760 milioni di energia
ancora possibile.(...Interruzione...). E' soltanto per dire che
noi, a volte, ci facciamo belli, rispetto ad altri, dicendo: "ma
noi forniamo il resto del Paese" invece non è vero, perchè forniamo
una fonte di energia e ne abbiamo bisogno di un'altra!
(...Interruzione...). D'accordo fin che ti pare, comunque, anche
sviluppando tutte le fonti alternative possibili, a meno di non
fare delle centrali nucleari in Vale d'Aosta, cosa che credo non
sarebbe sostenibile da nessuno, avremmo un bilancio paritario e,
con la impostazione attuale delle tecnologie e dei consumi, non
credo che il petrolio, i suoi derivati o il metano siano facilmente
sostituibili con energia elettrica, anche se si può lavorare in
questa direzione. Per l'industria il discorso è meno facile che non
per il riscaldamento.
Comunque era semplicemente una precisazione di questo tipo.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE (U.V.):
Mi rivolgo al Consigliere Tonino. Io
passerò la informazione ai Vigili del fuoco, però mi era stato
garantito che il deposito di propano (perchè la sua informazione è
giustissima) oltre ad essere estremamente caro, costituisce come
accumulo, che però non può superare certe quantità, un pericolo
potenziale notevole.
Per quanto riguarda l'altra domanda, che è anche quella molto
pertinente e importante, posso dire che non appena la legge sarà
approvata prenderemo gli opportuni contatti con la provincia di
Torino per affrontare la questione, perchè evidentemente,
trattandosi di un problema di tempi, bisogna sapere quando potremo
attraversare la zona fino a Pont Saint Martin. Perchè a nord di
Pont St. Martin, dipendendo dal Presidente della Giunta,
evidentemente potremo e dovremo esperire le pratiche abituali.
I calcoli della SNAM, come mi è stato riferito da un suo
ingegnere, sono di 18 mesi; io li trovo eccessivi, rispetto ai
tempi abituali in Valle d'Aosta. Evidentemente noi insisteremo per
ridurre i tempi. Gli ottimi rapporti che abbiamo normalmente con le
autorità piemontesi dovrebbero permetterci di accelerare i tempi,
però questo lo vedremo insieme, prendendo gli opportuni
contatti.
Per quanto riguarda le affermazioni del Consigliere Mafrica,
avevo già prima cercato di dare le opportune spiegazioni. La prima
questione importante che abbiamo risolto a Bruxelles con la BEI, è
stata quella di dare la dimostrazione di un risparmio energetico
significativo. Soltanto attraverso questa dimostrazione, lo abbiamo
già detto in Consiglio, forse durante la discussione del bilancio
dell'anno scorso, è possibile accedere ai finanziamenti BEI.
Abbiamo dovuto insistere molto, perchè non è stata una battaglia
facile, in quanto le quantità e non la qualità del risparmio
energetico in tale questione, sono piccole. Chiedere 300 mila metri
cubi di metano all'anno rispetto a quelli che sono i problemi
rappresentati dal metanodotto algerino e dal metanodotto dell'URSS,
sono delle questioni ridicole.
L'ultima questione è che noi non facciamo - non è una battuta
polemica - dei problemi di parità energetica assoluta, perchè è
evidente che, se mettiamo la benzina nella macchina, dipendiamo
dagli sceicchi.
Non mi sembra però comparabile, sul piano intellettuale, una
fonte di energia, come l'energia idroelettrica che certamente è la
migliore in questo momento, con l'olio combustibile, che è una
delle fonti peggiori sotto tutti i profili. Né questa pretesa
parità ci spinge ad essere d'accordo sui bacini del Nivolet o di
Chavonne, che aumenterebbero di oltre 2 miliardi di Kw. all'anno la
produzione della Valle di Aosta.
PRESIDENTE:
Colleghi Consiglieri, passiamo ora all'esame
dell'articolato. Do lettura dell'art. 1.
Art. 1
Al fine di collegare la Regione Valle alla rete nazionale dei
metanodotti, la Giunta regionale è autorizzata a concedere alla
SNAM S.p.A. un contributo finanziario a fondo perduto da liquidarsi
negli anni 1983, 1984 e 1985. Il contributo complessivo di L.
30.000.000.000 riferito alla data del 1 aprile 1983, rimane fisso
anche in presenza di aumento dei costi per la realizzazione
dell'opera di cui al comma precedente.
Eventuali maggiori costi dovuti a varianti, che si rendessero
necessarie in sede di progettazione esecutiva, saranno finanziati
con successiva legge.
Metto in approvazione l'art. 1.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE
: Dò lettura dell'art. 2.
Art. 2
L'erogazione del contributo avverrà in rate annuali; la prima
rata a carico del Bilancio 1983, ammontante a Lire 12.500.000.000
dovrà essere versata entro 30 giorni dalla data di stipulazione
della convenzione con la SNAM S.p.A. e comunque non oltre il 30
giugno 1983.
Le rate successive, a carico dei bilanci preventivi per gli anni
1984 e 1985, saranno maggiorate di un importo pari agli interessi
maturati sull'ammontare residuo del contributo tra la data del 1°
aprile 1983 e quella dell'effettivo versamento.
La maggiorazione di cui al comma precedente sarà calcolata
utilizzando quale percentuale la media ponderata, rispetto al
tempo, dei tassi di "prime rate" di conto corrente, con esclusione
delle commissioni, applicati dagli Istituti bancari alla clientela
primaria nel periodo considerato.
Do lettura dell'emendamento proposto al 3° comma dalla
Commissione:
La maggiorazione di cui al comma precedente sarà calcolata
utilizzando quale percentuale la media ponderata del tasso di
sconto nel periodo considerato, aumentata di due punti.
Metto in approvazione l'emendamento allo art. 2.
ESITO DELLA VOTAIONE
Presenti, Votanti, Favorevoli: 26
Il Consiglio approva all'unanimità
PRESIDENTE:
Metto in approvazione l'art. 2 così
emendato:
Art. 2
L'erogazione del contributo avverrà in rate annuali; la prima
rata a carico del bilancio 1983, ammontante a Lire 12.500.000.000,
dovrà essere versata entro 30 giorni dalla data di stipulazione
della convenzione con la SNAM S.p.A. e comunque non oltre il 30
giugno 1983. Le rate successive, a carico dei bilanci preventivi
per gli anni 1984 e 1985, saranno maggiorate di un importo pari
agli interessi maturati sull'ammontare residuo del contributo tra
la data del 1 aprile 1983 e quella dell'effettivo
versamento.
La maggiorazione di cui al comma precedente sarà calcolata
utilizzando quale percentuale la media ponderata del tasso
ufficiale di sconto nel periodo considerato, aumentata di due
punti.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'art. 3.
Art. 3
La Giunta regionale è autorizzata a deliberare tutti gli atti
amministrativi relativi alla stipulazione della convenzione con la
SNAM S.p.A. e conseguenti, per l'applicazione della presente
legge.
PRESIDENTE:
Metto in approvazione l'art. 3.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE
: Do lettura dell'art. 4.
Art. 4
Gli oneri a carico della Regione, derivanti dall'applicazione
della presente legge, previsti in complessive L. 4.300.000.000 di
cui L. 30.000.000.000 per contributo a fondo perso e Lire
4.300.000.000 per interessi, dovuti ai sensi dell'art. 2, sono
ripartiti come segue:
per l'anno 1983 L. 12.500.000.000;
per l'anno 1984 L. 12.300.000.000, di cui lire 1.800.000.000
a titolo di maggiorazione per interessi passivi;
per l'anno 1985 L 9.500.000.000, di
cui lire 2.500.000.000
a titolo di maggiorazione per interessi passivi.
Le spese indicate al precedente comma graveranno:
sull'istituendo capitolo 36450 "Contributo finanziario a
fondo perso alla SNAM S.p.A. per la costruzione di un metanodotto
in Valle d'Aosta." L.R...n..." del bilancio di previsione per
l'anno 1983 e sui corrispondenti capitoli dei futuri bilanci per la
parte relativa al contributo a fondo perso."
Sul capitolo "Spese per interessi passivi contrattuali
maturati sul contributo alla SNAM S.p.A. per la costruzione di un
metanodotto in Valle d'Aosta", che si istituirà dall'esercizio 1984
nella Parte Spesa del bilancio regionale per la quota relativa alla
maggiorazione per interessi passivi.
Alla copertura dell'onere di cui ai commi precedenti si
provvede:
per l'anno 1983 mediante riduzione per lire 12.500.000.000
del capitolo 50150 "Fondo globale per il finanziamento di spese per
ulteriori programmi di sviluppo" (allegato n. 8 - Settore II
Sviluppo Economico), del bilancio di previsione della Regione per
l'esercizio stesso.
per gli anni 1984 e 1985 mediante utilizzo per lire
21.800.000.000 delle risorse disponibili iscritte al programma
2.2.2.09 - Interventi promozionali per l'industria - del bilancio
pluriennale 1983/85 ".
PRESIDENTE
: Metto in approvazione l'art. 4.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'art. 5.
Art. 5
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo - Spese di investimento"
Lire 12.500.000.000
Variazioni in aumento
Settore II - Sviluppo economico
Programma 2.2.2.09 - Interventi promozionali per l'industria
Cap. 36450 (di nuova istituzione) "Contributo finanziario
a
fondo perso alla SNAM S.p.A. per la costruzione di un
metanodotto in Valle d'Aosta. - L.R. n. ".
Lire 12.500.000.000
PRESIDENTE:
Metto in approvazione l'art. 5.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'art. 6
Art. 6
La presente legge è dichiarata urgente ai sensi del comma 3
dell'art. 31 dello Statuto Speciale ed entrerà in vigore il giorno
successivo a quello della pubblicazione sul Bollettino Ufficiale
della Regione.
E' fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE
: Metto in approvazione l'art. 6.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità.
PRESIDENTE:
Viene quindi approvata anche la dichiarazione
d'urgenza che è inserita nell'art. 6, per cui era necessaria la
maggioranza speciale.
Il Consiglio è chiamato ad esprimersi per votazione segreta sul
complesso della legge.
ESITO DELLA VOTAZIONE
Presenti, Votanti e Favorevoli: 30
Il Consiglio approva all'unanimità
