Classificazione
INDUSTRIA
LAVORO



Oggetto del Consiglio n. 3243 del 23 gennaio 2008 - Resoconto
OGGETTO N. 3243/XII - Interrogazione: "Conseguenze del
fallimento della Qualità Building S.p.a. di Hône".
Interrogazione
Appreso del fallimento della Qualità Building S.p.a., una cui
unità produttiva era insediata ad Hône in un immobile di proprietà
regionale;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) se l'Amministrazione regionale fosse al corrente della
gravità della situazione aziendale;
2) se la Regione o Finaosta o comunque aziende a prevalente
capitale regionale vantino crediti nei confronti della Qualità
Building S.p.a. e - in caso affermativo - quale sia l'entità degli
stessi e le eventuali garanzie;
3) quali prospettive occupazionali vi siano per i lavoratori
dell'azienda;
4) l'importo complessivo delle risorse finanziarie concesse -
direttamente o indirettamente - a vario titolo dalla Regione alla
Qualità Building S.p.a..
F.to: Frassy - Ottoz - Tibaldi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'interrogazione è molto chiara, le
domande sono molto precise, cercherò di essere altrettanto
sintetico e chiaro.
Prima domanda:
"se l'Amministrazione regionale fosse al
corrente della gravità della situazione aziendale della Quality
Building"
, la relazione prodotta nel mese di maggio 2007 dalla
"Finaosta" in merito a quella che era un'istruttoria per una
domanda di contributo sulla legge regionale 7 dicembre 1993, n. 84
evidenziava una situazione di difficoltà di questa azienda e anche
una tensione finanziaria, le cui caratteristiche derivavano dalla
troppa innovatività del prodotto che non veniva recepito dal
mercato, pertanto, pur essendo un prodotto sicuramente con
caratteristiche interessanti e valide, anche per i costi rispetto
ai materiali tradizionali, non veniva assorbito dal mercato e
quindi creava una situazione sia di tensione finanziaria, sia di
tensione gestionale. La cosa all'epoca era ancora sostenuta da un
continuo intervento finanziario dei soci, che attraverso aumenti di
capitale continuavano a sostenere il funzionamento aziendale,
quindi c'era questo quadro nel maggio 2007.
Seconda domanda:
"se la Regione o Finaosta o comunque aziende
a prevalente capitale regionale vantino crediti nei confronti della
Quality Building..."
, in questo caso "Finaosta S.p.a.", "CVA
S.p.a." e le sue commerciali, alla data attuale, non vantano
crediti nei confronti della "Quality Building", invece il credito
maturato per i canoni di locazione dell'immobile dovrebbe essere
compensato dal debito per i lavori di messa a norma e adeguamento,
in merito ai quali "Vallée d'Aoste Structure" deve effettuare le
verifiche tecniche e contabili, ossia quelli che dovrebbero essere
gli affitti non pagati dovrebbero essere largamente compensati
dagli interventi di ristrutturazione che la "Quality Building" ha
svolto a spese sue. È evidente che questo richiede un conteggio che
è in corso e che dai dati in nostro possesso risulterebbe a
vantaggio nostro e in tale caso...
(interruzione del Consigliere Frassy, fuori
microfono)
... i canoni non corrisposti esatti non glieli so dire, le farò
avere questo dato, comunque l'incontro che dovrebbe dirimere la
questione è programmato già per la prossima settimana.
Terza domanda:
"quali prospettive occupazionali vi siano per
i lavoratori dell'azienda"
, in questo caso il curatore
fallimentare ci ha garantito che chiederà per i lavoratori
dell'impresa la cassa integrazione chiaramente per i 12 mesi; la
data di riferimento dovrebbe essere il 12 dicembre 2007, che
sarebbe la data in cui il Tribunale di Aosta ha dichiarato il
fallimento della società; in fase successiva seguirà la
mobilità.
Quarta domanda:
"l'importo complessivo delle risorse
finanziarie concesse - direttamente o indirettamente - a vario
titolo dalla Regione alla Quality Building S.p.a."
, il
Consiglio di amministrazione della "Finaosta" in data 25 gennaio
2007 aveva deliberato la concessione di un prestito partecipativo
di euro 300.000, garantito dalla fideiussione dei soci e da un
consorzio di garanzia fidi, quindi una doppia garanzia:
fideiussione soci e fideiussione di una garanzia fidi. Il contratto
non è mai stato perfezionato, per cui non è stata fatta alcuna
erogazione. La Giunta regionale, in data 6 luglio 2007, aveva
deliberato la concessione di un contributo di euro 141.570 sempre
sulla legge regionale 7 dicembre 1993, n. 84; anche in questo caso
non è stata fatta alcuna erogazione, quindi non sono stati dati
soldi alla "Quality Building".
Presidente
- La parola al Consigliere Frassy.
Frassy (CdL)
- Prendo atto delle risposte che l'Assessore
ci ha fornito, rimango parzialmente insoddisfatto sul fatto che
l'Assessore non abbia cognizione di un dato, che era scritto e
richiesto in maniera precisa nel corpo dell'iniziativa, perché il
fatto che lei non sappia dirci qual è l'ammontare dei canoni non
corrisposti è una negligenza sua e degli uffici che le hanno
preparato la risposta, perché di 4 domande una era precisa: quali
sono i crediti e di conseguenza, se i canoni di locazione non sono
pagati, ovviamente costituiscono dei crediti. Le devo dire che il
problema, Assessore, non è nella sua non risposta, perché sono
convinto che lei nel considerare, come spesso accade, certe
interrogazioni poca cosa, si legga la mattina stessa in aula le
risposte che gli uffici hanno predisposto, perché è evidente che
questa è un'interrogazione "routinaria", meramente cognitiva e
acquisitiva di dati per eventuali successive considerazioni. Non
stiamo facendo un dibattito che possa avere un peso politico
particolare, ma il fatto grave, su cui la inviterei a riflettere e
a censurare gli uffici è che gli uffici nel non averle fornito i
dati hanno dimostrato di non avere i dati. È la seconda volta che
qui ci troviamo di fronte a delle risposte che sono carenti, perché
non ci sono quei procedimenti che dovrebbero portare
all'acquisizione dei dati. Il suo collega di Giunta e di banco,
l'Assessore Cerise, a distanza di un mese non aveva ancora
acquisito il verbale ispettivo della forestale. Ora, che gli uffici
non abbiano acquisito i dati dei canoni di locazione è grave,
perché vuol dire che si sta ripetendo quella situazione che già si
era ripetuta nella scorsa legislatura, ossia di non avere il
controllo dei pagamenti dei canoni di locazione e questo è grave.
Siamo invece soddisfatti del fatto che, contrariamente a quanto
succede spesso e a quanto è successo in passato, questa impresa nel
momento in cui si è trovata a fallire non abbia la solita coda di
finanziamenti, di mutui e di prestiti erogati dalla Regione. Non
andò così con l'azienda che precedette la "Quality Building" che
era l'"Elelys", la quale lasciò una coda di circa 1 milione di euro
fra prestiti, mutui, canoni di locazione...
Devo dire che sul terzo punto delle prospettive occupazionali
lei mi ha risposto in maniera diversa rispetto alla richiesta,
perché le prospettive occupazionali sono cose diverse rispetto agli
ammortizzatori sociali a cui ha fatto riferimento: cassa
integrazione adesso ed eventualmente mobilità dopo. Devo dire che
forse la sua risposta evidenzia la crisi del comparto industriale,
perché se vi fosse una prospettiva di rioccupazione a breve, forse
la sua risposta non sarebbe stata di cassa integrazione (12 mesi) e
poi di mobilità, ma sarebbe stata diversa. Interpretiamo perciò
questa sua risposta come un irrigidimento del mercato del lavoro
nel comparto industriale e questo lo dimostra anche la vicenda
della "Atos", che sembra essere prossima a ridurre la forza lavoro
impiegata nello stabilimento. Dobbiamo rammaricarci ancora una
volta del ruolo svolto da "Finaosta", ancora una volta questa morte
prematura di un'azienda non può che essere imputabile a "Finaosta"
che fa le istruttorie e sbaglia le istruttorie. Dal punto di vista
della capacità di "Finaosta" di individuare aziende sane che
possano dare prospettive occupazionali e di sviluppo in questa
Regione, ci troviamo di fronte all'ennesimo fallimento, non
fallimento solo della "Quality Building", ma fallimento delle
politiche regionali di insediamento industriale, perché questa
azienda muore dopo un anno dal suo insediamento. Un insediamento
avvenuto in pompa magna, sostenendo che erano tecnologie innovative
che avrebbero avuto uno sbocco non solo a livello nazionale, ma a
livello europeo e alla fine la relazione di "Finaosta" del maggio
2007 che lei ha citato dice che il prodotto era troppo innovativo.
Penso che anche su "Finaosta", non so se la competenza la possa e
la debba condividere con il suo collega di Giunta, Assessore
Marguerettaz, e con il Presidente e con tutta la Giunta, ma penso
che qualche ragionamento vada fatto. Non si possono continuare a
mettere a disposizione risorse come sono gli stabilimenti e gli
immobili industriali di proprietà della Regione tramite "VDA
structure" ad aziende che non hanno capacità di stare sul mercato e
tenga presente che non è vero che qui ne usciamo senza crediti,
perché quei lavori di messa a norma - e sono pronto a fare una
scommessa pubblica con lei - non saranno sufficienti domani, dopo
domani quando lì si insedierà la nuova attività. In buona sostanza
andremo a riconoscere e dunque a compensare i canoni di locazione
con lavori di messa a norma per un'azienda che non c'è più e lavori
che non saranno più utilizzabili per chi subentrerà in quel
capannone; perciò comunque sia il danno economico c'è stato e il
danno delle aspettative di sviluppo altrettanto, per questo la
invitiamo a riflettere sui criteri di insediamento delle aziende,
soprattutto per l'area dell'"Espace Aosta", dove si giocherà
l'altra partita importante. Ci auguriamo che i criteri siano ben
diversi da quelli finora seguiti.
