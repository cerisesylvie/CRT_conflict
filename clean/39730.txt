Classificazione
TURISMO E INDUSTRIA ALBERGHIERA



Oggetto del Consiglio n. 2822 del 20 giugno 2017 - Resoconto
OGGETTO N. 2822/XIV - Interpellanza: "Presentazione di una
proposta di riorganizzazione del comparto turistico".
Rosset (Presidente) -
Punto n. 27 dell'ordine del giorno.
Per l'illustrazione, chiede la parola il collega Marguerettaz, ne
ha facoltà.
Marguerettaz (UV) -
Direi che questa interpellanza non
necessita di particolari presentazioni. Direi che nella sua
struttura è abbastanza semplice, sicuramente meno semplice è la
soluzione del problema, problema che è stato condiviso - direi - in
modo trasversale in quest'aula. La IV Commissione negli anni
passati ha avuto modo di soffermarsi su questo tema; abbiamo avuto
modo di confrontarci sui modelli che sono stati adottati con la
Provincia di Trento, con la Provincia di Bolzano, abbiamo visto
altre esperienze. Ovviamente ogni Regione, ogni organizzazione ha
un suo profilo, una sua struttura, però credo che fosse condiviso
da tutti il fatto che la promozione debba essere ricondotta ad un
soggetto unico. Torno a dire: è più facile a dirsi che a farsi,
perché sappiamo che dobbiamo andare a mettere mano ad
un'organizzazione e quindi la collega Morelli, che faceva parte
allora della IV Commissione e oggi la presiede, ci pungolava con
una certa insistenza con ordini del giorno, con emendamenti che
peraltro erano condivisi, e in quest'aula, purtroppo, sono venuto
più volte a dire che c'erano dei lavori in corso, ma non si stava
ancora quagliando. In ultimo abbiamo avuto modo di affrontare
questo argomento con la finanziaria, durante la quale c'è stato un
emendamento, credo poi ritirato - non credo che sia stato votato -
dove si diceva: "la Giunta regionale, entro 30 giorni dall'entrata
in vigore della presente legge, presenta alla commissione
consiliare competente una proposta di riorganizzazione della
promozione turistica". Rispetto a questa discussione, sia la
proponente collega Morelli, sia oggi il collega Restano, che in
allora faceva parte della maggioranza, oggi è Assessore, si era
espresso dando fiducia all'allora Assessore, cioè al sottoscritto,
dicendo comunque: "è un'attività che dobbiamo fare con una certa
velocità".
Torno a dire che io pongo il problema non tanto per dire:
"bisogna farla entro domani", ma semplicemente per chiedere se è
ancora una priorità e, se è ancora una priorità, immaginando che è
vero che sono passati tre mesi, non so se c'è un articolato, ma un
articolato c'era quando c'è stato il cambio: c'era un articolato
preparato dagli uffici. Avevano lavorato su questo allora il
Coordinatore, il Direttore dell'
Office
, quindi figure che
anche oggi in parte sono dei riferimenti, quindi se non è stato
preparato un altro articolato, proviamo ad andare a portare
quell'articolato, se ce n'è già un altro, portiamo quest'altro.
Ovviamente quali sono i tempi...attenzione, questo non vuol dire
che, in assenza dell'organismo unico, non c'era un raccordo tra i
vari Assessorati, perché l'abbiamo detto in più occasioni: c'erano
i raccordi con l'Assessorato dell'istruzione, c'erano i raccordi
con l'Assessorato dell'agricoltura, c'erano i raccordi con
l'Assessorato dell'industria, si cercava comunque...però
l'organismo unico forse ci avrebbe permesso, e ci permetterà, di
fare un'azione più interessante.
Il lavoro fatto in questi anni mi pare sia un lavoro
accettabile. L'altro giorno abbiamo partecipato all'Università
della Valle d'Aosta alla presentazione dei dati sull'economia da
parte di Bankitalia, da parte dell'Osservatorio, la Regione, da
parte della
Chambre
e se, da un lato, ci sono delle
situazioni critiche nell'economia della Valle d'Aosta, con mio
grande piacere è stato riconosciuto che il turismo è il settore che
ha dato dei risultati importanti ed è un settore trainante della
nostra economia, questo non vuol dire che il merito è di colui che
vi parla: il merito è di tutto il comparto, di tutti coloro che si
occupano, ma vuol dire che così male non è andata, che i lavori
sono stati fatti in modo adeguato, in modo corretto. Credo che
tenere nell'agenda e iniziare questo percorso sia molto importante,
peraltro ho avuto modo di sentire anche, in occasione
dell'Assemblea degli albergatori a Bard, che questa è una richiesta
degli albergatori e nelle parole dell'Assessore mi è sembrato di
sentire che il soggetto unico è ancora una priorità, quindi
chiederei queste conferme.
Presidente -
Ha chiesto la parola l'Assessore Restano, ne
ha facoltà.
Restano (PNV) -
Grazie per l'interpellanza, colleghi,
perché mi permette di fare il punto della situazione, esprimere il
mio parere, però ritengo doveroso partire un pochino più indietro
rispetto al contenuto dell'interpellanza, perché a leggere e ad
ascoltarla si parte dai fatti più recenti. È vero quello che è
stato detto: è un argomento - io mi riferisco agli ultimi quattro
anni - che è stato ampiamente discusso in tante occasioni, è stato
sollecitato da tutti, era contenuto tra gli obiettivi del programma
di Governo, quindi mi rifaccio al 2013. È stato ripreso a La Salle
nel corso dei colloqui internazionali sul
marketing
strategico a seguito di studi da parte della nostra università, e
già lì avevamo sottolineato la necessità di vendersi in una certa
maniera, ma che, prima di vendersi, bisogna sapere qual è il senso
da dare, qual è il percorso. Avevamo rilevato una sorta di mancanza
di identità turistica. Poi nel tempo direi che ogni anno questo
argomento è stato toccato più volte effettivamente grazie agli
interventi puntuali della collega Morelli con delle mozioni di
volta in volta che andavano a sollecitare argomenti che si
alternavano, quindi la necessità di un soggetto unico, la necessità
di avere un marchio Ombrello nel 2013. Nel 2014 si è proseguito
sulla stessa onda e, dalle mie ricerche presso gli uffici, ho
scoperto che nel 2014 un dirigente, a seguito di un obiettivo
dirigenziale - era il Dirigente della struttura Sviluppo offerta e
marketing
-, aveva proposto un disegno di legge e per me
questa è stata un'autentica novità, che poi magari riprenderò più
tardi nel mio intervento. Sono stati approvati - dicevo - degli
ordini del giorno che riprendevano e impegnavano l'Assessorato,
votati all'unanimità, nel giro di sei mesi nel 2016 a predisporre
la bozza di legge, ma così, come ha detto il collega Marguerettaz,
non è stato. La stessa mozione prevedeva anche di nuovo il marchio
Ombrello, poi si è andati avanti così fino all'interpellanza del
2017, quindi è un argomento sentito, dibattuto, anche al di fuori
di quest'aula. La necessità di avere un nuovo modello organizzativo
è sotto gli occhi di tutti evidentemente, anche alla mia
attenzione, come ho avuto modo di dire nel corso dell'assemblea
dell'ADAVA. Alla domanda: "se si ritiene ancora prioritario
presentare in commissione una proposta di organizzazione del
comparto unico" quindi la risposta è senza dubbio: "sì". Ed è per
questo motivo che in questo breve periodo in cui mi sono occupato
dell'Assessorato abbiamo svolto, insieme agli Assessori
all'industria, all'agricoltura e alla cultura, cioè i soggetti che
all'interno di questo contesto si occupano di promozione turistica,
una prima riunione con chi si occupa di questo nella città di
Aosta, con gli operatori della città di Aosta, con le associazioni
più rappresentative di Aosta e del circondario ed è proprio per
questo motivo che ho fatto un incontro con i consorzi turistici e
sto ancora svolgendo quegli incontri insieme all'
Office du
tourisme
, al Dipartimento turismo e Dipartimento trasporti. Ho
riavviato quelle conferenze d'ambito che da alcuni anni sono state
dimenticate, le devo ancora terminare. Lo scopo è quello di
sollecitare le istituzioni, gli enti, gli operatori locali a
fornire suggestioni e suggerimenti su un tema che per noi è
cruciale e devo dire che non mancano le suggestioni, hanno tante
cose da dire, anche critiche al mio operato, perché facevo parte
giustamente di una maggioranza che è stata un po' confusa in questi
anni sull'argomento.
A riguardo della seconda e della terza domanda: "se ritiene
utile portare in commissione l'articolato base già predisposto
prima dell'insediamento del nuovo Governo" e "se si possono
conoscere i tempi ipotizzabili per l'approvazione della
riorganizzazione", qui devo ritornare su quanto ho detto prima che,
per dirla tutta, ci sono due proposte di legge in Assessorato: una
è quella che ho citato del 2014, l'altra è quella che ho ricevuto
forse un mese fa. Quella quindi del 2014 è stata commissionata
credo da lei, collega Marguerettaz, e le chiedo se si riferisca a
quella o a quella che ho ricevuto pochi giorni fa. Ho potuto
verificare che la struttura competente del Dipartimento turismo
aveva ufficialmente trasmesso uno studio in merito all'ipotesi di
riorganizzazione del sistema turistico regionale: una bozza di
articolato composta da 22 articoli. Quel documento non è mai stato
analizzato in commissione, io non l'ho mai visto, probabilmente non
era ritenuto utile a risolvere i problemi, a portare avanti le
istanze del territorio. Poi sono passati due anni, interpellanze,
mozioni, ordini del giorno. È vero che è stato coniato su questo
tema il famoso assunto: un ordine del giorno non si nega mai a
nessuno, perché poi non si dà mai seguito a quello che si approva,
e questo è il caso. Ho visto ricevere un altro articolato un
pochino meno completo, ma soprattutto totalmente diverso rispetto
al precedente. Infatti se l'ipotesi del 2014 puntava ad un nuovo
modello basato sull'ampliamento delle attuali competenze
dell'Office, quindi valorizzando quanto è stato fatto in
precedenza, l'esperienza di una riforma non tanto datata, quella
che trasformava la IAT in Office, ma si puntava sull'istituzione di
un partenariato con gli Enti locali valdostani, con la
Chambre
e con i raggruppamenti degli operatori turistici; il
secondo progetto, chiamiamolo "progetto Marguerettaz", è stato
consegnato dopo la mia nomina parzialmente completo con un evidente
bombardamento degli enti attualmente che sono in campo. Vi pongo
quindi una riflessione: per quale motivo sia stato fatto un
cambiamento così radicale nel modo di intendere la riforma
turistica. Io credo che ci siano delle motivazioni senz'altro
serie, però, per quanto mi viene detto degli incontri sul
territorio, visto che non sono più state convocate le conferenze
d'ambito, visto che non siamo stati interpellati sull'argomento,
non era mai stato aperto un confronto serio e costruttivo in sede
consiliare e territoriale. Mi permetta quindi di riprendere un
discorso di questa mattina: probabilmente si sono ricaricate le
pile adesso, ma prima erano proprio scariche, perché dopo anni di
melina (nove), se il risultato è questo, mi stupisco molto! Abbiamo
ipotizzato tutto e il contrario di tutto sul modello di
organizzazione del turismo in Valle. Adesso ci facciamo prendere
dall'ansia di portare in commissione un progetto di legge, che mi è
arrivato pure incompleto se ci riferiamo al secondo.
Ritornando alle domande e al tema che oggi le sta a cuore, mi
viene facile risponderle che verrò in commissione, ho intenzione di
andare avanti e tenterò di cimentarmi in quell'argomento, che per
ora non ha visto molte risposte fruttuose. Probabilmente è stato
affrontato anche in maniera un po' svogliata per un po' di anni. I
risultati ci sono, mi sembra che la crescita delle presenze,
rispetto alle altre regioni, dall'Osservatorio sia un pochino
inferiore, quindi vuol dire che c'è possibilità di lavorare. Noi ci
metteremo di buzzo buono nei prossimi mesi, ma non per dare un
periodico contentino per approvare il solito ordine del giorno, ma
perché siamo convinti che veramente sia arrivato il momento di fare
qualcosa per migliorare il sistema turistico, lo faremo seriamente.
È per questo che ritengo fondamentale recuperare la dimensione del
dialogo con il territorio, con i diversi soggetti che attualmente
lavorano in campo, con le istituzioni e con i privati. È un
approccio impegnativo, però mi pare e ci pare il più corretto e
proficuo, l'unico per evitare i guasti di una riforma calata
dall'alto. Riguardo ai tempi, credo che non ci servano i nove anni
che lei ha passato in Assessorato, però parecchi mesi sì.
Presidente -
Per la replica, chiede la parola il collega
Marguerettaz, ne ha facoltà.
Marguerettaz (UV) -
Direi che se c'è qualcuno confuso,
probabilmente è il mio successore, anche perché dice di aver fatto
una riunione con l'Assessore al turismo, forse non crede ancora di
essere Assessore, sembra che parli con un soggetto in terza
persona.
Probabilmente la pietanza che lei gradisce di più è il
minestrone, perché riesce a tagliare e a mettere tutto assieme. Le
vorrei dire che le conferenze di ambito che lei ha convocato in
pompa magna e con grande spolvero non sono una sua competenza: è
una competenza dell'
Office
. Lei, in questo giro di
propaganda sta andando a chiedere a destra e a sinistra cosa fare,
però non è esattamente lo spirito. Si vada a leggere la legge: le
conferenze d'ambito sono nella legge dell'Office, che servono per
andare a fare il programma delle attività sul territorio, quindi le
conferenze d'ambito non hanno nulla a che fare con il progetto e il
programma di cui lei parla.
Sempre per aiutarla, perché io sono un cattolico non praticante,
ma bisogna aiutare coloro che hanno delle difficoltà, le spiego che
dal 2013 ad oggi sono intervenute delle modifiche particolarmente
importanti, soprattutto sulle società
in house
, sulle
attività che devono essere fatte, perché prima noi avevamo alla
camera di commercio delle attività che venivano fatte con una
società, dopodiché avevamo delle altre iniziative, bisognava
mettere assieme tutti questi aspetti e i modelli di gestione sono
totalmente cambiati. Se si è lavorato su un disegno di legge
diverso rispetto ad un obiettivo dirigenziale...se vorrà fare un
giro nei vari Assessorati, si troverà tanti obiettivi dirigenziali
che si concretizzavano con dei disegni di legge, che sono i lavori
che devono essere fatti dai dirigenti che sono un contributo. Lì
non c'è un intervento della politica: è un contributo che viene
dato dal dirigente per risolvere degli obiettivi che gli sono stati
attribuiti dalla Giunta, dal politico, non si preoccupi però, li
porti tutti e due.
Collega Restano, noi pensiamo, a proposito di confusione, che
non ci sia confusione sul fatto di avere un soggetto unico e siamo
anche contenti, perché mi pare che oggi il soggetto unico sia
radicato all'Assessorato dell'agricoltura, che probabilmente è più
robusto e più capace di altri settori, tant'è che è stata messa
proprio la dirigenza per fare la promozione, quindi tanto le sta a
cuore la promozione unica che lei fa parte di una Giunta, dov'è
stata irrobustita tutta l'attività promozionale dell'Assessorato
dell'agricoltura che fa da
pivot
per tutti e fortunatamente
perché perlomeno ci sono persone più capaci che sanno cosa vuol
dire comunicare, che non fanno scena muta quando incontrano le
persone. Caro Restano, quindi, da questo punto di vista, io le ho
chiesto semplicemente cosa voleva fare; lei sicuramente nella sua
difficoltà ha dato delle rappresentazioni. Le assicuro che la
seguirò con grande attenzione, le darò delle grandi
soddisfazioni.
