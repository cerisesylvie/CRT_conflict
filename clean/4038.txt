Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 357 del 8 luglio 1981 - Resoconto
OGGETTO N. 357/81 - PROBLEMI CONCERNENTI IL FUNZIONAMENTO DELLA
SCUOLA MEDIA "J.B. CERLOGNE" DI AOSTA. (Interpellanza)
Presidente
- Do lettura dell'interpellanza in oggetto
presentata dal Consigliere Minuzzo:
INTERPELLANZA
Il Consigliere regionale del P.S.D.I. Piero Minuzzo,
INTERPELLA
l'Assessore alla Pubblica Istruzione per conoscere:
1) i motivi per i quali la Sovraintendenza ha modificato il
provvedimento disciplinare preso dalla Giunta del Consiglio di
Istituto;
2) quali iniziative intenda intraprendere per dare soluzione
ai gravi problemi messi in luce dalla presente
interpellanza.
Presidente
- Il Consigliere Minuzzo intende illustrare
l'interpellanza? Ne ha facoltà.
Minuzzo
(PSDI)
- Signor Assessore, di proposito
non ho voluto ritirare questa interpellanza fatta due giorni dopo
l'incontro in cui c'era stato un chiarimento per la parte di sua
competenza che non poteva entrare nel merito dell'altra questione
che maggiormente preoccupava noi genitori di figli che frequentano
quella scuola. Ritengo infatti che i Consiglieri debbano
soprattutto sentire gli impegni che l'Assessore alla Pubblica
Istruzione ha formalmente espresso in questo incontro, che devono
essere ribaditi in Consiglio regionale, questo soprattutto per la
questione della scuola a Saint-Martin de Corléans, i grossi
problemi che ci sono per la scuola elementare di Via Parigi circa
la viabilità perché sono anni ed anni che si chiede un marciapiede
o un salvagente per questi bambini che entrano ed escono da scuola
ed ogni giorno mettono a repentaglio la loro incolumità a causa
dell'enorme traffico di camions e di TIR che transitano su questa.
Andiamo a vedere, inoltre, la questione della scuola media "J.B.
Cerlogne", che era stata costruita per circa 350 alunni, ed ha
invece una popolazione scolastica quasi raddoppiata rispetto alla
sua capacità ricettiva. Bisogna inoltre tener conto del fatto che
detta scuola non è attrezzata della benché minima struttura di
prevenzione, basti dire che i tubi dell'acqua delle colonnine
antincendio non arrivano a metà del corridoio, per cui le altre
classi, al di là della lunghezza del tubo, non possono essere messe
in condizione, nell'eventualità di un incendio, di intervenire,
tutto questo aggravato dal fatto che le porte si aprono verso
l'interno anziché verso l'esterno, come prevedono le attuali norme
di sicurezza.
Non voglio far parlare l'Assessore ai Lavori Pubblici Borbey,
visto che ha subito un'operazione, e non ho assolutamente
intenzione di aprire una polemica anche perché, se lui non lo sa,
c'è stato un incendio tale che solo per caso si è evitata la
tragedia. Prendendo quindi spunto da questo fattaccio accaduto alla
scuola "Cerlogne", si vedono tutte le mancanze di una scuola,
perché fintanto che tutto va bene nessuno si rende conto dei
pericoli presenti, quando succede poi il minimo incidente a quel
punto si dice: ... ma se ci fosse stato...!!! Quindi, non è
assolutamente per fare della polemica nei confronti dell'Assessore
ai Lavori Pubblici Borbey, tanto meno nei confronti dell'Assessore
alla Pubblica Istruzione Viglino; avevo già anticipato che il mio
intervento era solo per ribadire in Consiglio regionale quello che
era già stato detto in quell'incontro: questo per dimostrare
l'assoluta mancanza di volontà di fare della polemica in questo
senso.
Al di là di tutte queste carenze strutturali dobbiamo tener
conto del fatto increscioso, a cui non so se l'Assessore può
rispondermi in questo momento, anche se ha avuto del tempo a
disposizione per documentarsi, che il Consiglio di Istituto di
quella scuola è stato esautorato delle sue competenze, -
chiaramente rispettando le attuali e vigenti disposizioni di legge
che permettono questo comportamento - fatto che io ritengo
prettamente politico. Ritengo però un fatto estremamente più grave
quel telegramma, quelle sollecitazioni fatte dal Sovrintendente per
far rientrare questo alunno a scuola, quando questi continua a
sostenere che quello che ha fatto continuerà a fare, anche perché,
se una volta gli è andata male, la prossima volta spera che vada
meglio - e in questo non si riesce a capire bene che cosa intenda,
forse che ha fatto solo 25 milioni di danni e la prossima volta
vuol causarne di più - sappiamo che quella è già una scuola
difficile e il fatto che questo ragazzo abbia avuto ridotta la pena
che gli era stata inflitta dal Consiglio di Istituto, certamente
non è un deterrente nei confronti degli altri frequentatori della
scuola a comportarsi in un certo modo piuttosto che in un altro.
Partendo infatti, dall'esempio avvenuto in questo caso, vedono
chiaramente che più di tanto non possono essere puniti, per cui, al
limite, possono permettersi il lusso di fare ciò che vogliono. In
questo senso è una questione di carattere politico, di educazione
nella scuola, quindi pur sapendo che il Sovrintendente si è
attenuto alle disposizioni di legge, ritengo che un intervento
politico dell'Assessore alla Pubblica Istruzione possa essere
fatto, anche perché egli si è dimostrato comprensivo verso le
preoccupazioni dei genitori in quell'incontro.
Un'ultima cosa che chiedo all'Assessore è se si intende, per
l'inizio del prossimo anno scolastico, rimediare alle carenze
strutturali, non solo di quella scuola - il problema non deve
essere visto solo per quella scuola - ma in generale, dotando tutte
le scuole della nostra Regione delle norme di sicurezza attualmente
vigenti e previste dalle leggi nazionali.
Presidente
- Risponde l'Assessore alla Pubblica
Istruzione Viglino. Ne ha facoltà.
Viglino
(UV)
- Ho ascoltato l'esposto del
Consigliere Minuzzo e devo dire che su alcuni punti non posso che
dissentire.
Il Consigliere Minuzzo ha insistito molto sul fatto - e l'ha
scritto anche nell'introduzione della sua interpellanza - che c'è
una mancanza delle benché minime norme di sicurezza. Ora, in
seguito alla riunione cui egli ha accennato, e secondo la promessa
che avevo fatto, ho preso i dovuti accordi con l'Assessore ai
Lavori Pubblici Borbey, affinché alcuni suoi tecnici facessero un
sopralluogo accurato presso la scuola media "J.B. Cerlogne". Dalla
relazione fatta risulta che l'attuale sistema antincendio rientra
nelle norme di sicurezza vigenti; evidentemente, questo vuol dire
che non lo si possa potenziare e, infatti, una delle nostre cure
sarà quella di farlo. Tre anni fa avevo chiesto all'Assessore
Borbey di dotare tutte le scuole della Regione un certo numero di
estintori, in modo da garantire una sicurezza migliore.
Il Consigliere Minuzzo sa che la quantità enorme di fumo che
l'incendio ha provocato ha impedito di raggiungere alcuni punti
dove erano gli apparecchi anti, in modo da poter incrociare i tubi
e ottenere un migliore funzionamento dell'impianto. Comunque,
ripeto, è stato fatto un accurato sopralluogo e mi riprometto, con
l'Assessore Borbey e con i tecnici, di recarmi la prossima
settimana, nella scuola stessa per vedere in che modo realizzare le
opere per ottenere la sicurezza richiesta da tutte le componenti
che lavorano entro la scuola. In particolare voglio vedere - se non
sia possibile risolvere il problema delle aule che sono nel
seminterrato. In altre scuole siamo riusciti a liberare i
seminterrati effettuando suddivisioni in aule abbastanza ampie, in
modo da evitare di svolgere delle lezioni in luoghi che non erano
destinati a tale uso.
So anch'io che c'è un sovraffollamento in questa scuola, e siamo
già riusciti, con l'apertura della scuola di Viale della Pace, a
ridurre da 850 a 650 il numero degli alunni, ma è sempre più
urgente la costruzione della scuola media del Pont Suaz il che
permetterà una ripartizione migliore degli alunni nell'ambito del
Comune di Aosta in modo da riportare la scuola Cerlogne a quel
livello per cui era stata costruita.
Per quanto riguarda la scuola media di Villeneuve, siamo a buon
punto, anche se non è stata possibile l'apertura per l'anno 81/82,
lo sarà di certo per l'anno 82/83, il che ci permetterà già un
certo alleggerimento della Scuola Cerlogne. Devo aggiungere che
l'Assessore ai Lavori Pubblici, tutti gli anni, effettua,
specialmente durante il periodo estivo, delle manutenzioni
piuttosto costose in tutte le nostre scuole, le quali altrimenti, a
quest'ora cadrebbero a pezzi.
Per quanto riguarda la Scuola Cerlogne nel '78/'79 è stata fatta
una spesa di 34 milioni di lire, totalmente devoluti alle opere più
urgenti in quel momento, quali l'impermeabilizzazione della
pensilina dell'entrata e del tetto della palestra, la sostituzione
degli infissi della segreteria della Presidenza con le relative
modifiche di locali. Ripeto che andremo di persona con l'Assessore
Borbey la prossima settimana e ...
(intervento dal fondo fuori
microfono)
... allora cercheremo di fare un salto già questa
settimana con il Sig. Charrier; comunque siamo già d'accordo con
l'Assessore Borbey di vedere di risolvere la questione.
Per quanto riguarda il primo punto dell'interpellanza, il
Consigliere Minuzzo sa che l'ho già illustrato alla riunione e io
non posso che ripetere in Consiglio quello che ho già detto. Qui,
in Valle d'Aosta, il Sovrintendente, sulla base della legge 861, ha
tutte le competenze dei Provveditori agli studi, compreso quello di
rivedere una sanzione disciplinare che è stata inflitta e quindi
non ritengo che l'Assessore possa entrare nel merito di una
decisione che è stata presa in perfetta buona fede e le cui
motivazioni sono illustrate nel decreto n. 451 che è stato
trasmesso al Preside della Scuola media in questione. Posso solo
rimpiangere che la legge nazionale risalga al 1925 e che dia solo
la possibilità a un funzionario di applicarla tale quale.
Capisco anche la reazione del Consiglio di Istituto e il fatto
che abbia presentato le dimissioni, perché, l'ho detto in questa
riunione, è capitato anche a me un fatto di questo genere quando
ero Preside del Liceo Scientifico, e anch'io mi sono comportata
nello stesso modo. Adesso vedremo di rimediare a questa situazione
molto incresciosa, ma d'altra parte non posso rimproverare al Dr.
Burro di aver applicato la legge secondo il suo punto di vista che,
ripeto, è in perfetta coscienza e buona fede.
Presidente
- Il Consigliere Minuzzo intende replicare? Ne
ha facoltà.
Minuzzo
(PSDI)
- Solo una precisazione: il fatto
che in quella scuola vengano utilizzati dei locali non adeguati
all'uso cui sono adibiti, è chiaro che è già una mancanza di
sicurezza. Non voglio polemizzare con l'Assessore alla Pubblica
Istruzione, ma quando dico: con la mancanza delle benché minime
misure di sicurezza, intendo in globale e non solo per la questione
dell'antincendio. Forse mi sono spiegato male, comunque chiarita
questa cosa, penso che siamo a posto.
Mi dichiaro soddisfatto per la prima parte della risposta
all'interpellanza fornitami dall'Assessore, anche perché egli tiene
sempre fede agli impegni che si assume in Consiglio regionale; non
posso invece dichiararmi soddisfatto, sebbene l'Assessore non possa
fare un granché, per la seconda parte della risposta, perché
ritengo che, al di là delle disposizioni di legge, per revocare
certi provvedimenti ci sono modi e modi. Era certamente
nell'autorità del Dr. Burro revocare questo provvedimento
attenendosi alle disposizioni di legge, ma poteva per lo meno
informare il Consiglio d'Istituto e la Giunta del Consiglio di
Istituto che aveva preso questi provvedimenti, mentre questi
organismi, eletti tra l'altro, democraticamente dai genitori, non
sapevamo assolutamente le motivazioni di tale revoca. È stato
infatti l'Assessore alla Pubblica Istruzione Viglino a spiegare a
quella delegazione di genitori e di rappresentanti del Consiglio di
Istituto, i motivi per i quali il Dr. Burro aveva revocato il
provvedimento disciplinare nei confronti di questo alunno. Qui, a
mio avviso, si è voluto esautorare le competenze di un Consiglio
d'Istituto. È anche una questione di correttezza nei confronti di
organismi democraticamente eletti.
