Classificazione
ASSISTENZA SOCIALE


Resoconto integrale del dibattito dell'aula
Oggetto del Consiglio n. 1120 del 9 febbraio 2000 - Resoconto
OGGETTO N. 1120/XI Modalità e tempi di attivazione delle
Residenze Sanitarie Assistite (RSA). (Interrogazione)
Interrogazione Preso atto della volontà più volte espressa
dall’Assessore alla sanità di attivare le RSA in
Valle d’Aosta, anche mediante la trasformazione di
alcune micro-comunità;
Atteso che nella nostra regione mancano letti per lungo
degenti;
Considerato che è urgente dare una risposta alle esigenze di
utenti non autosufficienti che, anche per periodi brevi,
necessitano di cure medico-infermieristiche;
I sottoscritti Consiglieri regionali
Interrogano
l’Assessore competente per conoscere:
1) quale è lo stato dei lavori per la costruenda RSA di Antey e
a quando si prevede la sua apertura;
2) rispetto alle micro-comunità individuate come future RSA, a
che punto sono i contatti con gli enti gestori, quali i tempi di
attivazione di tale servizio, quanti i posti previsti.
F.to: Squarzino Secondina - Beneforti
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
I colleghi consiglieri mi chiedono qual è lo
stato dei lavori per la costruenda RSA di Antey e quando si prevede
la sua apertura. La consegna dei lavori è avvenuta in data 12 marzo
1999, il tempo utile per la realizzazione degli stessi è di 720
giorni, c'è stata una sospensione in data 10 dicembre 1999 per
avversità atmosferiche.
È in corso di realizzazione la struttura portante in cemento
armato dell'edificio, in particolare è stato ultimato il terzo
solaio; lo stato dei lavori è pari al 25 percento circa dell'intero
intervento e l'ultimazione dei lavori è prevista entro il mese di
aprile 2001.
Rispetto alla seconda domanda, a che punto sono i contatti con
gli enti gestori, quali i tempi di attivazione di tale servizio,
quanti i posti previsti, un gruppo di lavoro che era stato
incaricato dall'Assessorato ha consegnato il documento in data 2
luglio 1999 e il sottoscritto ha presentato lo stesso all'assemblea
degli enti locali in data 10 agosto 1999 chiedendo ai comuni e alle
comunità montane di esprimersi in merito.
C'è stata una serie di incontri tecnici, e non solo, successivi
dall'autunno scorso; a tutt'oggi non sono ancora pervenute risposte
precise tranne quelle della Comunità Monterosa, che riguarda la
microcomunità di Hône e il Comune di Verrès, circa la possibilità
di inserire un modulo psichiatrico presso la struttura in fase di
ultimazione.
Gli incontri stanno procedendo per definire esattamente due
aspetti: chi deve gestire le RSA future e che tipologie di RSA
andiamo ad istituire. Quanto al primo aspetto, gli amministratori
locali sono dell'idea che la gestione mista, comuni, enti locali e
USL, non sarebbe utile, pertanto preferiscono quasi tutti la
gestione demandata all'ente locale mediante accordi di programma
con l'USL e la Regione per la fornitura di servizi.
Sul secondo aspetto, la discussione è ancora aperta, perché non
c'è identità di vedute neppure all'interno del gruppo di lavoro.
C'è chi sostiene che la RSA deve avere un certo tipo di valenza e
cito la dizione esatta per capire qual è la differenza sostanziale
fra RSA e microcomunità.
La microcomunità, secondo la definizione del gruppo di lavoro, è
un servizio sociosanitario integrato a carattere residenziale, di
natura prevalentemente socioassistenziale, avente rilevanza
sanitaria, avente almeno 15 posti letto destinati ad anziani in
stato di non autosufficienza psicofisica che deve perseguire i
suddetti obiettivi.
La RSA è invece un servizio sociosanitario integrato a carattere
residenziale per l'erogazione di assistenza continuativa a
prevalente contenuto sanitario.
Ciò detto, ritengo che la situazione delle strutture in Valle
d'Aosta sia più che soddisfacente dal punto di vista della risposta
ai bisogni sanitari, soprattutto quelli di una certa valenza. La
proposta che è stata fatta agli enti locali è che i moduli di RSA
che dovrebbero essere di 10-20 persone al massimo, siano limitati
ai moduli per Alzheimer e per dementi gravi, e che le microcomunità
continuino a essere considerate tali per gli anziani tout court non
autosufficienti gravi e quindi - secondo la classificazione che è
stata data di N1, N2, N3 - o N2 o N3 e non più N1- autosufficienti
- mentre le RSA dovrebbero essere destinate ai dementi totali o
parziali e agli Alzheimer.
La discussione è aperta su questo punto, ho avuti incontri
recentemente con gli enti locali, c'è una difficoltà obiettiva
derivante dal fatto che gli amministratori sono a fine legislatura
e non intendono impegnarsi per la situazione post-elettorale.
Abbiamo concordato ultimamente di organizzare una serie di
incontri per distretto, mi riferisco agli ex macrodistretti, perché
rispetto alla situazione della bassa Valle, avendo risposto
favorevolmente Hône e Verrès per la parte psichiatrica, essendo in
fase di ultimazione una comunità-alloggio a Issogne, la bassa Valle
è in grado di dare delle risposte esaustive a tutte le situazioni,
anziani non autosufficienti, moduli psichiatrici, disabili fisici.
La media e l'alta Valle devono concordare una politica di
integrazione, perché non possiamo ragionare per "cappelle" nel
senso laico del termine. È questo l'invito che ho fatto.
Intraprenderò una serie di incontri politici e tecnici con loro,
in modo da fare una pianificazione per la media e l'alta Valle e
dare delle risposte esaustive a tutta la regione per evitare che si
costituiscano dei nuclei che avrebbero caratteristiche simili a
quelle degli ex ospedali psichiatrici per gli Alzheimer, e che un
malato di Alzheimer di Courmayeur debba essere portato a Hône.
Questo voglio evitarlo anche se la discussione è aperta al
riguardo, perché alcuni ritengono che sia preferibile la grande
struttura che raccoglie tutti questi soggetti. Noi siamo
assolutamente contrari da questo punto di vista.
Ritengo che, petit à petit, risolveremo questi problemi. Invito
tutti a non bloccarci dietro l'aspetto nominale della terminologia,
perché le nostre microcomunità - i dati di questo gruppo di lavoro
lo dimostrano - sono già di fatti delle RSA per anziani. Si tratta
di estrapolare da queste microcomunità quei casi di demenza e di
Alzheimer che creano notevoli problemi dal punto di vista
organizzativo.
Fra l'altro va risolto il problema degli aspetti gestionali e
degli indici di destinazione del personale, per evitare che gli
enti gestori si trovino a rispondere a palazzi giudiziari, cosa che
non vogliamo che sia. Questo diventa vieppiù urgente.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore per la risposta
che ha dato, mi rendo conto che i tempi di attesa sono ancora molto
lunghi, Assessore. Lei ha parlato di "petit à petit" e nessuno
pretende che lei si cimenti in una corsa ad ostacoli: solo il
Consigliere Ottoz è un esperto in questo settore.
Quello che mi preoccupa sono i tempi molto lunghi che sono
previsti, nel senso che effettivamente questo studio, concluso nel
luglio 1999, presentato agli enti locali, non ha ancora avuto una
risposta.
Lei capisce che se nella prospettiva del "petit à petit", ogni
minima decisione richiede un anno di lavoro, un anno di attesa, il
problema non trova mai una soluzione. Abbiamo visto che l'RSA di
Antey sarà disponibile finalmente nel 2001, però quanti anni
abbiamo aspettato nell'ottica del "petit à petit"!
La trasformazione delle microcomunità in RSA mi sembra una
situazione ancora più faticosa che non quella di Antey, nel senso
che riguarda un'organizzazione complessiva, come lei ha fatto
notare. Secondo me, l'attesa prolungata incancrenisce ulteriormente
i problemi, e soprattutto non consente di dare una risposta
efficiente a quel 34,8 percento di ospiti delle microcomunità che
già oggi sono gravemente non autosufficienti e che sarebbero lì
pronti a diventare ospiti di una RSA.
Il 34,8 percento è un terzo degli ospiti, il che significa che
una persona su tre che è nelle microcomunità aspetta una risposta;
non solo, ci sono anche risposte che le famiglie aspettano, perché
lei sa benissimo come vi siano molti casi di anziani non
autosufficienti che sono ricoverati in ospedale e che poi vengono
dimessi perché c'è bisogno di avere dei letti liberi per acuti:
queste persone sono abbandonate perché non c'è molte volte la
possibilità di essere accolte in una famiglia o in una
struttura.
Quindi pregherei l'Assessore di accelerare il più possibile
questo "petit à petit", perché possiamo anche dirci l'un l'altro
che ci pensiamo, ma il nostro parlare, ma soprattutto le sue non
decisioni incidono purtroppo sul 34 percento delle persone che sono
attualmente ospiti nelle microcomunità.
C'è poi il problema a cui lei ha accennato brevemente oggi: chi
paga; le RSA sono strutture sanitarie con valenza sociale e quindi
rientrano nel budget dell'USL, mentre le microcomunità rientrano
nel settore socio-assistenziale con valenza sanitaria.
Questo problema va risolto anche per ridefinire il bilancio
dell'USL, ma questo richiede programmazione e verifica.
Quindi chiedo all'Assessore di accelerare questo "petit à
petit", perché capisco che ci possano essere delle scadenze
elettorali, ma vi è anche tutto un lavoro di preparazione e anche
di predisposizione di ipotesi di spesa.
Ricordo che nel convegno che c'è stato lo scorso anno nel Salone
regionale, organizzato insieme alle altre regioni transfrontaliere
sul tema dell'assistenza agli anziani, veniva posto il problema dei
costi, cioè manca ancora una chiarezza dei costi e delle diverse
ipotesi. Pertanto chiedo all'Assessore di occupare eventualmente
questo tempo della decisione politica con l'approfondimento di
studi relativamente al costo del servizio nelle diverse
ipotesi.
