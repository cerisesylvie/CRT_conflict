Classificazione
GIUNTA REGIONALE
STATUTO



Oggetto del Consiglio n. 18 del 4 novembre 2020 - Resoconto
OGGETTO N. 18/XVI - Interrogazione a risposta immediata:
"Notizie in merito all'esistenza di un raccordo tra il Governo
regionale e l'iniziativa sulle funzioni prefettizie del Presidente
della Regione presentata dalla deputata della Valle
d'Aosta".
Bertin (Presidente) -
Passiamo al punto 3.01 dell'ordine
del giorno. Per l'illustrazione il collega Aggravi, ne ha
facoltà.
Aggravi (LEGA VDA) -
Ringrazio il presidente Lavevaz di
aver ricordato nelle sue comunicazioni il fatto che la
partecipazione ai festeggiamenti del 4 novembre è avvenuta anche in
forza del suo ruolo di gestore delle altre funzioni prefettizie,
che è già un'ottima risposta a questa interrogazione a risposta
immediata.
Non perdo tempo: il 7 agosto scorso l'onorevole Tripodi Elisa,
che dovrebbe rappresentare tutta la comunità valdostana, anche se
non è stata eletta da questo Consiglio ma, ahimè, da una parte dei
cittadini valdostani, ha presentato in Commissione affari
istituzionali della Camera dei Deputati una risoluzione denominata
"Iniziative per modificare la disciplina che attribuisce le
funzioni prefettizie nella Regione Valle d'Aosta", io avrei
aggiunto autonoma, "al Presidente della Regione". All'interno della
risoluzione si chiede di modificare l'articolo 4 del decreto
luogotenenziale 545/1945. Chiediamo con questa interrogazione al
Presidente della Regione per sapere se l'iniziativa dell'onorevole
Tripodi è stata concordata con il neo insediato Governo regionale,
ovvero con l'attuale maggioranza o parte di essa.
Presidente -
Il Presidente della Regione per la
risposta.
Lavevaz (UV) -
Dico subito per chiarezza che l'iniziativa
dell'onorevole Tripodi non è stata sicuramente concordata con il
Governo regionale e per quanto è a mia conoscenza neanche con la
maggioranza che lo sostiene. Sappiamo, e non è una novità, che è il
cavallo di battaglia della nostra deputata, anche se non
comprendiamo i motivi profondi per cui il deputato eletto dai
valdostani, in un periodo in cui fra l'altro tutta l'Italia è
drammaticamente impegnata nel contrastare una pandemia mondiale,
metta tanta energia in un'iniziativa che va contro la particolarità
e l'autonomia dell'ordinamento valdostano.
Non sono neanche chiare, peraltro, le motivazioni di questa sua
iniziativa. Non si capisce, ad esempio, come possa essere contrario
all'articolo 5 della Costituzione un dispositivo che è stato
previsto dallo Statuto speciale per la Val d'Aosta e da numerose
successive norme di attuazione dello Statuto. Non abbiamo mai avuto
modo di confrontarci con l'onorevole Tripodi su questo argomento,
ma a nostro avviso l'ordinamento valdostano, e in particolare
l'attribuzione al Presidente della Regione delle competenze
prefettizie, sono assolutamente coerenti con l'articolo 5 della
Costituzione che, ricordo, sancisce che la Repubblica "riconosce e
promuove l'autonomia locale; attua nei servizi che dipendono dallo
Stato il più ampio decentramento amministrativo; adegua i principi
e i metodi della sua legislazione alle esigenze dell'autonomia e
del decentramento".
Non vorremmo che questo accanimento verso l'esercizio delle
competenze prefettizie da parte del Presidente della Regione
derivasse da una non perfetta comprensione del ruolo del Prefetto
che è essenzialmente un ruolo amministrativo e di coordinamento. Va
però ricordato che in Val d'Aosta il Prefetto non c'è mai stato, se
non nella provincia creata in epoca fascista e che la scelta
operata dal decreto luogotenenziale 545/1945 e poi successivamente
confermata costituzionalmente, è stata al contrario una scelta di
semplificazione e di decentramento ponderata e adeguata alle
esigenze e alle caratteristiche della Val d'Aosta. Ne abbiamo avuto
prova in occasione dell'incendio del traforo del Monte Bianco del
1999, dell'alluvione del 2000 ne abbiamo ancora conferma oggi
nell'affrontare il Covid-19.
Concludo citando la sentenza della Corte costituzionale numero
38/2003 che, nel decidere a favore della Valle d'Aosta una
controversia insorta con il Governo italiano, ricorda che
"l'impostazione seguita dal decreto legislativo luogotenenziale
545/1945 era ispirata evidentemente alla concezione
dell'autogoverno, per cui la rappresentanza dell'autorità
governativa della Regione era rimessa all'organo localmente eletto
il quale, in tale sua qualità, agiva non come vertice dell'ente
autonomo titolare di funzioni separate in via di principio da
quelle conservate in capo allo Stato centrale, ma piuttosto come
esponente elettivo dell'apparato pubblico visto nella sua unità,
investito direttamente sotto la direzione del Governo centrale
anche delle funzioni di competenza statale esercitate nell'ambito
del territorio regionale, oltre che di funzioni devolute all'ente
di autonomia". E subito dopo la Corte aggiunge: "concezione questa
che, com'è ben noto, pur avendo ispirato in particolare lo Statuto
speciale per la Sicilia, oltre che quello per la Val d'Aosta, non
si è poi tradotto integralmente - e qui sembra quasi di cogliere un
'purtroppo' - nel disegno della Costituzione repubblicana nella
quale si scriveva piuttosto la linea del cosiddetto doppio binario
che accosta sul medesimo territorio organi e uffici degli enti
autonomi ed organi ed uffici decentrati dell'Amministrazione
statale".
Presidente -
Per la replica il collega Aggravi, ne ha
facoltà.
Aggravi (LEGA VDA) -
Grazie Presidente
per la sua
risposta che mi rincuora. Se alcuni pezzi della sua maggioranza ne
erano a conoscenza e lei non lo sapeva, sicuramente lo
approfondiremo con altri mezzi.
Sono pienamente d'accordo sul fatto che non si comprende la
finalità dell'azione dell'Onorevole, in particolare la presunta
incoerenza tra le prerogative statutarie e l'articolo 5. Anzi,
magari un consiglio che le do è di scrivere due righe all'Onorevole
per ricordarle che lo Statuto speciale è legge costituzionale e il
percorso è stato un pochettino più complesso di come lei lo fa.
Quello che a me spaventa è che all'interno della sua risoluzione
ci sia questo passaggio e si parli appunto di esigenze di
centralizzazione, questo mi spaventa moltissimo. Alla faccia dei
fascisti!
