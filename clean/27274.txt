Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 236 del 23 ottobre 1971 - Resoconto
OGGETTO N. 236/71 - Disegno di legge riguardante provvidenze
a favore di Cooperative agricole e di Associazioni di produttori
agricoli. (Discussione generale)
Montesano (P.S.D.I.)
- La parola al Presidente della
Commissione Fosson.
Fosson
(U.V.)
- Non abbiamo avuto la possibilità
materiale, prima per gli impegni dell'Assessore poi per gli impegni
nostri, di riunire la Commissione. La legge è una legge importante,
abbastanza complessa che a un certo momento ha destato - già
l'altra volta - delle perplessità anche all'Assessorato; di fatti è
stata modificata in parte rispetto a come era stata presentata il 7
ottobre. Sono delle modifiche non sostanziali, ma sulla questione
dei finanziamenti siamo dell'avviso che riuniremo la Commissione.
Io di questo ho avvisato anche l'Assessore in precedenza, riuniremo
la Commissione al più presto
,
in modo che si vada con questa
questione.
Maquignaz
(D.P.)
- Vorrei dire questo, che dopo
quanto ha detto il Vice Presidente Fosson, effettivamente avevamo
cercato se era possibile fare la Commissione, e il Vice Presidente
m'aveva detto che in questo periodo non era possibile.
Io avevo manifestato il desiderio che questo provvedimento
venisse esaminato alla Commissione Agricoltura, perché mi pare un
provvedimento di un certo interesse.
Parliamo sempre di favorire la cooperazione, ma se il Consiglio
regionale non approva un provvedimento che permetta di finanziare
adeguatamente, noi non potremo fare dei passi avanti.
Vorrei quindi dire che per me è un provvedimento che non
dovrebbe tardare oltre ad essere discusso. Voglio solo precisare
ancora che la Giunta l'aveva già approvato e inviato alla
Presidenza del Consiglio il 13 gennaio 1971, quindi del tempo ce
n'era. Ora io chiederei proprio al Consiglio regionale se intende o
meno discutere questo provvedimento nella seduta odierna.
Montesano (P.S.D.I.)
- Io lo chiedo al Presidente della
Commissione Agricoltura. Prego.
Fosson
(U.V.)
- Io sono stato molto leale con
l'Assessore Maquignaz, perché l'Assessore Maquignaz mi aveva detto
che potevamo fare la riunione della Commissione giovedì pomeriggio
o venerdì mattina.
Io giovedì pomeriggio ero fuori Aosta e ieri ero occupato,
purtroppo per una triste circostanza, ho telefonato all'Assessore
Maquignaz e ho detto che non era possibile in queste due mezze
giornate riunire la Commissione. Mi rendo conto e il Consiglio deve
rendersi conto, che deve essere analizzata a fondo questa legge,
perché è una legge che ha 21 articoli, è una legge che incide molto
su tanti problemi.
Io, personalmente, sulla legge - a parte di vedere nei
particolari - sono perfettamente d'accordo, in quanto in certi
articoli si riprende, si riprendono i principi di una legge del
1954 che abbiamo approvato come Consiglio regionale solo per i
caseifici, quindi l'impostazione - non sono contrario assolutamente
- però c'è la necessità di analizzare a fondo. Il 7 ottobre
l'Assessore stesso mi aveva detto che avrebbe voluto esaminarla nei
particolari, questa legge, con la Commissione, cosa che non è
possibile fare altrettanto in questa seduta del Consiglio, quindi
pregherei, per questi vari motivi, proprio di rinviarla. Qui non
c'entra niente crisi politica o non crisi politica, perché una cosa
non va con l'altra; ho detto che al più presto riuniremo la
Commissione e studieremo questo problema.
Se vogliamo essere gente seria e vederla bene si fa così,
altrimenti si discuta pure, e allora passeremo le leggi così, a
tambur battente, dovendoci pentire dopo di non averle
approfondite.
Questo io volevo dire. Quindi io sono del parere che vada in
Commissione.
Tonino (P.S.I.U.P.)
- Ma veramente io protesto per questo
modo di procedere perché qui ci troviamo di fronte ad una legge che
ha una grande importanza sull'agricoltura e ancora una volta questa
legge rischia di essere demandata. È vero che deve passare in
Commissione, però io dico, si riunisca questa Commissione perché
dal Consiglio passato venire a questo Consiglio c'era tutto il
tempo per riunire la Commissione! Qui rimandiamo di nuovo una legge
che, ripeto, è importante per l'agricoltura e qui andiamo sempre a
finire alle calende greche.
Maquignaz
(D.P.)
- Anch'io desidero che sia
discussa ed esaminata dalla Commissione; la modifica apportata
l'altro giorno era sulla parte finanziaria in quanto era un
provvedimento che era stato preparato nel 1970 e quindi nel 1971
doveva essere per forza modificato.
Quindi io chiedo al Presidente della Commissione se è possibile
trovarsi un momento questo pomeriggio alle tre, per esempio, ed
esaminare questo provvedimento e poi lo discutiamo alla fine degli
argomenti.
Montesano (P.S.D.I.)
- Allora Presidente Fosson cosa
risponde?
Fosson
(U.V.)
- Ho già detto molto chiaramente
quello che pensavo, perché non è in dieci minuti o un quarto d'ora
o mezz'ora che si esamina una legge di questo genere, non è in
dieci minuti o in un quarto d'ora, abbiamo bisogno di chiedere
molti chiarimenti all'Assessore, abbiamo bisogno di pensarci e
meditarci un momento quindi non cade il cielo se si rinvia e se si
fa la Commissione la settimana prossima o che.
Quindi mi sembra...
Pollicini (D.P.)
- Il 15 di questo mese si è riunita la
conferenza dei capi gruppo e la Presidenza del Consiglio, si è
esaminato l'ordine del giorno che la Presidenza del Consiglio
prevedeva per la seduta odierna e, di comune accordo, fra tutti i
capi gruppo si è sfoltito l'ordine del giorno e si sono lasciate le
cose essenziali, quelle che evidentemente costituivano dei
provvedimenti non rinviabili.
Quindi, confortato dal parere unanime dei capi gruppo, il
Presidente del Consiglio ha mandato l'ordine del giorno odierno.
Qui, al punto 4, è previsto questo disegno di legge, mi pare che il
disegno di legge non sia una cosa nuova, ogni Consigliere lo ha
ricevuto dieci giorni fa da esaminare, il tempo nel pomeriggio, di
un'ora e mezza, dalle tre alle quattro e mezza o dalle tre alle
cinque è un tempo che mi pare abbastanza valido per esaminare una
cosa che già è conosciuta, che già ognuno ha avuto modo di vedere
in dieci giorni durante i quali ne è stato in possesso, per cui la
volontà, mi pare politica, del Consiglio di portare avanti questo
problema, già espletato attraverso la riunione dei capi gruppo,
dovrebbe trovare coronamento nella discussione, nella riunione di
oggi di questo progetto di legge.
Montesano (P.S.D.I.)
- Altri che chiedono la parola?
Allora io devo dire, riguardo all'iter che le leggi devono fare,
bisogna essere aderenti al Regolamento; io ho inserito sempre,
anche nelle sedute passate, dei progetti di legge o dei
provvedimenti di carattere generale di regolamento, anche se non
fossero stati esaminati dalle Commissioni, però con la riserva che
essi potessero essere discussi in Consiglio se nel frattempo, nelle
more della convocazione del Consiglio e della discussione in aula,
fosse pervenuto il parere della Commissione.
Ora non possiamo distorcere quello che è il Regolamento che è
alla base dei nostri dibattiti senza il parere esplicito di chi
presiede la Commissione in materia, che è quella dell'Agricoltura,
e quindi il parere sfavorevole oppure a suo favore alla proposta
Pollicini deve essere espresso dal Presidente della
Commissione.
Io chiedo ancora al Presidente Fosson, il quale mi pare si sia
pronunciato negativamente, quindi io non posso portare in Consiglio
un argomento se non ha un parere di Commissione, in quanto che
nelle Commissioni possono essere esaminati i diversi aspetti
dell'oggetto con maggiore circoscrizione e con maggiore cognizione
di causa.
Io non posso derogare dal Regolamento, questo dico a Pollicini,
il Regolamento è tassativo, devo avere il parere della Commissione,
il parere della Commissione non mi è giunto e io non posso
esautorare il Presidente della Commissione e portare in Consiglio
la discussione su questo oggetto fino a quando il Consiglio non
avrà provveduto a mettere dei disposti nell'articolo 21 che prevede
queste mancate coincidenze e possa anche prevedere quindi, di
conseguenza, la discussione in Consiglio anche senza il parere
della Commissione.
Pollicini (D.P.) -
Che il progetto di legge venga in aula
senza il parere della Commissione, però io ricordo al Presidente
del Coniglio che in quella riunione che ho già citato, tutti si
sono impegnati a far sì che i progetti di legge fossero muniti del
preventivo parere prima della data odierna e il Presidente del
Consiglio ne è garante di fronte al Consiglio della decisione presa
nell'Assemblea dei capi gruppo, altrimenti era inutile prendere
delle decisioni comuni che avevano l'unico scopo di portare in aula
cose concordate, quelle che non era concordate non sono state
portate in aula.
Quindi io porto a garanzia di quell'impegno il Presidente del
Consiglio.
Montesano (P.S.D.I.)
- Io sono ben felice che mi chiamo a
garanzia, però la mia garanzia deve essere conseguente a quello che
è l'accordo, sì, tanto è vero che l'accordo è stato rispettato dal
Presidente del Consiglio, che il Presidente ha messo l'oggetto in
elenco all'ordine del giorno, però il Consigliere Pollicini sa
benissimo che le Commissioni relative sono convocate dai rispettivi
Presidenti.
Ora il Presidente del Consiglio non ha nessuna potestà diretta
nell'imposizione verso i Presidenti di Commissione, qualora questi
non addivenissero, per ragioni che possono essere giustificate o
meno, alla convocazione della Commissione.
Dico, appunto che bisogna innovare nel regolamento un disposto
che dia modo al Presidente del Consiglio o all'ufficio di
Presidenza, la facoltà di poter accelerare l'esame delle proposte
di legge che vanno in Commissione.
Dolchi (P.C.I.) -
...una correzione a quanto ha detto il
collega Pollicini, perché l'argomento era già all'ordine del giorno
della seduta del 7 ottobre, quindi i Consiglieri regionali avevano
questo disegno di legge già dal 2 settembre, oltre all'aver sentito
dall'Assessore Maquignaz che l'inoltro per l'esame delle
Commissioni era venuto nel gennaio del '70, quindi, io, penso,
farei un invito ai membri della Commissione, al Presidente, perché,
se è possibile, si addivenga alla riunione della Commissione
Agricoltura, come stamattina si è addivenuti prima dell'inizio
della seduta consiliare alla riunione della Commissione Affari
generali e Finanze.
Vorrei dire qualche cosa di più però, mi sembra, e mi riallaccio
ancora a Pollicini, che il Presidente del Consiglio debba agevolare
la soluzione di questi problemi.
È ovvio che siamo tutti d'accordo, ci siamo ... andremo contro
noi stessi se fossimo i primi a violare questo regolamento.
I pareri delle leggi sono pareri vincolanti, ecco però quando il
Signor Presidente del Consiglio dice: "Io mi devo esclusivamente
rimettere al Presidente della Commissione, non posso far nulla
perché il Presidente della Commissione convochi la V Commissione
stessa", quando in aula ci sono presenti tutti i membri, ci sono
presenti tutti i Commissari, mi sembra che questa sia una posizione
piuttosto debole del Presidente del Consiglio.
Io ricordo, fatte le dovute proporzioni, e lo metto proprio
così, come esempio, il nostro compagno Strazza ha preso sette anni
di prigione per non aver convocato il Consiglio regionale, dico,
fatte le debite proporzioni, ma il concetto quale era? Il
Presidente deve convocare l'assemblea di cui è Presidente, starà
poi all'assemblea di cui è Presidente il compito di esaminare o
meno questo argomento, l'argomento, sta a loro decidere di mandare
deserta, se ritengono, la riunione della Commissione.
Non voglio dilungarmi di più su questi, siccome il Presidente ha
annunciato che comunque l'organo sovrano a dirimere questi problemi
è il Consiglio, ed è il Consiglio anche in condizioni di modificare
il Regolamento, mi sono permesso di presentare una proposta di
emendamento all'articolo 21, un emendamento aggiuntivo in cui sono
previste, o si prevede, la procedura che l'apposita Commissione, mi
auguro, vorrà discutere, sono previste le apposite procedure quando
o il Presidente della Commissione o la Commissione non ottemperano
ai termini prescritti dallo stesso Regolamento, che, se siamo
tenuti noi a rispettare in sede di assemblea quando ci troviamo in
quest'aula, ritengo che sono tenuti ad osservare i Presidenti delle
Commissioni, i Commissari e tutti i Consiglieri, anche quando il
Regolamento non si riferisce al dibattito in aula, ai lavori che
noi stiamo effettuando.
Montesano (P.S.D.I.)
- Prima di dare la parola al Vice
Presidente Fosson, io desidero precisare che non è un atto di
debolezza quello di rispettare le prerogative dei Presidenti.
Che questo si faccia è un atto di rispetto da parte mia per i
Presidenti, però devo aggiungere, a buon ricordo del Consigliere
Dolchi, che in sede di esame del Regolamento, io avevo proposto una
misura, la stessa misura che il Consigliere Dolchi mi ha fatto
giungere sul mio tavolo per ovviare a queste imperfezioni del
Regolamento, e quindi ad avviare di più i lavori del Consiglio.
Ora è ben vero che il Presidente ha l'obbligo di invitare il
Presidente di Commissione ad esaminare questi disposti di legge, e
anche lo faccio ancora adesso, invitando il Presidente della
Commissione Agricoltura ad aderire alla richiesta dell'assessore
per esaminare, anche nel pomeriggio semmai, questo disposto di
legge.
Mi rendo conto del disagio che può provocare un rinvio di questo
provvedimento e, nello stesso tempo, io devo far presente al
Consiglio che il Regolamento è stato varato, è stato approvato
dallo stesso Consiglio e il Consiglio di conseguenza per primo a
rispettarlo, poi può decidere anche sulla base della sua
maggioranza a derogare dal Regolamento, l'abbiamo fatto tante
volte, però è sempre una deroga in cui non si tiene conto del
parere di altri Consiglieri.
Fosson
(U.V.)
- Alcuni colleghi che hanno parlato
prima hanno detto delle parole grosse, il Consigliere Dolchi ha
voluto ricordare la questione di Strazza e tutto, non so se voleva
fare riferimento al Presidente del Consiglio o al Presidente della
Commissione che non aveva... penso che non andiamo a fare questi
paragoni adesso, il Consigliere Pollicini ha detto certe
inesattezze, io le devo rettificare, solo perché ha detto "Abbiamo
preso un impegno tutti i capi gruppo". Se ha la memoria buona e se
c'è qualcuno in buona fede qui che vuole ricordarsi, in sede di
riunione di riunione dei capi gruppo io ho detto "Questa legge è
una legge importante che va esaminata dalla Commissione, se potremo
fare la riunione della Commissione bene", ho ripetuto e non voglio
fare della polemica, ho ripetuto che l'Assessore Maquignaz mi ha
fatto dire che era assente da Aosta e che avrebbe avuto piacere di
poter esaminare questo problema in Commissione giovedì pomeriggio o
venerdì mattina. Io, ripeto, giovedì pomeriggio ero fuori Aosta e
venerdì mattina per una triste incombenza non potevo riunire la
Commissione, mi sono premurato di telefonare all'Assessore
Maquignaz, spiegandogli personalmente i motivi e dandogli la
garanzia che questo non era fatto per un rinvio alle calende
greche, per cattiva volontà, ma che nella prima settimana,
possibilmente nella settimana che seguiva questo Consiglio, avremmo
fatto la riunione e al massimo nei primi giorni dell'altra
settimana. Questo impegno io sono pronto a prenderlo ancora,
quindi, vedete non è di rimandare alle calende greche, non si
mescola per niente con quella che è la situazione politica, perché
non ha nessun addentellato con questo. Alla Commissione l'altra
volta quando è venuto in aula il 7 ottobre era stato sentito il
parere della Commissione Affari Generali, non era stato mandato
alla Commissione Agricoltura, noi abbiamo avuto il 15 ottobre la
questione, e quindi chiedo di esaminare sotto il suo reale aspetto
la cosa.
Io insisto che è una legge importante, credo che l'Assessore
l'abbia confermato, se vogliamo fare una discussione seria in
Commissione, non è di fare la riunione della Commissione oggi, fra
le pieghe del Consiglio, perché fra le pieghe del Consiglio noi
abbiamo visto c'è la questione dei sussidi ai tetti e balconi,
quante volte ne abbiamo parlato in questo Consiglio, si sono date
tutte le assicurazioni che si sarebbe fatta una legge ad hoc per la
questione dei tetti e balconi, mi sembra che la questione dei tetti
e balconi, come spesa finanziaria, come impostazione della cosa, è
molto meno importante di questa legge sulla cooperazione, eppure su
quella nessuno fiata che è un anno e più che si sono fatte mozioni
o via dicendo. Adesso qui si viene a fare una proposta di passare
una legge con 21 articoli, che impegna l'Amministrazione regionale
negli anni futuri per delle somme di centinaia di milioni, dice,
passatela in Commissione un momento prima della riunione del
Consiglio.
Mi permetto di dire questo procedimento non è serio e io mi
rifiuto per conto mio di seguirlo, io do tutte le assicurazioni di
fare la riunione al più presto della Commissione Agricoltura, ma
per un esame approfondito di questa legge, e ho già anticipato
prima che siamo i primi noi ad essere contenti di poterla varare,
perché ho visto con piacere che ci sono anche degli orientamenti
che noi fin dal 1954 avevamo stabilito una legge sui caseifici, e
quindi da questo punto di vista non abbiamo nessun ... però c'è da
approfondire alcune cose e sono delle cose importanti, di principio
e tutto.
Quindi credo di aver spiegato i motivi per cui chiedo e prendo
l'impegno di riunire la Commissione al più presto.
Germano (P.C.I.)
- A me rincresce polemizzare, però sono
costretto a polemizzare a cominciare dal Presidente del
Consiglio.
Non è vero che il Presidente del Consiglio non ha
responsabilità. L'art. 12 del Regolamento dice: "I progetti di
legge, i regolamenti e le questioni di ordine generale di cui debba
essere investito il Consiglio sono dal Presidente del Consiglio
ricevute a norma dell'art. 27 e sottoposti all'esame del Consiglio
o delle commissioni competenti per materia per il prescritto
parere, che dovrà essere comunicato per iscritto al Presidente del
Consiglio entro il termine massimo di due mesi, non comprensivi -
stiamo attenti - dei periodi di vacanza o di crisi del Governo
regionale".
Ma lei ha ricevuto nel gennaio la legge, sono passati i due
mesi, la Commissione agricoltura non ha dato il parere, lei non
l'ha richiesto...
(Montesano:
E che fa il Presidente?) ...lo
richiede, ha il controllo sulle Commissioni, chiama il Presidente
della Commissione e dice "si deve discutere"...
(Montesano:
Darò io le riposte) ...una legge importante, definiscono tutti che
è importante, proprio perché è importante deve essere discussa...
(Montesano:
Ma quale è il potere espresso dal Regolamento
che ...) ...chiamare il Presidente della Commissione e dirgli:
"Caro collega, il Regolamento, l'art. 21, dice questo... fammi il
favore di darmi il parere".
Montesano (P.S.D.I.)
- Ma l'abbiamo fatto sempre
questo.
Germano (P.C.I.)
- La nostra legge sulla casa è alla
Commissione Affari generali da sei mesi, sono passate tre volte due
mesi.
Io ho chiesto di portarla in aula ...
Montesano (P.S.D.I.)
- Io non voglio dare al Consigliere
Germano i ragguagli precisi di quando sono stati trasmessi ...
Germano (P.C.I.) -
Io che non conosco, che ho il
Regolamento che lei lo deve far rispettare...
Montesano (P.S.D.I.)
- ...ma quale potere ha in questo
caso di far rispettare...
Germano (P.C.I.)
-
Se il Presidente della
Commissione dopo quattro volte che glielo si dice non lo fa,
lo diciamo in Consiglio.
Montesano (P.S.D.I.)
- C'è stato un caso proprio riferito
al Gruppo Comunista, in cui il capo gruppo Comunista ha scritto una
lettera per lamentare la mancata riunione della Commissione, il
sottoscritto, lo stesso giorno, ha scritto una lettera al
Presidente della Commissione, del quale non ho avuto risposta, dopo
una settimana è stato ripreso di nuovo questo discorso e il
Presidente del Consiglio ha scritto un'altra lettera alla quale non
ha avuto risposta, cosa fa il Presidente del Consiglio?
Germano (P.C.I.)
- Lo dice in Consiglio.
Montesano (P.S.D.I.)
- Ma no Germano...
Germano (P.C.I.)
- Si prendono dei provvedimenti... ma
allora un Presidente della Commissione blocca tutta
l'attività...
Montesano (P.S.D.I.)
- E allora mettiamoci nel
Regolamento che il Presidente del Consiglio, una volta atteso il
termine...
Germano (P.C.I.)
- Mettiamolo in evidenza questa cosa,
non è una cosa regolare...
Montesano (P.S.D.I.)
- Dovete dare al Presidente del
Consiglio la potestà di poter fare qualche cosa; se non gliela
date, cosa fa? Fucila il Presidente di Commissione? Non lo può
fare, eh! È vero, Germano si deve rendere conto.
Germano (P.C.I.)
- Sono d'accordo, però lei ha fatto
queste cose che doveva fare?
Montesano (P.S.D.I.)
- Ma sì che è stato fatto!
Germano (P.C.I.)
- E allora questi Presidenti di
Commissione devono essere richiamati dal Consiglio. Eh, se
sollecitati non convocano la Commissione, non possono bloccare
un'amministrazione. Non è giusto, eh!
E poi volevo dire anche, al Consigliere Fosson, il suo discorso,
la crisi politica non c'entra niente con questo, non è un discorso
valido. Perché se noi riteniamo che questa legge debba passare e
non debba aspettare dei mesi, se c'è la crisi politica può
aspettare dei mesi, può non passare più. Il Regolamento prevede che
durante le crisi politiche i giorni non contano per le riunioni
delle Commissioni e neanche il Consiglio si convoca durante la
crisi politica...
(voce)
...Ah! Non deve dire questo, oppure
deve dire "Ho firmato la sfiducia, ma sono pronto a ritirarla",
perché se la crisi politica avviene, questa legge non si discute
per adesso, non è che al prossimo Consiglio, fra 15 giorni, si
discute. Niente affatto!
Bisogna essere coscienti di quello che è, è così...
Caveri
(U.V.)
- La mia impressione è che si sta
perdendo molto tempo per delle questioni che non valgono la
lunghezza del tempo dedicato all'argomento stesso. Può darsi che in
qualche caso vi sia stato qualche ritardo, ma succede anche che a
volte i Presidenti delle Commissioni ricevono i progetti di legge 3
o 4 giorni prima della convocazione del Consiglio regionale e
allora noi ci permettiamo di dire che questo è un sistema poco
serio di lavorare, perché il lavoro deve essere fatto non con
fretta eccessiva e neanche con lentezza eccessiva, però bisogna
dedicare ad ogni problema il tempo voluto per meditare, perché
ormai è invalso il sistema di considerare la redazione di una
promulgazione di una legge, la preparazione di una legge come se si
dovesse andar al bar a bere una birra.
Ma ci rendiamo conto che cos'è la preparazione di una legge?
Quindi bisogna che si finisca con questo sistema di trasmettere i
progetti di legge 3 o 4 giorni prima addirittura la convocazione
del Consiglio regionale. Questo è un sistema poco serio di
lavorare: questo andava detto.
E quanto alla legge sulla casa, la legge sulla casa è passata in
Commissione, è stata esaminata e la maggioranza della Commissione
era contraria a quella legge perché quella legge prevede, se non
erro, un 70% per la città di Aosta e un 30% per la Valle. E noi
abbiamo detto: semmai, queste percentuali debbono essere capovolte.
Et voilà! E allora che cosa si fa la scandalistica.
Io voglio sperare che quella legge non passerà mai. Perché
quella legge dà dei privilegi alla città di Aosta e mette in
condizioni naturalmente di inferiorità i valdostani della Valle,
dei vari paesi dei vari Comuni.
Montesano (P.S.D.I.)
- Dunque, per ribaltare quello che
dice l'Avv. Caveri, io debbo comunicare che il 15 ottobre, dopo che
la legge era stata ritirata per modifiche che dovevano essere
fatte, il 15 ottobre è stata inviata all'Avv. Caveri, quale
Presidente della Commissione permanente per gli Affari Generali, e
al Sig. Fosson, come Presidente per l'Agricoltura il 15
ottobre.
In precedenza - bisogna ricordarsi - che questa legge è stata
presentata varie volte, è stata ripresa per poter essere esaminata
e modificata. Quindi non è affatto vero, a me non risulta che sia
lì giacente dal mese di gennaio...
(Voce)
...E no, e no,
caro Presidente, perché non si vuole scaricare sulla Presidenza del
Consiglio.
Noi inviamo, nello stesso giorno - c'è il protocollo - nello
stesso giorno in cui ci viene data la legge, viene inviata alle
Commissioni. Ed io devo dare atto alla solerzia dei funzionari per
questo.
Quando una legge, invece, mi viene ritirata dal Consiglio perché
debba essere modificata, allora cade il giro che il Presidente del
Consiglio deve fare...
(Voce di Germano:
Se passa un
anno...) ...se il proponente la ritira che cosa devo fare io? Che
cosa devo fare! Se la ritira, ne interrompe il corso. Se poi me la
ripresenta un'altra volta, io la mando in Commissione.
Germano (P.C.I.)
- Io volevo solo dire, la legge sulla
casa non dev'essere interpretata come è stata interpretata qui,
perché noi l'abbiamo presentato 6 mesi fa. La maggioranza della
Commissione era contro? Parere sfavorevole? Va bene: la legge va in
Consiglio col parere sfavorevole della Commissione, perché il
Consiglio può anche modificare. È un parere consultivo. Non è che
il parere negativo della Commissione o della maggioranza la blocca.
Affatto! Continua il suo corso. Non vengono, qui solo le leggi
approvate dalla maggioranza, vengono tutte. Se no non c'è più
l'iniziativa. Se no un Consigliere di minoranza non presenta leggi.
Eh!
Montesano (P.S.D.I.)
- Oh, Signori Consiglieri, io vorrei
proporvi, vorrei farvi una proposta, che è questa, di riunire un
po' nel mio ufficio, adesso, alla fine della seduta, l'Assessore,
il Presidente della Commissione, per cercare di trovare una via
d'uscita a questo punto 4 e proporrei di passare al punto 5
appunto, appunto salvo questo incontro che io propongo al
Presedente della Commissione, all'Assessore interessato
direttamente. L'Assessore è d'accordo? Il Presidente è d'accordo?
Presidente della Giunta?
Dujany
(D.P.) -
D'accordo con la proposta fatta
dal Presidente del Consiglio, con l'augurio però che questo
provvedimento possa essere approvato almeno nei termini più celeri
possibili, perché mi pare siano state dette delle cose
inesatte.
La Giunta ha approvato questo provvedimento il 13 gennaio del
1971. L'ha trasmesso alla Presidente del Consiglio il 18 gennaio
del '71. Vi dico anche il protocollo - sarò burocrate - 530/5.
Quindi, mi pare, c'è una trasmissione concreta. Ed è lì, questo
provvedimento, da dieci mesi.
A parte poi, naturalmente, questo problema di tempi, c'è
veramente un problema di sostanza. Molto si parla agricoltura,
molto di protesta sul fatto che all'agricoltura non si danno
contributi, quando abbiamo dei provvedimenti all'esame delle
Commissioni, io pregherei un minimo di diligenza e di sensibilità a
questi problemi.
Montesano (P.S.D.I.)
- Allora, anch'io non voglio
insistere più su questo oggetto per non riaccendere polemiche,
perché la documenteremo in separata sede, perché appunto io
concordo con il Presidente della Giunta che si dicono delle cose
imprecise e quindi propongo di rinviare un momentino questo oggetto
e portare la discussione sul punto n. 5.
