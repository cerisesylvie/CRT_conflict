Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 110 del 26 ottobre 1983 - Resoconto
OGGETTO N. 110/VIII - PROBLEMI RELATIVI ALLA CRISI
OCCUPAZIONALE DEL SETTORE TESSILE IN VALLE.
(Interpellanza).
PRESIDENTE:
Do lettura dell'interpellanza presentata dai
Consiglieri Millet, Mafrica e Cout:
INTERPELLANZA
Poichè le recenti e gravi minacce che si sono addensate su
altri comparti dell'industria valdostana rischiano di lasciare in
ombra la drammatica situazione del settore tessile in Valle
d'Aosta;
allo scopo di richiamare l'attenzione su questo settore che
occupa prevalentemente manodopera femminile, per la quale è già
difficile trovare lavoro nell'industria;
i sottoscritti Consiglieri
INTERPELLANO
l'Assessore all'Industria, Commercio, Artigianato e Trasporti
per sapere:
1°) quali iniziative sono state prese per le lavoratrici
dell'INTEVA di Pollein, licenziate senza essere poste in cassa
integrazione e per le quali sta per scadere il periodo aggiuntivo
di disoccupazione speciale;
2°) quale sarà la sorte delle lavoratrici della Fortuna West,
che non hanno praticamente trovato occupazione nella azienda
insediatasi nel loro stabilimento;
3°) quali prospettive di lavoro vi sono oggi per le
lavoratrici della SIV, da anni ormai in situazione
precaria.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Lo scopo di questa interpellanza è
quello di richiamare all'attenzione del Consiglio l'attuale
situazione nel settore tessile, che è grave, soprattutto alla luce
dei dati che si possono trarre da un volantino del Sindacato. Tra
il 1981 e il 1983 questo settore è passato da 500 a 300 occupati
circa, con una diminuzione del 37%, poiché rispetto ad una
diminuzione di 250 posti si ha un aumento in una azienda di 47
unità lavorative. Tenendo presente che, ad esempio, alla SIV nel
1982 sono stati messi in cassa integrazione 76 lavoratori (nel 1983
praticamente lo sono stati messi tutti) e la chiusura dell'INTEVA e
della Fortuna West, vorremmo sottolineare in Consiglio la gravità
di questo settore.
Vorremmo sapere dall'Assessore quali iniziative ha preso o
intende prendere in questo settore, tenendo conto che per l'INTEVA
scade il periodo aggiuntivo di disoccupazione speciale, quindi i
lavoratori si troveranno senza alcuna prospettiva. Chiediamo se è
possibile avere un quadro della situazione, in modo da vedere quali
iniziative il Consiglio regionale può portare avanti per difendere
questo settore.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
E' indubbio che questo è un
momento di estrema difficoltà, quindi non è facile trovare risposte
che diano tranquillità alla gente che lavorava in queste aziende.
Certo il settore tessile è fra quelli più colpiti dalla crisi;
addirittura oggi è in forte crisi la FILA, che era une delle
aziende con un mercato internazionale vastissimo, ed anche una
serie di aziende collegate ad essa oggi sono in grosse difficoltà,
perché le commesse sono venute a mancare. L'INTEVA è un'azienda che
ha 79 dipendenti e la cassa integrazione speciale scadrebbe il 31
dicembre, però va detto che la richiesta di proroga non è stata
ancora approvata e ciò va ad aggravare questa situazione. La prima
richiesta scadeva il 30 giugno 1983.
In questo settore la Giunta ha avuto una serie di richieste e -
ripeto cose magari già dette - sono richieste di imprenditori
totalmente sprovvisti di capitale a rischio proprio, quindi
vogliono capannoni, finanziamenti e neppure offrono la copertura a
garanzia dei finanziamenti che richiedono. Qui vi sono dei problemi
che riguardano prima di tutto la garanzia di continuità; c'è, ad
esempio, quella della Asfin Grinber che è un nuovo insediamento per
la produzione di aminoacidi liberi derivati dalla farina di soia,
che è fra le proposte che maggiormente ci interessa sul piano
occupazionale e per cui andrebbe bene il capannone della INTEVA. Si
è già costituita in Aosta il 23 settembre la Società che si chiama
Aminaosta, con un capitale iniziale di 200 milioni, ma che prevede
- dice una lettera di questa società - un capitale di un miliardo e
70 milioni, ed inoltre è assicurato che assumerà venti persone nei
primi tre mesi, trenta nei successivi sei mesi e le rimanenti 50
persone nell'arco di due mesi dal raggiungimento della produzione
massima giornaliera. Abbiamo già fatto una serie di indagini per
verificare le garanzie che si possono avere; non abbiamo ancora
elementi per essere tranquilli in questa direzione.
Altri tipi di proposte sono intervenute per questa azienda però
sono ancora meno tranquillizzanti, quindi per l'INTEVA abbiamo oggi
molte offerte ma poche garanzie di continuità.
Abbiamo proposte da alcuni settori dell'abbigliamento,
totalmente sprovvisti di mercato: questi chiederebbero addirittura
un credito che potrebbe essere quello che li fa marciare per un
anno, senza contare gli eventuali introiti derivanti dalla
produzione. E' chiaro che in queste condizioni non ci sentiamo di
affidarci a questi industriali.
Per quanto riguarda la Fortuna West, probabilmente per
quell'azienda il problema è più drammatico in questo momento,
perché ci sono 145 persone in cassa integrazione a zero ore, e la
cassa integrazione scadrà il 31 gennaio prossimo. Nella sede della
Fortuna West oggi c'è la Sapiform, che prevede di occupare altro
personale a completamento di tutto il ciclo, quindi ci saranno
ancora due linee da completare. Attualmente ce n'è solo una, con 40
dipendenti, e pare che il tipo di attività sia più propenso
all'occupazione maschile che a quella femminile. Questo è il
problema che maggiormente ci preoccupa, così come esiste una
situazione difficile alla SIV per cui ci sono 160 dipendenti con la
Cassa Integrazione che termina ad agosto del 1984; non è possibile
prendere delle decisioni anche perché dobbiamo ancora attendere la
conclusione della procedura dì liquidazione, la proprietà non ha
ancora definito bene la sua posizione; comunque anche in questo
caso abbiamo assunto una serie di contatti con la Manifattura di
Perosa, che però proporrebbe addirittura con grossi investimenti
regionali, occupazione per massimo 40 delle 160 persone, oppure con
la Ditta Bossi, che arriva dalla Cucirini Cantoni, anche questa
assolutamente sprovvista di qualsiasi capitale di rischio.
Seguiamo molto attentamente la situazione, siamo in continuo
contatto con una serie di aziende, però effettivamente la
situazione è drammatica in questo settore, per cui per quanto ci
riguarda continueremo a cercare se vi sono proposte le esamineremo.
Abbiamo però la sensazione che ci sarà ancora tempo per arrivare ad
una conclusione. Quello che ci proponiamo è garantire la
prosecuzione di questa situazione di cassa integrazione per dare
tempo di trovare soluzioni intercambiabili.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Evidentemente sono d'accordo con
l'Assessore nel sottolineare che è una situazione molto grave e
quindi la nostra preoccupazione è quella di riuscire a garantire
almeno quel minimo indispensabile per aspettare soluzioni più
favorevoli, come siamo anche d'accordo di rifiutare le offerte di
pseudo-imprenditori che pensano di venire in Valle d'Aosta e di
fare questo mestiere senza soldi.
Però è anche vero che bisogna porsi un problema di fronte a
questa continua difficoltà nel trovare imprenditori: forse
bisognerebbe avere un po' di fantasia - capisco che non è facile -
ma a volte nei momenti di difficoltà si possono anche trovare delle
formule non per produrre tanto per produrre, ma per tentare delle
produzioni che tengano conto del mercato e promuovere qualche
iniziativa che crei dell'occupazione, senza aspettare che ci siano
offerte da fuori. Si potrebbe cercare di stimolare anche qualche
imprenditore con la cooperazione dei lavoratori, piuttosto che
aspettare un imprenditore milanese il quale dice magari di
garantire cento posti e poi si sa che arriva solo a quei venti.
Qui il problema è soprattutto per l'occupazione femminile,
perché le uniche soluzioni che vengono fuori risolvono solo
l'occupazione maschile. A me pare che sarebbe necessario trovare
nuove strade ed avere fantasia per avviare produzioni che poi il
mercato possa assorbire.
