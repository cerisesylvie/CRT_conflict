Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 2333 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2333/X Modificazione della deliberazione n. 1193/X in
data 22 febbraio 1995, concernente "Approvazione dei criteri
provvisori di valutazione per l'esame delle domande di concessione
e subconcessione di derivazione di acqua. Approvazione di ordine
del giorno".
Deliberazione Il Consiglio
Premesso che:
- la legge regionale 7 dicembre 1979, n. 66, attribuisce al
Consiglio regionale la competenza in merito alle subconcessioni di
acque pubbliche;
- con deliberazione n. 1193/X in data 22 febbraio 1995, il
Consiglio regionale ha approvato criteri provvisori di valutazione
per l'esame delle domande di concessione e subconcessione di
derivazione di acqua, in attesa della predisposizione di specifici
strumenti di pianificazione dell'utilizzo delle risorse
idriche;
- la deliberazione di cui sopra, unitamente a criteri tecnici,
di salvaguardia ambientale per garantire il rispetto
dell'equilibrio naturale dei corsi d'acqua, e a criteri economici,
finalizzati a valutare la bontà delle iniziative per l'assentimento
delle concessioni e subconcessioni, ha previsto dei criteri
amministrativi in relazione alla necessità di stabilire un ordine
di precedenza delle domande;
- nella stessa deliberazione viene evidenziato che i criteri
tecnico-ambientali sono considerati alla stregua di requisiti per
l'accoglimento delle domande di concessione e subconcessione,
mentre i criteri amministrativi valgono quali criteri di
priorità;
Tenuto conto che, sulla base di detti principi, la deliberazione
consiliare stabilisce che l'esame di ammissibilità delle domande di
concessione e di subconcessione è effettuato dal Servizio assetto e
tutela del territorio dell'Assessorato dei lavori pubblici e che
gli aspetti amministrativi ed economici sono valutati dal Servizio
industria, artigianato e energia dell'Assessorato dell'industria,
commercio e artigianato;
Considerato che nell'allegato 1B alla citata deliberazione sono
elencati, rispettivamente, i criteri amministrativi ed i criteri
economici di cui sopra, ed in particolare tra i primi sono
previsti, al primo livello di priorità, i consorzi e le società a
maggioranza di capitale pubblico;
Ritenuto di privilegiare gli investimenti degli enti locali nel
settore industriale ed idroelettrico, attribuendo loro la priorità
nei criteri amministrativi di cui al soprarichiamato allegato
1B;
Ritenuto, altresì, che le quote di partecipazione della Società
finanziaria regionale debbano essere equiparate a capitale
pubblico, nella misura corrispondente alla quota di partecipazione
della Regione nella Finaosta S.p.A., anche in considerazione dei
principi statutari e degli obiettivi sociali della stessa;
Visto il parere favorevole di legittimità rilasciato dal
Dirigente del Servizio dell'industria, artigianato e energia
dell'Assessorato dell'Industria, commercio e artigianato, ai sensi
dell'articolo 72 della legge regionale 28 luglio 1956, n. 3, e
successive modificazioni, e del combinato disposto degli articoli
13, comma 1 - lett. e), e 59, comma 2, della legge regionale 23
ottobre 1995, n. 45, sulla presente deliberazione;
Delibera
1) di modificare la precedente deliberazione consiliare n.
1193/X in data 22 febbraio 1995, sostituendo l'allegato 1B alla
stessa (criteri amministrativi ed economici) con l'allegato alla
presente deliberazione;
2) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lett. b), del decreto legislativo 22
aprile 1994, n. 320.
Allegato 1B
Criteri amministrativi ed economici
1. Criteri amministrativi
Le subconcessioni e le concessioni sono assentite dando la
precedenza, nell'ordine, agli usi idropotabili ed a quelli
irrigui.
Le subconcessioni e le concessioni per derivazioni ad uso
industriale ed idroelettrico sono assentite secondo il seguente
ordine di priorità:
1) Regione, C.V.A. (Compagnia Valdostana delle Acque), enti
locali o loro consorzi;
2) Consorzi o società a maggioranza di capitale pubblico;
3) Consorzi o società a partecipazione di capitale pubblico non
inferiore al 35 percento;
4) Cooperative di utilizzatori;
5) Consorzi o società a partecipazione pubblica;
6) Consorzi di privati utilizzatori;
7) Privati utilizzatori;
8) Altri privati.
Le quote di partecipazione della Società finanziaria regionale -
Finaosta S.p.A. sono equiparate a capitale pubblico in misura pari
alla quota di partecipazione regionale nella Società finanziaria
stessa.
A parità di condizioni hanno la precedenza le domande presentate
da soggetti che hanno la loro residenza o la sede in Valle
d'Aosta.
2. Criteri economici
Nell'esame delle domande di concessione e subconcessione occorre
analizzare:
a) le ricadute di rilevanza economica sulla collettività
locale;
b) l'affidabilità economica del soggetto richiedente;
c) il rapporto tra producibilità ed investimenti;
d) la quota di finanziamento del progetto con mezzi propri;
e) il vantaggio economico dell'investitore, che eserciti
attività di impresa, conseguente all'utilizzo dell'energia
prodotta.
Per potenze nominali medie superiori a 2.000 kW le
subconcessioni saranno rilasciate ad Enti pubblici valdostani,
consorzi e società a maggioranza di capitale pubblico con sede in
Valle d'Aosta. Sempre per tali potenze nominali, le richieste
presentate da altri soggetti saranno assentite unicamente, con
vincolo di utilizzo in Valle d'Aosta almeno per il 70 percento
dell'energia prodotta, con finalità di sviluppo di attività
produttive o di pubblica utilità o di rilevante interesse
sociale.
Président Il y a l'avis de la IV et III commission avec un
amendement qui est annexe.
Quelqu'un demande la parole? On peut passer à la votation avec
l'amendement de la III commission. Les conseillers sont invités à
voter:
Presenti: 28
Votanti e favorevoli: 25
Astenuti: 3 (Linty, Lanièce e Marguerettaz)
Il Consiglio approva
